{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d0%be%d0%b2%d0%b4%d0%b8%d0%b3%d0%bd%d0%b0-%d0%b2%d1%8a%d0%bf%d1%80%d0%be%d1%81%d0%b0-%d0%b7%d0%b0-%d0%b5%d0%b2%d0%b5%d0%bd%d1%82%d1%83%d0%b0%d0%bb/", "text": "Президентът на Турция Реджеп Таийп Ердоган повдигна въпроса за евентуална размяна на двамата задържани в Турция гръцки войници, хвърлени в затвора със строг режим в Одрин за незаконно преминаване на турската граница по поречието на Марица за осемте турски, които получиха убежище в Гърция, след като избягаха от родината си в нощта на неуспешния опит за държавен преврат на 15 юни 2016 година, предава електронното издание на гръцкия вестник Protothema, цитирайки думите на турския държавен глава, изказани в интервю пред местния ТВ канал NTV. Коментирайки резултатите от тристранната среща на върха във Варна, турският президент заяви: „Те поискаха да им върнем двамата гръцки войници и ние им казахме, че има осем войници, които се опитаха да направят преврат. Преди всичко, вие трябва да ни предадете тях и ако ни ги дадете ние можем да извадим двамата на масата за преговори“, заяви той. По отношение на скорошния инцидент с издигането на гръцкото знаме на скалист остров, Ердоган заяви, че специалните сили на Турция са свалили флага. „Тези тримата, които издигнаха знамето, незнаеха ли, че ще има реакция? Нашите специални сили отидоха на скалистото островче и го свалиха“, отбеляза той. Ердоган призова за мир с Гърция, като подчерта, че не иска повече напрежение, на фона на провокациите в Егейско и Средиземно море. Турският президент подчерта, че страната му иска мир в региона. „Нуждаем се от мир. Между другото, нашият мир с вас е като никой друг“. Той коментира и скорошната си визита в Гърция: „Младият и динамичен (премиер на Гърция Алексис) Ципрас иска да направи нова стъпка, по време на последната  ми визита видях, че (гръцкият) президент (Павлос Павлопулос) споделя същия дух“, добави Ердоган. Освен това турският държавен глава отбеляза, че „грешки“ са довели до изнасяне на гръцките жители от Истанбул. „В течение на много години броят на гръцките ни граждани беше голям. Имаше десетки хиляди, стотици хиляди. Но, за съжаление, заради грешки, които нашата страна направи, нашите римски (както турците определят населението на бившата Византийска (Римска) Империя – гърци и др.) граждани отидоха в Гърция. Ние също сме правили грешки и те трябва да бъдат посочени“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Ердоган повдигна въпроса за евентуална размяна на двамата задържани в Турция гръцки войници за осемте турски, които получиха убежище в Гърция"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d1%81%d0%bc%d1%8f%d1%82%d0%b0-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%b7/", "text": "Президентът на Франция Еманюел Макрон смята, че държавният глава на Русия Владимир Путин е силен лидер, който се стреми да направи своята страна велика, но призова Западните страни да са предпазливи с Москва, предава ТАСС, цитирайки думите на Макрон, изказани в интервю пред американския ТВ канал Fox News. „Мисля, че той е много силен човек, той е силен президент“, заяви Макрон. „Той иска Русия да е велика. Хората се гордеят с неговата политика“. „Той е силен и умен, но не бъдете наивни“, добави френският президент. Макрон, коментира ТАСС, независимо от нееднократните заявления на руските власти за невмешателство във вътрешните работи на други страни, заяви, че руското ръководство е настроено за „намеса в (западните) демокрации“. „Затова смятам, че ние никога не трябва да се показваме като слаби пред президента Путин. Ако вие сте слаби, той ще се възползва от това“, предположи Макрон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Еманюел Макрон смята Владимир Путин за силен лидер, който се стреми да направи Русия велика"}
{"url": "https://trud.bg/%d0%bc%d0%b8%d1%81%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b5%d0%b2%d0%b7%d0%b5-%d0%b8-%d0%ba%d0%b8%d1%82%d0%b0%d0%b9/", "text": "Завърши и вторият етап от “Мисия България”, в рамките на която професорите Николай Овчаров и Пламен Павлов посещават различни точки на света и представят българското културно-историческо наследство под егидата на българското правителство и във връзка с председателството ни на ЕС. “Току-що приключи може би най-екзотичният лъч до столицата на Поднебесната империя, Китай. Известно е, че в момента България има големи амбиции да привлече огромния поток от китайски туристи у нас. Така че тази инициатива на външно министерство и на Министерството на културата идва точно навреме”, посочи проф. Овчаров часове, след като се завърна у нас. По думите вероятно най-важно е мястото, където бе проведена презентацията на двамата професори. Това е един от най-авторитетните университети в Пекин – Пекинския университет за чужди езици и култури. А поводът е уникален – откриване на Център за българистични изследвания към него, като лекцията на Овчаров и Павлов бе кулминацията в тържеството. Тя премина с изключителен успех пред стотици китайски студенти и преподаватели. Присъства през цялото време и българският посланик г-н Порожанов.", "date": "2018.04.22", "title": " „Мисия България“ превзе и Китай\t\t\t"}
{"url": "https://trud.bg/%d0%b4-%d1%80-%d1%85%d1%80%d0%b8%d1%81%d1%82%d0%be-%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d0%b5%d0%b4%d0%b8%d0%bd-%d1%84%d0%b8%d0%bb%d0%b0%d0%bd%d1%82%d1%80%d0%be%d0%bf-%d0%be%d1%82/", "text": "Доктор Христо Алексиев някак не прилича на типичните хирурзи с каменни лица. Запазил е хладнокръвието за миговете, когато влиза в операционната. Извън нея излъчва доброта, дружелюбност, позитивизъм, сърдечност. Той е от докторите, пред които можеш да ревнеш като малко дете, без да се притесняваш, че ще ти се скара. От 20 години работи в Хамбург в условията на зверска конкуренция на здравни заведения от Германия и Европа. Оперира и е съдружник във „Фахарцт Клиник Хамбург“, която е на територията на университетските болници в града. Притежава и собствен здравен център с 3 отделения – обща хирургия, ортопедия и вътрешни болести и обща медицина. „Отскоро разширихме дейността си, като откриваме още един здравен център в съседен квартал“, казва докторът. С отец Иван от Нови хан го свързва 10-годишно сърдечно приятелство, а поводът е през 2007-а. „Един мерцедес я помете на тротоара и се върна вкъщи след… 6 месеца. Бяхме благодарни, че животът продължава и решихме да върнем на някой друг доброто, което ни бе дадено“, споделя лекарят. От брат си, също лекар, научава за приюта на отец Иван, взема самолета за София и отива в Нови хан. Там среща германския журналист Клаус-Петер Лийкфелд, който прави репортаж за хуманното дело на отец Иван. Двамата се сприятеляват и когато се връщат в Германия, събират около себе си кръг от съмишленици от Мюнхен, Берлин и Хамбург – българи и германци. През 2015 г. основават дружеството „Ars & Humanitas e. V. Hamburg” („Арс унд Хуманитас“), което организира културни благотворителни мероприятия – изложби, концерти, прожекции на филми, в помощ на приюта. На 17 април в красивата Огледална зала на Етническия музей в Хамбург се проведе благотворителен концерт с творби на Йоханес Брамс и негови съвременници – шестият от общо 7 планирани концерта на сдружението „Арс унд Хуманитас“ за каузата „Якимово“. В организацията много помага и проф. Герд-Инанд Имайер, почетен консул на България в Хамбург, който лично се ангажира с благотворителност в полза на приюта на отец Иван. През 2015 г. д-р Алексиев разбира, че отецът е събрал дарения и е купил къщи в монтанското село Якимово. В момента там живеят 250 питомци на отеца. В Нови хан са приютени по-безпомощните – майки с деца, а когато децата пораснат, отец Иван ги настанява в къщи в Якимово и им осигурява поминък. Силно впечатлен от стойностния социален проект, д-р Алексиев решава да съсредоточи усилията си в Якимово. През лятото на 2015 г. той води група германски журналисти в Нови хан и Якимово. Режисьорът Теес Клан прави пълнометражен документален филм „На гости на Ноевия ковчег на отец Иван”, а журналистът Клаус-Петер Лийкфелд публикува в германско списание репортаж за хората в Якимово. Филмът и репортажът трогват силно германците и за стопанството в Якимово. Съвместно с българското настоятелство на православния храм „Св. Св. Кирил и Методий“ в Хамбург натоварват и един тир с мебели, медицинско и болнично оборудване, битова техника и всякакви предмети от бита за хората от Якимово. Оттогава всяка година д-р Алексиев заедно със свой приятел, бизнесмена Волфганг Брийст, идва в България, за да разбере от какво имат нужда хората на отец Иван. Докторът не може да се нахвали от църковното настоятелство и лично от отец Кръстин от храма „Св. Св. Кирил и Методий“. „Това са все млади хора на по 30-35 години, неуморни са, събират мебели, бяла техника, всичко, необходимо за хората от Якимово – радва се докторът. – Без тях нямаше да можем да развием такава дейност. Когато им звънна, винаги са насреща. Много отзивчив е и българският митрополит за Средна и Западна Европа – Антоний. Търсим връзка за каузата на отец Иван и с други млади църковни дейци. “  58-годишният Христо Алексиев е Наследил е любовта към хирургията от баща си д-р Георги Алексиев. Майка му, д-р Виржиния Алексиева, и брат му, д-р Александър Алексиев, също са лекари. В края на 50-те години родителите му заминават на работа в Източна Германия. Там има недостиг на медици, тъй като повечето бягат на Запад. Около болниците има къщи за лекарите – да са подръка при спешни случаи. Семейство Алексиеви живее в една вила до болницата в малко градче до Гьотинген. „От 5-годишен помня как баща ми отиваше спешно да оперира. Отрасъл съм с миризмата на болница и винаги съм се чувствал много свободен там“, спомня си докторът. Едва 8-годишен той вече мечтае да стане хирург като баща си. Когато семейството му се връща в България, Христо завършва Софийската математическа гимназия и след казармата заминава отново за Германия – да следва медицина в Хале. Специализира коремна хирургия и травматология. До падането на Берлинската стена работи все в църковни болници. „Протестантската църква признаваше разделението на двете Германии, а католическата – не. Тя финансираше болници и в източната част, осигуряваше модерна апаратура. Затова в католическите болници гледаха да се уредят и партийците. И да видите как вечер някоя монахиня от манастира, в който беше болницата, вземе китара и изпее молитвата, а партийците, които уж забраняваха религията, седят и се молят“, смее се докторът. Той е православен християнин, но това не е пречка да работи в германски католически и протестантски болници. „В тях нямаше нито политика, нито идеология. Никога не съм се чувствал дисидент, просто съм много свободолюбив и затова там най ми харесваше“, казва д-р Алексиев. В протестантската болница в Магдебург става главен лекар и началник на хирургичната клиника. Той е от първото поколение лекари в Германия, които въвеждат лапароскопските, т.е. безкръвни операции още през далечната 1991 г. – на жлъчка. Кандидат е на медицинските науки по висцерална (коремна) хирургия, автор е на десетки научни публикации в медицински издания. От посещенията в Якимово през 2015 г. германската група разбира, че най-големият проблем е липсата на качествена медицинска помощ в района. Преди няколко години д-р Алексиев и негови съмишленици планират да оборудват здравен център в Нови хан, но не получават разрешение. Затова през 2015 г. решават да реализират в Якимово идеята си. „Проектът, с който се е захванал отец Иван в Якимово, е изключителен! В едно запустяващо село в най-бедния район на Европейския съюз изведнъж отиват 250 млади хора – това е като топъл дъжд!“, въодушевява се докторът. В Якимово вече е ремонтирана една от най-големите сгради, собственост на приюта, за здравен център. Със средства от Хамбург са сменени прозорците, монтирани са климатици и е изпратен един тир с помощи – медицинска и битова апаратура. На първо време там ще има 4 кабинета – стоматологичен, вътрешни и очни болести и гинекология. „Миналото лято пак ходихме с приятеля ми Волфганг Брийст и начертахме на отец Иван как трябва да бъдат разположени рецепцията, кабинетите и другите помещения и отецът направи всичко по плана “, казва д-р Алексиев. Той и Волфганг Брийст ще дойдат и тази година през май. Ще ходят до Видин, за да осигурят благословията на Видинския митрополит за каузата. В Лом ще разговарят с ръководството на болницата, за да осигурят специалисти, които да ходят по един-два пъти седмично в Якимово да преглеждат хората. „Сега с приятелите ми от Хамбург си блъскаме главите как да осигурим постоянен приход на средства всеки месец. Трябва да се осигурят хонорари на специалистите, които ще идват в Якимово, и заплати на медицинските сестри, които ще работят постоянно там“, въздиша докторът. Това е обаче само първият етап от амбициозния проект на д-р Алексиев. На втория етап ще се оборудва дневна клиника с операционна зала. За целта още миналата година от Хамбург беше осигурен цял тир с медицинска апаратура и всякакви други медицински пособия. Докторът осигурява дарението от болницата „Фахарцт Клиник Хамбург“, където е съдружник. „Апаратурата ще ни е нужна на по-късен етап, но е добре, че я имаме, за да планираме по-смело. Ако е рекъл Господ, в по-далечно бъдеще аз и мои колеги от Германия и България ще оперираме там“, мечтае на глас хирургът. Следващият етап е рентген, а после – да се разшири хирургичното отделение с повече легла и да прерасне в болница за активно лечение. „За някои това може да звучи нереално, в този затънтен край да се правят сложни операции, но ще го направим стъпка по стъпка“, убеден е филантропът. В Хале студентът Христо се влюбва в красивата чилийка Роза, която завършва биология и оттогава са заедно в щастлив брак. Споделя, че тя е променила изцяло живота му. И днес решават заедно всички проблеми, включително и тези на собствената му клиника. „Без нейните съвети, намеса и подкрепа сигурно нямаше да съм толкова успешен днес. Роза е сърцето на клиниката. Служителите ми й имат огромно доверие и винаги я търсят, когато имат проблем“, казва докторът. Семейството има две дъщери. По-голямата, Виржиния, е германист и работи в Хамбург, където се влюбва и се омъжва за колега на доктора – ортопед. От 6 месеца д-р Алексиев е щастлив дядо на момченце Янис Христо. Малката дъщеря Виктория завършва бакалавърска степен по медиен мениджмънт в Берлин и сега учи за магистър по мениджмънт в Милано. Всички в семейството на доктора са ангажирани с каузата на отец Иван и помагат с каквото могат. „В нашето семейство два пъти празнувахме Великден, защото жена ми и малката дъщеря са католици, а аз и голямата сме православни християни. Голямо и весело празнуване беше“, смее се докторът. Как се грижи за здравето си един 58-годишен доктор? Казва, че не пуши, не прекалява с алкохола и акцентира много на движението – физическо и духовно, и на общуването. „То също удължава живота. Само с витамини не може да се поддържа здравето, важни са и психиката, и сърцето“, категоричен е докторът. Занимава се с плуване и колоездене. Изминал е хиляди километри с колело из Европа, най-вече по реките Лоара, Дунав, Елба. По Елба е пропътувал 700 км от Дрезден до устието, но предупреждава, че човек не трябва да се пренасилва заради рекорда, а да дозира натоварването според възрастта.", "date": "2018.04.22", "title": " Д-р Христо Алексиев – един филантроп от Хамбург\t\t\t"}
{"url": "https://trud.bg/%d0%b1%d0%b0%d0%bb%d0%be%d0%bd%d0%b8-%d0%bd%d0%b0-%d0%bb%d1%8e%d0%b1%d0%be%d0%b2%d1%82%d0%b0-%d0%bf%d1%80%d0%b5%d0%b4-%d0%bd%d0%b0%d1%80%d0%be%d0%b4%d0%bd%d0%b8%d1%8f-%d1%82%d0%b5%d0%b0%d1%82/", "text": "“Балони на любовта” пред Народния театър с инициатива срещу насаждането на омраза между разделените родители и децата им, предава БТВ. Събитието се провежда в градове по целия свят и цели да насочи общественото внимание към проблема на разделените родители. “Метафората със сапунения балон е, защото не можеш да вземеш част от него без да го спукаш. Така е и с родителската любов – не може да отнемеш единия родител и това да не увреди детето”, посочи един от организаторите. Страната ни няколко пъти е осъждана, защото не приема синдрома на родителското отчуждаване като форма на насилие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " “Балони на любовта” пред Народния театър с инициатива срещу омразата между разделените родители и децата им (СНИМКИ)"}
{"url": "https://trud.bg/%d0%b8%d1%81%d1%82%d0%b8%d0%bd%d1%81%d0%ba%d0%b8-%d1%82%d1%80%d1%83%d0%bf%d0%be%d0%b2%d0%b5-%d0%b8-%d0%be%d1%80%d0%b3%d0%b0%d0%bd%d0%b8-%d0%bd%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b2/", "text": "Световноизвестната изложба „Човешкото тяло – Науката в нас” гостува в България. Тя представя над 100 реални експоната на органи и части от човешкото тяло, сред които 8 цялостно запазени човешки тела, обработени чрез метода на немския анатом Гюнтер фон Хагенс „пластинация”. Изложбата е обиколила редица градове по света, била е в Лондон, Ню Йорк, Лос Анджелис, Сантяго, Буенос Айрес, Банкок, Амстердам, Берлин, Истанбул. За последните 10 години в привлякла над 40 милиона посетители. „Това е една от най-посещаваните изложби в света, която представя чудото на човешкото тяло по начин, който трудно бихме могли да видим другаде”, разказва пред „Труд” Цветелина Давидова, организатор на изложбата. Гостите са съпроводени от гид, който е специалист по медицина, представя най-често срещаните заболявания в организма ни и съветва как да живеем по-здравословно. По думите на организатора изложбата е много подходяща за деца и ученици, защото показва по какъв начин вредните навици, които биха придобили в ранна възраст, могат да повлияят през по-нататъшното им развитие. „Някои хора се притесняват, че експонатите могат да бъдат страшни за деца, но всъщност те са най-любознателни и говорят най-дълго с екскурзоводите”. „Каква е тази кост, къде се намира този орган, за какво служи той”, питат малчуганите. Експонатите могат да се запазят стотици, дори хиляди години, a това е възможно с помощта на техниката „пластинация”. Тя представлява извличане на водата от човешките органи и тъкани и запълването им с полимер. Неин откривател е Гюнтер фон Хагенс. Целта му е била да създаде метод, който позволява на изучаващите човешкото тяло да имат по-близък контакт и детайлен поглед над отделните органи и системи. „Поради факта, че това става толкова интересно като експонат, той решава да създаде изложба”. Впоследствие целта на Хагенс е експонатите до достигнат до различни части на света, затова в партньорство с организации, прави общо 5 изложби, като всяка от тях се притежава от различна компания и представя неговата дейност. Компанията, с която работи българският екип на гостуващата у нас изложба, е аржентинска, експозицията е обиколила цяла Южна Америка, след това е дошла в Европа. Експонатите в нея са обработени в Китай, съвместно с международен екип, начело с бившия партньор на Гюнтер фон Хагенс, с когото са работили в Китай преди време. Противоречиви са мненията относно изложбата, раздвоение на общественото мнение съпровожда експозицията, където и да присъства тя. У нас реакции към подобен вид изкуство има още през 2013 г., когато пристига първата такава изложба, чийто собственик тогава е различен от тазгодишната.  Настоящата експозиция също предизвиква интерес и разногласия. Някои я определят като “скандална” и смятат, че използването на истински човешки тела е оскверняване на плътта. За други науката и медицината нямат място в търговските центрове. “Приемам коментарите на хората, които не одобряват експозицията, всеки от нас има различно отношение към смъртта, особено когато става въпрос за религия – отношенията между религия и наука са сложни, но всичко е въпрос на собствено разбиране. Фактът, че милиони души по света я посещават означава, че приемат това нещо за нормално. Благодарение на това, че хората са използвали хиляди години наред именно починали хoрa, за да развиват науката, тя е достигнала такъв напредък”, казва Давидова.   Изложбата запознава посетителите с интересни факти за човешкото тяло. Някой от тях са: почти половината от водата, която поглъщаме, изгаряме чрез дишане; най-малките мускули в тялото ни се намират във вътрешното ухо, а най-големите са на бедрата; един човек на 2 милиарда може да живее до 116 години; 98% от праха в домовете ни са мъртви кожни клетки; бъбреците филтрират цялата ни кръв в тялото за пет минути.", "date": "2018.04.22", "title": " Истински трупове и органи на изложба в София\t\t\t"}
{"url": "https://trud.bg/%d0%b0%d1%80%d1%81%d0%b5%d0%bd%d0%b0%d0%bb-%d0%b2%d0%b8%d0%bb%d0%bd%d0%b5%d0%b5-%d0%b2-%d0%ba%d1%80%d0%b0%d1%8f/", "text": "“Арсенал” спечели лондонското дерби срещу “Уест Хям” с 4:1. Въпреки че “артилеристите” имат само една загуба в предишните 19 мача във Висшата лига срещу “чуковете”, победата дойде трудно. Осем минути преди края резултатът беше равен. Монреал откри, а Марко Арнаутович изравни след час игра. Така се стигна до вихрушката в последните минути на мача. Тогава Рамзи вкара за 2:1, а голът пречупи “Уест Хям”. В рамките на две атаки Лаказет заби две попадения. За двубоя „Арсенал“ отпечата специална програма с лика на Венгер, който напуска клуба в края на сезона след 22 години работа. „Мерси, Арсен“, бе краткото и ясно заглавие на малкото списание.", "date": "2018.04.22", "title": " “Арсенал” вилнее в края"}
{"url": "https://trud.bg/%d1%87%d1%83%d0%b6%d0%b4%d0%b5%d0%bd%d1%86%d0%b8-%d1%89%d0%b5-%d1%81%d1%82%d1%80%d0%be%d1%8f%d1%82-%d0%ba%d0%be%d0%bd%d0%bd%d0%b0-%d0%b1%d0%b0%d0%b7%d0%b0-%d0%ba%d1%80%d0%b0%d0%b9-%d0%b1%d0%b0%d0%bd/", "text": "Чуждестранна фирма е заявила желание да построи конна база край Банско за туристи и ТИР паркинг край Петрич. Инвестиционното намерение е на фирмата „Дахам Екзектютив консултинг“ ЕООД, която се представлява от двамата чужденци – Дафне Хаман и Аблекадер Буакил, и е регистрирана през 2016 година с 2 лева капитал. Базата ще бъде разположена върху 8 декара в местността Момин гроб. Фирмата вече е получила съгласие от общинския съвет в Банско  за изработване на Подробен устройствен план за промяна предназначението на земята от земеделска в терен за спорт и рекреации. Инвестиционното намерение е за изграждане на две сгради – за отглеждане на коне и за административно-образователна дейност, както и на сондажен кладенец. Ще има обучения – на теория и практическо, на ездачи в различни класове – начинаещи, напреднали и майсторски клас. Дружеството е получило одобрение и от Басейнова дирекция. Чужденците иска да направят и ТИР паркинг, автосервиз и логистичен център, но в община Петрич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Чужденци ще строят конна база край Банско,ще инвестират и в Петрич"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%b8-%d1%87%d1%83%d0%b6%d0%b4%d0%b5%d0%bd%d1%86%d0%b8-%d1%81%d0%b5-%d1%85%d0%b2%d0%b0%d0%bd%d0%b0%d1%85%d0%b0-%d0%b7/", "text": "Българският евродепутат от ГЕРБ/ЕНП Ева Майдел събра българи и чужденци в белгийската столица в мащабно събитие на 22 април 2018г. на централния площад в Брюксел, съобщиха от партията. „Голямото хоро“ продължи пет часа, а гостите които се докоснаха до магията и таланта на българските изпълнители бяха хиляди. „Време е да променим образа на България навън – да покажем, че сме способни, успешни и позитивни. С българското хоро искам да покажа, че ние имаме друго лице, което трябва да показваме и да се гордеем с това, което сме днес. Използвам хорото, защото то носи страхотна енергия, която заразява всички, показва, че българите са задружни и сплотени“, коментира Ева Майдел пред журналисти. „Голямото хоро“ е вече установена 6-годишна традиция за Брюксел, но тази година то бе още по-внушително и празнично, включващо над 100 изпълнители от различни краища на България. Празникът, стана част от културната програма на българското председателство на Съвета на ЕС, а по покана на Ева Майдел патрон на хорото прие да бъде председателят на Европейския парламент Антонио Таяни. Специален гост на „Голямото хоро“ 2018г. бе министърът не Европредседателството, Лиляна Павлова, която, както много от гостите на празника, бе облечена в българска носия и поздрави гостите от сцената. От сцената бяха представени и успешните български млади предприемачи Гергана Станкова, създател на аксесоарите с традиционни български мотиви „Шевица“, и Ива Цолова, съсновател на платформата за обучение на хора в неравностойно положение „Джамба“. “България извървя дълъг път и сега е достойна и равноправна държава членка на Европейския съюз. Имаме голям потенциал и много талантливи млади хора, които допринасят за позитивния имидж на страната ни. Всички колеги и експерти, които са част от екипа на Българското председателство с работата си затвърждават този положителен образ, а с този празник днес се надявам да направим още малко“, заяви министър Павлова. „Голямото хоро“ е финална част от 12-ото издание на международния фестивал за балканска музика „Balkan Trafik“. Акцент на фестивала тази година е представянето на Пловдив, избран за Европейска столица на културата за 2019г. Изпълненията в програмата на площада дойдоха от Академията за Музикално, Танцово и Изобразително изкуство от Пловдив, Ансамбъл „Търновска Царица“ от Велико Търнова, и Кукери от Раковски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Хиляди българи и чужденци се хванаха за ръце на Голямото хоро в Брюксел, организирано от евродепутата Ева Майдел (СНИМКИ)"}
{"url": "https://trud.bg/%d0%b4%d0%b5%d1%86%d0%b0-%d0%b1%d1%83%d0%b4%d1%8f%d1%82-%d0%ba%d0%bd%d0%b8%d0%b3%d0%b8%d1%82%d0%b5-%d0%b7%d0%b0-%d0%bc%d0%b0%d1%80%d0%b0%d1%82%d0%be%d0%bd%d0%b0-%d0%bd%d0%b0-%d1%87%d0%b5%d1%82%d0%b5/", "text": "Деца ще будят утре сутринта книгите и ще огласят Регионална библиотека “Пенчо Славейков” след  приказната нощ, която ще преживеят в нея. На 22 срещу 23 април, когато е Международният ден на книгата и авторското право, децата от школа “Клас” с ръководител Ивелина Бояджиева ще оживят своята книга-игра с любими герои. Те първи ще прочетат сутринта страниците си за Маратона на четящите хора във Варна, каза за “Труд” главният библиотекар Кристияна Димчева. РБ “Пенчо Славейков” е първа в страната, която започна инициативата през 2003 г. и сега провежда 16-то издание. Акценти в него са включването на социалните мрежи и създаване на възможност на всеки да бъде част от инициативата. За това  в един и същи ден, в различни точки на града ще се съберат хора от различни възрасти и професии и ще четат страници от любима книга на глас. Общият брой на сцените, организирани чрез Фейсбук, са над 90. “Ще разбием мита за нечетящия млад човек”, категорични са инициаторите. Старт на маратона утре в 8.30 ч.ще даде досегашният шеф на библиотеката, сега депутат д-р Емилия Милкова. Културната институция ще представи и своето най-ново издание – сборника “Споменът през поколенията и времето – материали за историята на град Варна”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Деца будят книгите за Маратона на четенето"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d1%83%d0%b1%d0%b8%d1%82%d0%b8%d1%82%d0%b5-%d0%bf%d1%80%d0%b8-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d0%ba%d0%b0%d0%b1%d1%83%d0%bb-%d0%bd/", "text": " в афганистанската столица днес по-рано, е отнел живота на най-малко 57 души и е ранил над 119 души при най-кръвопролитното нападение по време на подготовката на изборите, насрочени за октомври, предаде Ройтерс, позовавайки се на министерството на здравеопазването. Негови представители отбелязаха, че броят на жертвите вероятно ще нарасне. Отговорност за самоубийствения атентат в Кабул пое групировката “Ислямска държава”. Говорителят на вътрешното министерство Наджиб Данеш каза, че атентаторът се е самовзривил до център, където служители издавали карти за самоличност в рамките на процедурата по регистрация на избирателите за насрочените за октомври парламентарни избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Броят на убитите при атентата в Кабул нарасна до 57 души"}
{"url": "https://trud.bg/%d1%88%d0%be%d0%bd-%d0%bf%d0%b5%d0%bd-%d0%b2%d0%bb%d1%8e%d0%b1%d0%b5%d0%bd-%d0%b2-%d1%81%d0%ba%d0%b0%d0%bd%d0%b4%d0%b0%d0%bb%d0%b0/", "text": "Легендарният изпълнител с репутация на лошо момче и амбиции на интелектуалец още преди време започна да разнообразява с режисиране, но сега той се прицели към литературата. Шон Пен пусна своя дебютен роман “Bob Honey Who Just Do Stuff”, който беше размазан от критиците и получи неофициалната и непрестижна титла “най-лоша книга на годината”. Шон Пен беше предупредил, че някои хора ще разберат книгата му, а други няма да я разберат. Той се надяваше, че романът ще поляризира публиката и ще бъде едновременно обичан и мразен. Но за негово съжаление “Bob Honey Who Just Do Stuff” бе универсално оплют заради своята абсурдна несъстоятелност и чудовищна претенция. Романът, който трябвало да се интерпретира като някаква извратена критика на американското общество в епохата на президента Доналд Тръмп, разказва за наемен убиец в служба на правителството. Рецензиите за книгата в големите медии станаха сензация сами по себе си. Опитът за роман предизвика вълна от забавни и унизителни оценки. “Творбата” на Шон Пен беше определена като “отвратителена на едно ниво и глупава на много други нива”. В друго ревю пишеше, че “Пен пише проза сякаш отчаяно търси награда от американската асоциация по алитерация”. А много от критиците са по-директни и просто казват, че литературният напън на актьора е “боклук”. Тоталният критически провал на романа му едва ли ще накара Шон Пен да изпадне в депресия и критична интроспекция. Той има дълга и успешна филмова кариера, купища пари и все още е в добра физическа форма, въпреки че лицето му е станало релефна карта на дългогодишна злоупотреба с твърд алкохол и всевъзможни опиати. Шон Пен не бяга от противоречията и скандалите – той се прегръщаше с кървави диктатори и протестираше срещу американското правителство. Правеше се на феминист и биеше бившата си половинка Мадона. Режисираше успешни филми и се изказваше по възможно най-неадекватния начин. Даряваше пари за бедстващи региони и нападаше папараци с шамари. Съдеше колеги за клевета и сам беше преследван от закона за колекция от изцепки. Той иска да бъде едновременно мислител и хулиган, тарикат и откровен артист, плейбой и невротичен ексцентрик. Шон Пен може да е противоречива политическа фигура със своя радикално ляв и антизападен активизъм, и да е вече провален писател още с дебютната си книга, но като актьор няма грешка. Той е един от най-качествените американски изпълнители за последните десетилетия. Пен прави прекрасни роли във филми като “Пътят на Карлито”, “Осъденият на смърт идва”, “Сладък и гаден”, “Реката на тайните”, “Милк”, “Аз съм Сам”, “Тя е толкова прекрасна”, “Хърли-бърли”, “21 грама”. Като режисьор се отчете с “Индианският бегач”, “Клетвата”, “В дивото” и др. Шон Пен притежава органичен екранен талант и способност да насища сцените, в които се появява с напрежение и очакване. Той се превъплъщава безпроблемно в разнообразни образи и познава нюансите и дълбочините на своя занаят по-добре от повечето големи холивудски звезди. Но явно вече му е писнало. В актьорската игра той е постигнал всичко. Успехът в Холивуд е подвел Пен и огромното му его се блъсна в реалността на бруталните реакции към неговия свръхамбициозен и невероятно претенциозен роман. Ако не друго, Шон Пен може да се утешава от лошите критики в прегръдките на хубави жени. Той все още е привлекателен за дамите и редовно е спряган в поредната звездна авантюра. През годините той е имал дълги семейни връзки с Мадона и колежката си Робин Райт, от която две деца. Преди няколко години Шон Пен започна любовна афера с Шарлийз Терон и двамата дори обявиха годеж, но тя го напусна след по-малко от две години.   Шон Пен е един от най-награждаваните актьори на своето поколение и един от малкото изпълнители с две награди “Оскар” за главна мъжка роля. Той печели статуетките за “Реката на тайните” и “Милк”. Общо Шон Пен има пет номинации за приза на Академията. Актьорът има още над 70 различни отличия и 105 номинации. Но в последните години сякаш поизгуби формата си и се снима в поредица от посредствени и провалили се продукции. Вероятно този артистичен регрес е допринесъл за решението му да се откаже.   Понякога е по-добре един успешен човек да спре докато е време. Аз знам това по-добре от всеки друг. Шон Пен не спира да прави простотии и аз казвам, че е крайно време да престане да се излага. Последното му интервю при Стивън Колбер беше като влакова катастрофа. Тотален провал. Книгата му беше закопана. Никой нормален човек не би харесал подобна псевдоинтелектуална мастурбация. Този човек си повярва прекалено много. Шон Пен не е писател и никога няма да бъде. Шон е един от най-прекрасните актьори и хуманитарни активисти, които познавам. Докато снимахме “Осъденият на смърт идва” аз много ясно си дадох сметка с какъв колосален талант притежава той. Освен това е великодушен хуманист и филантроп. Направи толкова много за хората в Хаити след земетресението и за бедстващите в Ню Орлиънс след урагана Катрина. Прекрасен човек. Шон Пен е срам за Америка и Западната цивилизация като цяло. Той използва своята световна популярност, за да напада американското общество като в същото време се подмазва на най-бруталните диктатори на планетата. Искам да видя как Шон Пен ще коментира ситуацията във Венецуела, където изгладнелите хора ядат плъхове от улицата и са избивани от собственото си правителство. Шон Пен беше един от най-отблъскващите и шумни пропагандисти на този режим и сега трябва да поеме своята отговорност. Но се съмнявам, че ще го направи. Той е и единствената причина да изпитвам съжаление и съчувствие към Мадона.", "date": "2018.04.22", "title": " Шон Пен – Влюбен в скандала"}
{"url": "https://trud.bg/%d0%bf%d1%80%d0%be%d1%84-%d0%bb%d1%8a%d1%87%d0%b5%d0%b7%d0%b0%d1%80-%d1%82%d1%80%d0%b0%d0%b9%d0%ba%d0%be%d0%b2-%d0%bc%d0%bd%d0%be%d0%b6%d0%b5%d1%81%d1%82%d0%b2%d0%b5%d0%bd%d0%b0%d1%82%d0%b0-%d1%81/", "text": "Според официални данни МС е хронично заболяване на централната нервна система, при което имунната системата атакува миелиновата обвивка на мозъка, гръбначния мозък и оптичните нерви, причинявайки възпаление и необратими увреждания. Разрушаването на миелиновата обвивка на нервите (състоящи се от дълъг израстък – аксон, и неговите разклонения – дендрити, които се свързват едни с други в мозъка) води до нарушаване в проводимостта на нервния импулс и смърт на нервните клетки, което предизвиква множество симптоми и в края на краищата причинява инвалидизация. Усилията на учените напоследък са насочени именно към улавяне първите симптоми на намаляването на връзките между невроните в мозъка, т.нар. обедняване на дендритното дърво. Ако човек е с по-висок образователен ценз, което означава, че има развити повече дендрити, прогресията на болестта ще настъпи много по-бавно, уточнява проф. Трайков. Така че – четете повече, призовава професорът. Както и при останалите автоимунни заболявания, причината за МС не е изяснена. Подозира се вирус – вероятно преходна, но повтаряща се вирусна инфекция, която води до имунен отговор и разстройва имунитета. Херпесният вирус е един от най-коментираните от учените като възможен виновник. Сигурно е едно – МС не е наследствено заболяване, но при някои хора вероятно има повишен риск поради генетични фактори. Има четири основни вида МС. Доброкачествената сетивна засяга 10-30% от болните. Тя е доста рядка. Пристъпите не са чести, остава минимално функционално нарушение, най-често сетивно. Пристъпно-ремитентната е най-честа и я имат 40-60% от пациентите. Тя се характеризира с чести пристъпи – от 1 до 4 на година. Може да започне с лек пристъп – слабост на ръката или лек фациалис, или нарушение на зрителната острота, който преминава сам или след прилагане на кортикостероиди и процесът не напредва повече. При нея може да има пълна ремисия със съвсем малки функционални нарушения. Две трети от пациентите обаче излизат от пристъпа с натрупващ се дефицит. Затова е важно още при най-първите симптоми веднага да започне лечение. Третият вид – пристъпно-ремитентна МС с вторична прогресия (при всеки следващ пристъп се добавя нова симптоматика) – засяга 20-30% от болните и води до значим дефицит за период от 2 до 10 години. Първично прогресиращата или малигнена МС е с много чести и тежки пристъпи и бърза прогресия. При последните две форми медицината има малки възможности. Най-честите симптоми на заболяването, които трябва да ни разтревожат, са умора, загуба на ориентация, оптичен неврит, спастичност на крайниците, проблеми с отделителната система и когнитивни нарушения. Сред тях хроничната умора е най-честият симптом (при над 75% от хората с МС), проявяващ се много пъти преди всички останали. По отношение на когнитивните нарушения съществуват множество заблуди. Неверни са например дълго съществувалите твърдения, че те са редки при МС и че се появяват в късните стадии или при тежките форми на болестта. Още по-наивно звучи, че паметовите нарушения при МС се дължат на стрес, тревожност или депресия. Друг е въпросът, че заболяването води именно до такива субективни състояния. Симптомите оказват влияние върху начина на живот на пациентите. Малко известно е, че болестта рефлектира по почти същия начин върху близките на болните или тези, които се грижат за тях. Неотдавнашно проучване, проведено от Рош онлайн сред 1727 души с МС и 1751 човека, които се грижат за пациенти с МС, потвърди, че 96% от болните с МС не могат да присъстват на различни нормални социални събития заради болестта си. 44% не правят дългосрочни планове за бъдещето, а 43% не се решават на социално обвързване, тъй като не могат да предвидят развитието на болестта. Цифрите, отнасящи се за близките и партньорите на пациентите, са сходни. 91% от тях споделят, че не присъстват на социални събития поради необходимостта да се грижат за пациента. 40% са потвърдили, че болестта е оказала влияние върху емоционалните им отношения с техните партньори, а всеки трети ограничава умишлено социалните си връзки, защото не е сигурен как близкият му с МС би се почувствал. Промяна в работния режим на болния се налага средно 7 месеца след поставяне на диагнозата. 25% от болните напускат работа в рамките на този период, а 10% от близките на пациенти с МС се отказват от професията си, за да се грижат за тях, което е тежък икономически удар за семействата.", "date": "2018.04.22", "title": " Проф. Лъчезар Трайков: Множествената склероза не е генетично заболяване\t\t\t"}
{"url": "https://trud.bg/%d1%84%d0%b5%d0%bd%d1%8a%d1%82-%d1%82%d0%b5%d1%80%d0%be%d1%80%d0%b8%d1%81%d1%82-%d0%ba%d1%80%d0%b8%d0%b5-%d0%ba%d0%be%d0%b9-%d0%bc%d1%83-%d0%b5-%d0%b4%d0%b0%d0%bb-%d0%b1%d0%be%d0%bc%d0%b1%d0%b0%d1%82/", "text": "Футболният фен, заподозрян за бомбата, ранила в окото млада жандармеристка и неин колега, признал за злодейството и казал, че съжалява. 25-годишният Йордан Исаев обаче твърдял, че самоделката и маската му дал непознат мъж от публиката, най-вероятно с цел да прикрие съучастници или методи, по които агитките се сдобиват с експлозиви. Засега остава водеща версията, че взривната смес е направена на стадиона, като веществата са внесени на части от различни хора, научи „Труд”. Исаев се е предал с адвокат в събота вечерта. Той е обвинен за нанасяне на тежки телесни повреди на повече от един служител на МВР и задържан за 72 часа. Утре ще бъде внесено искане в Софийски градски съд да му наложи постоянен арест, съобщи градският прокурор на София Емилия Русинова. По днешното обвинение Исаев може да получи от 5 до 15 г. затвор. В случай, че медицинското заключение за състоянието на Гергана Зашева и Петър Иванов е за средни или леки телесни повреди, сроковете са съответно от 3 до 10 г. затвор или от 1 до 5 г. Младият мъж е с чисто крими досие, признава вината си и има доста шансове да се отърве и с по-лека присъда, коментираха юристи пред „Труд”. В обясненията си Исаев твърдял, че се опитал да хвърли бомбичката на пистата, но тя паднала във входа на съседен сектор, където разбила стъклената врата. Според шефа на СДВР Ивайло Иванов това не е вярно и най-вероятно Исаев се опитал да запрати самоделката към фенове на ЦСКА в съседния сектор А. След като лекарите от ИСУЛ извадиха парчето стъкло от окото на Зашева, в момента й е поставена изкуствена леща. Но едва след период от 3 до 6 месеца медиците ще могат да преценят дали окото се е възстановило и е равностойно на другото. „Надявам се колежката да се възстанови и повече никога да не й се случват подобни инциденти”, каза пред „Труд” главният секретар на МВР Младен Маринов. – Този човек е неосъждан, няма други криминални прояви и досега не е познат на полицията. Стигнахме до него още в петък. През цялото време фенклубът на “Левски” не ни пречеше и дори усещахме, че са съпричастни с нас. Не бива да се правят погрешни изводи, че подобни деяния вършат всички фенове. Другото, което усетихме в този случай е, че всички са на наша страна, включително медиите и футболните деятели”, каза още Маринов.   До този момент все още няма лежал в затвора за хвърлена бомба. Това показва историята, като виновните винаги са били хващани, но и пускани, защото минават между капките. Случаят с ранената полицайка Гергана Зашева е третият, след който държавата се бунтува. Така беше и още два пъти в последните 18 години, но последици имаше само за пострадалите. На 15 октомври през 2000 г. пред заведение в София на бул. “Патриарх Евтимий” самоделна бомба уби 30-годишния Младен Младенов. Младият мъж си отиде като жертва на сбиване на фенове на ЦСКА и “Левски”, без да е участник в него. Младенов бил застигнат от самоделната бомба, направена с познатата в агитките у нас смес от миниум, бронз и дребни камъчета. Взривила се, след като го ударила в гърба. Задържаните бяха над 50, а пред съда в последствие бяха изправени двама – Християн Петков-Чочо и Ивелин Николаев-Черупката. В домовете им дори бяха открити самоделни бомби. Назначена по делото експертиза показа, че фаталната била 6 пъти по-голяма от другите, мятани от двамата фенове. И заради това съдиите приеха, че не е доказано Чочо изобщо да е хвърлял бомбички на това място. За Черупката решиха, че е виновен за хулиганство, и го наказаха с 600 лв. глоба. Бомбичка, метната от непълнолетен, откъсна ухото на Гергана Орлова на 27 август 2003 г. Тогава на стадион “Българска армия” ЦСКА играе срещу “Галатасарай” в квалификационен мач за Шампионската лига. Орлова е на 21 г. и е на мача с приятели. В годините след инцидента е казвала пред медиите, че последното, което помни, е как отива на срещата. В 28-ата минута в сектор “Г”, където са феновете на ЦСКА, е хвърлена бомба, която откъсва ухото на младото момиче. То претърпява 17 операции, около половин месец е в кома. Орлова е с 89% инвалидност. Възстановяването отключва епилепсия, получава и пареза на ръката и крака. Споделя, че й е било изключително трудно да стане майка, заради здравословните проблеми вследствие на нападението от хулиган на стадиона. Извършителят – непълнолетният Евгени Илиев, бе хванат веднага. Заради самопризнания и това, че е бил на 16 г., беше осъден на 2,5 условно. За лечението на Орлова помогнаха от спортното министерство. Осъденият трябвало да плати и сума на пострадалата, които така и не стигнали до нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Фенът терорист крие кой му е дал бомбата (обзор)\t\t\t"}
{"url": "https://trud.bg/%d0%bf%d1%83%d1%81%d0%bd%d0%b0%d1%82%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%bd%d0%be%d0%b2%d0%b8%d1%8f-%d0%be%d0%b1%d1%85%d0%be%d0%b4%d0%b5%d0%bd/", "text": "Заместник – министърът на регионалното развитие и благоустройството инж.Валентин Йовев инспектира новия обходен път за с. Тикале, Смолянско, съобщиха от министерството. Около пътя са изградени нови подпорни стени, заздравена е пътната основа, изградени са системи за отводняване и обезопасителни съоръжения, поставени са необходимите знаци и пътна сигнализация. Движението по пътя вече е пуснато. По него не могат да се движат тежкотоварни автомобили. На днешната проверка на участъка присъстваха и кметът на гр.Смолян Николай Мелемов, заместник – областният управител на Смолян Владимир Гърбелов, представители на ръководството на фирмата – изпълнител на обекта. Пътят е алтернативно трасе, заобикалящо свлачището, което затвори главен път Смолян – Мадан в района на селото. “Свлачището е в относително устойчиво състояние и не се забелязва движение при извършената проверка”, установи на място още зам.-министър Йовев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Пуснато е движението по новия обходен път за смолянското село Тикале\t\t\t"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8%d0%bd-%d0%b1%d0%bb%d1%83%d0%b4%d1%81%d1%82%d0%b2%d0%b0%d0%bb-%d1%81-4-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d1%81%d0%b8-%d0%bf%d0%bb%d0%b5%d0%bc/", "text": "34-годишен циганин от град Рила бе задържан за блудство с 4-годишно дете, което от­глеж­дал. Момиченцето било заведено за преглед в спешното отделение на болницата в Благоевград от родителите му. Те оставили трите си деца при близък родственик, който да се грижи за тях, докато майката и бащата на работа. Детето разказало за насилването на родителите си, които го завели в полицейски участък в Рила и съобщили за случая. Полицаите ги изпратили за преглед в болницата в Благоевград, където лекар в АГ-отделението потвърдил, че момиченцето е насилвано и има разкъсвания. Насилникът веднага е бил задържан. Районният съд в Лом наказа с условна присъда от 3 месеца с 3-годишен изпитателен срок 69-годишен мъж от монтанското село Якимово, който показвал снимка на мъжки полов орган на 12-годишно момиче. Пенсионерът Милчо Г. се призна за виновен и сключи споразумение за пробация, но има и друга присъда и затова магистратите определиха да изтърпи нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Циганин блудствал с 4-годишната си племенница (обзор)"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b4%d0%b5%d0%bd-%d1%81%d0%bb%d0%b5%d0%b4-%d0%bf%d0%b5%d1%81%d0%b5%d0%bd%d1%82%d0%b0-%d0%bc%d0%b8-%d0%b7%d0%b0/", "text": " – Не съвсем. Тончо беше един много прекрасен човек, както и много талантлив естествено. Той имаше едно качество, което съм виждал само у двама души – Емил Димитров и Тончо, те никога не завиждаха и умееха да се радват на всяка хубава песен и изява. Тончо си отиде достойно на 85 години. Написал е толкова много хитове, които се знаят от няколко поколения и никога няма да бъдат забравени. Ето, сега може би ще кръстят зала №1 на НДК на Тончо, да, но те трябваше да я кръстят така, още докато беше сред нас. Трябваше преди това да има това признание, а не посмъртно…  – Мислех си, че и на моето погребение церемонията ще бъде същата – дали ще е в църквата “Свети Седмочисленици”, или в “Света Неделя” – няма разлика. Но в края на краищата човек си отива, остава му творчеството, остава това, което е направил.  – Четири години писах едно произведение, което ми отне наистина много, дори както казва народа – изпи ми мозъка. То се казва “Сънят на Пилат Понтийски”- по романа на Булгаков – “Майстора и Маргарита” и е една симфонична творба в три части, със симфоничен оркестър и хор. На 29-ти май от 19 часа ще бъде премиерата в зала “България – с вход свободен, както и на 13-ти юни в Античния театър в Пловдив от 19 ч. Диригент ще бъде Любка Биаджони. Тук е мястото да благодаря на един страхотен музикант – Пламен Велинов за оркестрацията, на Георги Еленков – диригент на хора, на фондация “Ценности” и на мои верни приятели, които ме подкрепиха всячески в моменти на отчаяние. Благодаря им от сърце! Мисля, че ще бъде интересно за публиката, която обича такъв вид музика. Вдъхнови ме прекрасната книга на Булгаков и от нея взех това, че любовта винаги побеждава и тя движи живота напред.  – Сега с Богдана ще направим един диск, или поне няколко песни, които ще бъдат с истински оркестър – с щрайх, с цигулки и ще имат смислен текст, а кой ще го слуша и какъв ще му е таргетът – това не ме интересува, а и нея не я интересува. Богдана е страхотна певица, но в края на краищата не зависи от нас това, че не ни въртят по радиото, а пускат някакви дивотии – ще ти скъсам това, ще ти направя еди-какво си… Всички тези неща са преходни и един ден хората пак ще се върнат към истинските стойности, а другото са еднодневки. Просто ми е дошло до гуша, като слушам как всички викат – това е уникалното еди-кое си парче, или това е уникалния еди-кой си, а всъщност са точно еднодневки.  – Не я знам Тита за съжаление, нито знам “Антилопа”. Мисля, че тези явления няма да съществуват дълго, както и “Яката дупара”. Не знам, може би са добри певици. Щом им харесва да пеят за дупари и антилопи – нека да пеят. Но става въпрос за следното, мислил съм си, че децата на България трябва да имат избор. Семейството е много важно и трябва да им даде възможност да чуят и Моцарт, и Бах, и Рахманинов. Човечеството е създало и друга музика, не може така да ограничиш едно дете.  – Гледам новините по всички програми. Все пак съм бил директор на БНТ и Нова и ми се струва страшно безумие да се правят хубави пътища, по които всички да карат с 200 километра и да се убиват! Това е нещо, което не мога да го проумея, за къде бързат, какво е това?! Българинът има нужда от изява – той трябва да се удря по гърдите и да вика – булгар, булгар, като в романа на Алеко. Нелепо е да катастрофираш и да умреш на 22 години. Генезисът на всичките тези безумства е в това, че 45 години живяхме в социализма и след промените, като видя българинът, че комшията има бентли и той си каза – А, защо той да ми има, пък аз – не. След тази промяна много хора не можаха да разберат, че сме различни, защото дотогава бяхме еднакви и не всеки може да има такава кола. Ти можеш да си купиш скъпа кола, или къща, пък аз не мога, обаче трябва ли да ти завиждам за това.  – Всяка песен си има съдба и история. Случва се така, че аз съм разчитал, че дадена песен ще стане хит, а тя не става, както и обратното. Веднъж трябваше да напиша музиката за един филм, обаждам се на Мишо Белчев и му викам – брато, къде да се видим? Той – на “Кристал” и сядаме там, а Мишо пита – какво ще пием? Изпихме по една водка за тонус и той ми вика – я ми запей мелодията и аз почвам – таа-да, тада-дада… А той веднага измисли думите – тихо шепна на вятъра, твоето име – живот… После песента я изпя Вили Кавалджиев и много се хареса, а я направихме ей така, докато изпием по една водка.  – Когато бях написал “Безнадежден случай”, в която с Богдана пеем – колко пъти – един ли, сто ли, но някои хора явно са разбрали, че пеем – едно листо! Веднъж, като се връщахме с нея, когато работехме на един кораб в Швеция и ме попитаха– абе, каква е тази песен за едно листо, която била голем хит! Такива случки съм имал!  – Аз я уважавам Лили и тя е страхотна певица, обаче ни се разминаха съдбите, въпреки че с нея сме приятели и досега. Написал съм една песен, по текст на Петя Йорданова. Това е единствената песен, която съм написал за нея, като тогава тя дойде в студиото и песента стана много хубава и още на другия ден я пуснаха по радиото. В песента се пееше – земя, земя, какъв е този огън , когато пролетния земетръс разбуди в тебе първите тревоги, да оживее твоята мъртва пръст… Получи се така, че точно на другия ден стана земетресението във Вранча и аз си викам – Боже, Господи, какво е това?! Тук, в това съвпадение, може би има някаква съдбовност. След това тази песен не я пуснаха никога повече!  – Често се шегуват – абе, Богдана, кой е този Иван, за когото пееш в песента “Иване, Иване”, сигурно е Иван Костов. Тя им вика – чакайте малко, не е нито Иван Славков, нито Костов, нито Иван Иванов. Истината е, че текстът е написан от Маргарита Петкова, която сигурно си е мислела за някакъв неин Иван. По същия начин Миряна Башева, която е гениална поетеса и е написала “Безнадежден случай”, а хората си мислят, че явно е за нас, защото ние я изпълняваме. Вярно е, че ние и двамата сме трудни характери, но вече толкова години сме заедно и общо взето сме преживяли много повратности. Поддържа ни това, че с нея харесваме едни и същи неща, поддържа ни някакъв вид обща естетика, която изповядваме, както и това, че не се навеждаме, че не правим метани на този, или онзи. Като започна целия процес на демокрацията, ние бяхме едни от първите. Не казвам, че ние сме променили системата, но едно малко камъче е от нас.  – Тя е много свястна, почтена жена, религиозна е и вярва във всичко добро, което би трябвало да се случи в света. Също така е грижовна към сина си, към внуците – една наистина почтена жена.  – Това беше в трети клас, ние бяхме в 127 училище заедно, но не си спомням точно, може би не е седяла до мен, а зад мен, или пред мен. Бяхме си съученици, после тя изчезна някъде, изведнъж стана звезда, а аз започнах да правя аранжименти и се срещнахме наново на “Златния Орфей” на Слънчев бряг. Тя ми вика – ама, ти ли си това? Беше смешно, беше готино!  – Мисля, че тук. Работили сме в Швеция половин година, в Щатите, къде ли не и е мит това, че шведките са страхотни – глупости. Или че германките са страхотни – напротив, рускините са страхотни, но навсякъде има много красиви жени! Да, има, но искам да кажа, че има една малка разлика – германки, рускини, това са жени, които не са имали мъже след Втората Световна война. В Германия и в Русия съм виждал мъртво пияни жени, които се въргалят по земята и това е защото там няма достатъчно мъже, заради войните. За мен всяка жена е прекрасна, ако говориш с нея нормално, защото красотата не е само във външността. Имах един приятел, който почина – Христо Калчев и той има книга – “Вътрешна светлина”. Тази светлина може да е в очите, може да е в жест, в походката. И не е нужно да имаш не знам колко кубика силикон…  – Никога не се взимай на сериозно. Не си прави сметките, защото има един, който да ги прави – Господ. Планираш например на 1 август да отидеш на море и точно тогава ти пада камък на главата.. Нали знаеш какво е казал Стоян Михайловски – малка гадинка пълзи по земята, това е човекът – прашинка. Аз се чудя на тези хора, които се борят за пари, за милиони, за още милиони и покупки, това е нелепо според мен. Ние сме абсолютно нищожни, много сме малки – на фона на цялата безкрайност на света. Не можем да си го представим дори.  – Един ден, докато седяхме във вилата му и правехме “Писмо до мама”, дойде Васил Андреев и казва – Емо, от днес няма да пием! Той – добре, край, спираме алкохола, няма да пием изобщо! Минава един час, минава втори час, ние свирим на пианото, правим варианти на песента и пак се появява Васил и казва – Стефане, Емиле, вие знаете ли какво е станало? Ние – какво? Трамвая сгазил някаква бабичка, горката – ей, дай по една водка да изпием за бог да прости. Много готини момчета бяха. Веднъж, тръгвайки си от Княжево, попитах Емил с какво ще си ходя и баща му – Факира Мити и майка му мадам Сузи ме закараха до “Руски паметник”. Караше “Волга”, с еленче отпред и всички си сложихме колани. В 9 вечерта тръгнахме от “Княжево”, като до “Руски паметник” го взехме за час и половина, защото той караше с пет километра в час.  – В доброто. Аз съм много толерантен човек, не ме интересува кой какъв е и каква религия изповядва. Вярвам, че доброто е заложено у хората и те трябва да са добри. Когато се роди едно дете, то е невинно, а след това може да се промени – да стане убиец, или лош човек, но изначално всички са добри.  – Прави добро и както го е казал Джон Ленън в песента – всички се нуждаем от любов.", "date": "2018.04.22", "title": " Стефан Димитров: Ден след песента ми за земетръс на Лили Иванова трус удари Вранча"}
{"url": "https://trud.bg/%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%bd%d0%b0-%d0%bd%d0%b0%d0%b9-%d0%b4%d0%be%d0%b1%d1%80%d0%b8-%d1%88%d0%b0%d0%bd%d1%81%d0%be%d0%b2%d0%b5-%d0%b7%d0%b0-%d0%b1%d0%b0%d0%bb%d0%ba%d0%b0/", "text": "Българското председателство доведе обсъждането на присъединяването на Западните Балкани на по-висок етап в дневния ред на ЕС. И е логично, че румънското, австрийското и хърватското председателство правят всичко възможно да завършат това, което започна България. Ако погледнем картата на ЕС, точно в средата на Съюза, между Италия и Гърция, има една набиваща се на очи дупка. Това е забележително напомняне за едно от най-значимите ни поражения като европейци: войната на Западните Балкани с ужасяващия брой цивилни жертви и етническото прочистване през 90-те г. на миналия век. Европейският процес на обединение е политически проект. Той се въздигна от пепелищата на Втората световна война с цел да установи мир между европейските нации, воювали помежду си над 1000 г. Огромният му успех е мирът, който донесе между бивши враждуващи страни като Франция и Германия. Провали се в това, че не успя да предотврати появата на една по-късна война в самото сърце на Стария континент. Трябваше да чакаме намесата на Америка, за да се договорят впоследствие мирните споразумения от Дейтън, които сложиха край на военните действия. Процесът на разпадане на бивша Югославия фрагментира Западните Балкани в много аспекти – от изменените граници до демографските промени. Регионалният политически процес сега дава насока на Западните Балкани към интеграция в евроатлантическите структури. Имайки предвид, че тези страни имат като стратегическа цел постигането на пълноправно членство в ЕС, процесът трябва да бъде по-динамичен и ускорен, тъй като се основава на регионалните интереси. Независимо от споделената ориентация, Западните Балкани понастоящем са на различно ниво по отношение на европейската интеграция. Страните от региона са изправени пред политически и икономически предизвикателства. Те не успяха да разрешат всички регионални конфликти и да постигнат пълен политически консенсус. Интеграционните процеси зависят най-вече от стремежа към демокрация, политическата стабилност и позицията, която принуди правителствата и гражданското общество да развият тези процес, независимо от различните групи по интереси и крамолите за власт. Нека не забравяме процеса на присъединяване на Балканите в началото на 21-ви век. Както Румъния, така и България не изпълниха напълно всички критерии от Копенхаген. Но Брюксел, Париж, Берлин, Хага и Рим решиха, че трябва да постигнем компромис и да спечелим тези важни държави в Черноморския регион, преди да са се върнали към зоната на влияние на други страни. В ретроспекция и в светлината на настоящата нестабилна глобална ситуация това беше, меко казано, добро решение. Сега България, като лоялен член на ЕС, може да играе решаваща роля за намаляване на напрежението между страните от Западните Балкани, като изнася своя уникален етнически модел – крайъгълен камък на нашата евроатлантическа интеграция. Предстоящата среща на върха между ЕС и Западните Балкани в София през май трябва не само да излезе с честна и обективна оценка на напредъка, постигнат от шестте страни, но и да им предложи реалистичен план за техния по-нататъшен път към членство в ЕС. Това е първата среща на върха между ЕС и Западните Балкани след този през юни 2003 г. в Солун, която приключи със следната декларация: „Ние постигнахме съгласие да се срещаме периодично на нашето ниво в рамките на форума ЕС-Западните Балкани, за да обсъждаме въпроси от общ интерес, да правим преглед на напредъка на страните от региона по пътя им към Европа, както и да обменяме мнения по основните актуални събития в ЕС.“ Очевидно е, че тази политическа ангажираност не беше изпълнена през следващите 15 г. И предстоящата среща в София трябва да започне отново активният диалог между ЕС и Западните Балкани. Фактът, че темата вече е издигната на по-високо равнище в европейския дневен ред, едва ли е достатъчен, за да гарантира решаване на наболелите проблеми в региона. Страните се нуждаят от план с времева рамка за всички 6 страни. Подходът за разграничаване между „отличници“ и „изоставащи“ може да породи дълбоки предразсъдъци в европейската общност. Важно е страните от региона да продължат реформите, за да изпълнят стандартите по пътя си към ЕС. Правителствата трябва да демонстрират решителност и силен ангажимент към процеса на разширяване, защото той е в интерес както на ЕС, така и на Западните Балкани. Те споделят обща география, история и предизвикателства на днешния ден. Историческите противоречия в региона могат да бъдат решени само с пълноправно членство на шестте държави чрез мъдро и разумно насочван процес на разширяване. Време е да простим на Сърбия за миналите грехове и да посрещнем сърбите сред нас. Те принадлежат към Европа! Едновременно с това трябва да поискаме от Босна да прости на всички нас, че гледахме мълчаливо, докато нейните синове бяха убивани в Сребреница и на други места. Това означава да мерим различните реалности с различни мерки. Не трябва да се спираме, когато става въпрос за разширяването на ЕС, а по-скоро да мотивираме настоящите и бъдещите държави-членки да работят усилено за един взаимноизгоден процес.", "date": "2018.04.22", "title": " Годината на най-добри шансове за Балканите\t\t\t"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%b8%d0%bc%d0%b0%d1%88%d0%b5-%d0%bf%d0%be%d0%b8%d1%81%d0%ba%d0%b2%d0%b0%d0%bd%d0%b5-%d0%bd%d0%b0-%d0%bf%d0%be/", "text": "Десислава Иванчева доста бързо се е ориентирала в обстановката, но това не означава, че и други не се възползват от тези вратички в закона. Имаме доста сигнали, така че тепърва предстои действие. Това заяви председателят на новосъздадената Комисия за противодействие на корупцията и отнемане на незаконно придобито имущество (КПКОНПИ) Пламен Георгиев пред  . Георгиев обясни, че пропуски в закона са причината за това строители да бъдат изнудвани и даде подробности за получаването на подкупа от кмета на столичния район „Младост“ Десислава Иванчева: „Реално вече има издадено разрешение за строеж, но той не може да започне без кметът на община да уведоми всички страни. Разбира се, това уведомление има чисто съобщителен характер, но последствията от неизвършването му са много сериозни, а именно не може да се започне строителство. Десислава Иванчева е забавила това уведомление с 7 или 8 месеца, което е много над двуседмичния срок, като недвусмислено е дадено да се разбере, че това разрешение няма да бъде издадено, ако не получи определена сума. Човекът, който е подаде сигнал до нас, е теглил кредити, върху които текат лихви, а в същото време той не може да започне строителство докато това чисто съобщително действие на кмета не бъде извършено. От тази гледна точка аз мисля, че има и пропуск в закона, така че ще предприемем действия евентуално да се измени законът и когато не се свърши такова действие от страна на кмета, това да се счита за мълчаливо съгласие от страна на кмета, за да се премахне тази корупционна предпоставка“. Георгиев отговори и на твърденията на защитата, че парите са били при разследващите 11 дни преди да бъде поискан подкупът и обясни и как е протекла подготовката за ареста на Иванчева: “Имаше поискване на подкупа много преди датата, на която този подкуп беше даден. Три или четири пъти срещите се отлагаха за получаване на този подкуп поради една или друга причина. Парите на няколко пъти се предоставяха от г-н Ваклин, ние ги белязваме, след което подкупът се отлагаше. И ние връщаме парите на г-н Ваклин, защото нямахме на какво основание да ги държим. Когато се постигна уговорка за следваща среща, парите отново бяха предоставени от него на нас, за да се провери дали маркировката е все още актуална, след което ние му ги предоставяме, за да може той да ги даде на кметицата на „Младост“. Няколко пъти се отлагаше получаването на подкупа и от всички данни, и от СРС-тата, се вижда, че неколкократно тези пари циркулираха между разследващите и лицето, което трябваше да ги даде. Парите в момента са при разследващите и се прави химическа експертиза. Парите са в разследващите. След като са описани, те са част от протокола и няма как да бъдат върнати. Странно твърдение на защитата е да казва веднага след мярката за неотклонение, че няма нито едно доказателство срещу г-жа Иванчева. Законът, чл. 63, предвижда, че мярка за неотклонение „задържане под стража“, може да се вземе само когато въз основа на доказателствата може да се направи обосновано предположение, че лицето е извършило престъпление“. По думите му, следствието не само разполага с изобилни доказателства, но вече са се обадили и още нови свидетели по случая с кмета на столичния район “Младост”. По повод на мнението на министъра на правосъдието Екатерина Захариева, че при акцията са преминати границите, Георгиев коментира: „В акцията всичко се случи пред очите на всички, но тук вече проблемът е чисто законодателен, защото законът изрично предвижда, че претърсването и изземването на помещения или в случая на автомобил се случва в присъствието на лицето, което ползва автомобила, в случая г-жа Иванчева. Законът го изисква. Огромен обем бяха парите. Трябваше да се опишат банкнота по банкнота“. Георгиев констатира, че прокуратурата си е свършила перфектно работата по време на ареста на Иванчева: „Там на място, пред очите на всички да видят как се намират парите в колата, изваждат се, описват се в присъствието на Иванчева, което и брани и нейния интерес – да види, че никой не пипа нищо и всичко е запазено така както е. Ако ние бяхме преместили автомобила, чисто процесуално щеше да има проблем, защото претърсването и изземването се извършва в присъствието на лицето, което ползва автомобила и тогава протоколът щеше да е атакуван. Ако този протокол падне, разбирате, че рискът делото да се провали е огромен. Може би има законодателен проблем. Това обсъждахме с г-жа Екатерина Захариева“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Пламен Георгиев: Имаше поискване на подкупа много преди да бъде даден на Иванчева\t\t\t"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%b6%d0%b5%d0%bd%d0%b0%d1%82%d0%b0-%d0%b4%d0%be-%d0%bc%d0%b5%d0%bd-%d0%b2-%d0%bc%d0%be%d0%bc%d0%b5%d0%bd%d1%82/", "text": "Жената до мен в момента е жената на живота ми. Това каза пред   певецът Веселин Маринов. „Няколко месеца живея с любовта ми. Тя ми дава спокойствие, това е нещо, което не може да се опише – то е вътре в душата. Всеки един мъж, който открие жената на живота си, на него му личи”, сподели певецът. Миналата седмица Веселин Маринов изгуби баща си, а ден по-късно и духовния си баща – композитора Тончо Русев. „Радвам се, че последният човек, който видя баща ми, е моята дъщеря. Тя говореше повече, защото баща ми не можеше вече. Само й държеше ръката”, каза още Маринов. Той уточни, че е много близък с дъщеря си и имат много силна връзка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Веселин Маринов: Жената до мен в момента е жената на живота ми"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%bc%d0%b2%d1%80-%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd-3/", "text": "За нас е важно, че стигнахме до конкретен човек, за да се види от всички какво е лицето на злото. Това каза главният секретар на МВР Младен Маринов за задържането на хвърлилия бомба на мача “Левски” – ЦСКА, от която тежко пострада полицайката Гергана Зашева. Този човек е неосъждан, няма други криминални прояви и досега не е познат на полицията. Стигнахме до него още в петък, обясни Маринов. През цялото време фенклубът на “Левски” не ни пречеше и дори усещахме, че са съпричастни с нас, посочи той. По отношение на начина как задържаният е получил бомбата, комисар Младенов отказа да коментира твърденията на извършителя, че му я е дал непознат човек. Имаме сведения за чести случаи бомбите да се сглобяват на самия стадион, обясни главният секретар на МВР. Усетихме, че всички са на наша страна, включително медиите, феновете и футболните деятели. Надявам се колежката да се възстанови и повече да не се случват такива инциденти, каза още Младен Маринов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Главният секретар на МВР Младен Маринов пред “Труд” за задържания за бомбата на мача: Важно е, че стигнахме до конкретен човек, за да се види лицето на злото"}
{"url": "https://trud.bg/%d0%bf%d1%80%d0%b5%d0%b4%d0%b8-%d0%b2%d0%b5%d0%ba-%d1%81%d0%b0-%d0%bf%d0%b8%d0%bb%d0%b8-%d0%bf%d0%be-%d1%81%d0%b8%d0%bb%d0%bd%d0%b0-%d0%b1%d0%b8%d1%80%d0%b0/", "text": "По-мътна, по-силна и по-слабо газирана – такава бира са пили преди век любителите на пивото у нас, обясни пред „Труд“ Цвета Гюрова, един от водещите инженер-технолози в родната пивоварна индустрия. Тя взе участие в старта на първата Национална бирена академия. Инициативата на Съюза на пивоварите в България ще даде възможност на журналисти и биролюбители да посетят някои от водещите пивоварни у нас и да се докоснат отблизо до сложните и прецизни процеси, през които преминават натуралните съставки на пивото преди да стигнат до халбата. „Няма голяма разлика между бирата, която пием днес, и тази, която са пили прадедите ни преди един век. Традициите са се запазили, но производственият цикъл е значително модернизиран в наши дни. Контролът на водата и другите съставки днес е много по-голям. Те идват със сертификат за качество и физико-химични анализи“, обясни Гюрова. Бирата преди 100 години все пак е била с по-различен вкус, защото и предпочитанията на консуматорите са били по-различни – била е с по-високо алкохолно съдържание и по-изразен аромат на хмел, отбеляза специалистът. По думите й, прадедите ни са консумирали пиво, сходно на вкус със съвременните крафт бири, произвеждани от любители в микропивоварни. „Те предлагат много по-охмелена бира, по-горчива и по-тъмна. Със сигурност преди век бирата е била по-мътна и не така добре филтрирана, с тази бистрота, която има днес“, каза Цвета Гюрова. Със сигурност тя не е била и толкова газирана, защото се е приготвяла в отворени съдове за ферментация, докато днес това става в херметизирани под налягане инсталации. Така въглеродният двуокис, който се отделя при ферментацията от маята остава в течността и се свързва с нея. Получава се естествена газировка. Навремето също я е имало, но е била много по-слаба, тъй като CO2 е летлив газ и се отделя лесно, каза технологът. Днес потребителите в световен мащаб все повече се насочват към леките бири, с по слаб хмелов аромат, по-малко горчивите, към по-ниско алкохолните и даже към безалкохолните. Тази тенденция отчетливо се забелязва и у нас през последните няколко години. Тя е свързана и с желанието за спазване на определени правила за безопасност – както към себе си, така и спрямо околните, отбелязват от бранша. Модерна в последно време е и нефилтрираната бира. Както подсказва названието й, тя не минава процес на филтрация и съдържа микрочастици от хмела, с който е приготвена. Ако не е пастьоризирана, в нея има и мая (живи дрожди), затова я наричат още „жива“. Жива бира обикновено се продава в наливно състояние, в пивоварните и някои заведения, които имат собствени микроинсталации, защото при бутилиране има опасност микроорганизмите да започнат спонтанна ферментация и бутилката да експлодира от налягането.  В момента освен основните съставки – ечемичен малц и хмел, популярност набират и някои допълнителни. Сред тях са пшеницата, която допринася за по-приятен и освежаващ вкус на напитката. Добавянето на ориз пък дава умерено сух вкус, а царевицата, която съдържа около 70% скорбяла, много протеини и голямо количество етерично масло, придава мек вкус и ярък цвят.   Бирата съдържа почти 90% вода, така че различните източници на вода допринасят за локалните вкусове на пивото. Тя трябва да бъде с най-високо качество. Съвременните пивовари извършват ежедневен контрол, както на физико-химичния, така и на микро-биологичния й състав, след което тя минава през няколко етапа на филтрация. Особено стриктно се следи съдържанието на хлор, за да е сигурно, че той няма да окаже влияние върху ферментацията и вкуса.", "date": "2018.04.22", "title": " Преди век са пили по-силна бира\t\t\t"}
{"url": "https://trud.bg/%d0%bf%d0%b8%d1%8f%d0%bd-%d0%b1%d0%bb%d1%8a%d1%81%d0%bd%d0%b0-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d0%bf%d0%b0%d1%82%d1%80%d1%83%d0%bb-%d0%bf%d1%80%d0%b8-%d0%be%d0%bf%d0%b8/", "text": "Пиян, който бил и с отнета книжка, ударил патрулка на катаджиите при опит да избегне полицейска проверка в Разград. Служебният „Опел Астра” за втори път този месец търпи щети при произшествие, предизвикано от водач в нетрезво състояние, научи „Труд”. Последният инцидент с патрулната кола е станал към 5,20 часа тази неделя на ул. „Перистър”, уточняват от полицията в Разград. Катаджиите подали сигнал на „Фолксваген Голф” да спре за проверка, но вместо това шофьорът продължил, ускорявайки, за да избяга от патрула. Катаджиите тръгнали след него и при опит да го изпреварят, за да му попречат да избяга, водачът загубил контрол над колата си и ударил задната част на полицейския автомобил. При сблъсъка няма пострадали и проверката била извършена. Оказало се, че шофьорът беглец е зад волана с 2,18 промила алкохол. Освен това книжката му била отнета преди време. Той отказал да даде кръвна проба. След медицински преглед е прибран в ареста на полицейското управление. Това е втори инцидент със същата кола на МВР в Разград този месец. По Великден 42-годишен отнел предимството на патрул на пътните полицаи и ударил автомобила им. Тогава проверката установи, че водачът е пиян. Имало данни, че е употребил и наркотични вещества. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Пиян блъсна полицейски патрул при опит да избяга от проверка\t\t\t"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d0%b5%d0%b3%d0%b8%d0%bf%d0%b5%d1%82-%d0%b8-%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%b2%d1%82%d1%83/", "text": "Посланикът на Египет Н. Пр. Моайад Фаталах Елдали и ректорът на ВТУ “Св.Св.Кирил и Методий” проф. д-р Христо Бонджолов проведоха работна среща, на която бяха обсъдени сътрудничеството на великотърновския ВУЗ с египетски висши учебни заведения. Дискутирани бяха бъдещите съвместни инициативи и изучаването на арабски език във ВТУ. На срещата присъства и доц. д-р Димитър Димитров, зам.-ректор по международното сътрудничество на Великотърновския университет. По време на разговора ректорът запозна госта с изучаването на арабски език, който се преподава в специалността Приложна лингвистика от учебната 1992 – 1993 г., когато се открива специалност с изучаване на арабски език като втори чужд език към катедра „Класически и източни езици и култури“. До 2004 г. са се дипломирали 73 студенти от 7 випуска. Те са се реализирали успешно в професионални сфери, предполагащи висока степен на владеене на арабски език. През периода 1992 – 2006 година се обучават 100 студенти в специалностите Английски и арабски език и Френски и арабски език. През учебната 2017 – 2018 г. следват 6 студенти /в трети и четвърти курс/ в специалностите Български език и арабски език и Приложна лингвистика. Английски език и арабски език. В момента арабски език се предлага като втори чужд в специалността Приложна лингвистика с два чужди езика – преводачески профил, Приложна лингвистика с английски език и втори чужд език с информационни технологии. Ректорът сподели, че има договорени лектори по арабски език и по български език на разменни начала, съответно във Великотърновския университет и в Университета Ал Мансура. Проф. Хр. Бонджолов разказа на Негово Превъзходителство за сключените договори за сътрудничество на Великотърновския университет с Университета Ал Мансура, Университета Суецки канал, както и с Върховния съвет за паметниците на културата към Министерството на културата на АР Египет, който е сключен със съдействието на Почетния доктор на Великотърновския университет проф. д-р Захи Хауас – Генерален секретар на Висшия съвет за опазване паметниците на културата и заместник-министър на културата на Египет. „Най-активни са отношенията с Университета Суецки канал, където се осъществява обмен на преподаватели и студентски групи. С Университета Ал Мансура се осъществява предимно преподавателски обмен, но тази година заминава и група студенти от Стопанския факултет на Университета. Беше подписан и анекс към договора с цел разширяване областите на сътрудничество.“ Проф. д-р Христо Бонджолов покани Н. Пр. Моайад Фаталах Елдали да бъде гост на тържественото честване на Патронния празник на ВТУ, което ще се проведе на Деня на светите равноапостоли братята Кирил и Методий на 11 май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Посланикът на Египет и ректорът на ВТУ обсъдиха сътрудничество между университети в двете държави"}
{"url": "https://trud.bg/%d0%b1%d0%b4%d0%b6-%d0%b2%d1%8a%d0%b2%d0%b5%d0%b6%d0%b4%d0%b0-%d0%bf%d1%80%d0%b5%d0%b4%d0%b2%d0%b0%d1%80%d0%b8%d1%82%d0%b5%d0%bb%d0%bd%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d0%bd-2/", "text": "От утре (23-и април) „БДЖ-Пътнически превози” ЕООД въвежда предварителна продажба на билети за всички бързи влакове през периода на почивните дни по повод Деня на храбростта (Гергьовден). С цел осигуряване на комфортно пътуване за пътниците през празничните дни, ще бъде въведена организация за повече влакове по основните направления в страната да се извършва задължително закупуване на запазено място, съобщиха от БДЖ. Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак в срок от 15 дни преди самото пътуване. Предварителната продажба на билети, която железопътният превозвач стартира, ще се извършва във всички гари и железопътни бюра в страната от утре (23-и април) до 7-и май. Информация за изчерпаните места във влаковете ще се подава постоянно на място на билетните каси и по високоговорителната уредба в гарите, както и на официалната интернет страница на БДЖ. Пътниците ще бъдат информирани на билетните каси в случаите, когато са изчерпани седящите места и ще им бъде издаван билет за правостоящ само след изричното им съгласие. В обявените влакове със задължителна резервация на седящи места ще се продават билети за правостоящи до 20 пътника в купейните вагони и до 10 пътника в безкупейните вагони. При изчерпване на допустимите правостоящи места, на клиентите ще бъде предложен вариант за пътуване с влак в друг час. Бързите влакове, за които задължително ще се закупува запазено място за определени дати през празничните дни са: За 4-и май:  • Бърз влак № 1623 от София за Свиленград, който заминава в 15:28 ч.;  • Бърз влак № 2610/4651 от Варна и Русе разпределителна за София, който тръгва от Варна в 05:05 ч. и от Русе разпределителна в 06:10 ч.;  • Бърз влак № 2611 от София за Варна, който заминава в 10:30 ч.;  • Бърз влак № 2612 от Варна за София, който тръгва в 10:55 ч.;  • Бърз влак № 2613 от София за Варна, който заминава в 12:55 ч.;  • Бърз влак № 2615/4652 от София за Варна и Русе разпределителна, който тръгва в 16:00 ч.;  • Бърз влак № 8601 от София за Варна, който заминава в 10:28 ч.;  • Бърз влак № 8613 от София за Бургас, който тръгва в 14:28 ч.;  • Бърз влак № 8631 от Пловдив за Варна, който заминава в 07:35 ч.;  • Бърз влак № 8632 от Варна за Пловдив, който тръгва в 16:35 ч.;  • Бърз влак № 8641 от София за Стара Загора, който заминава в 17:28 ч. За 5-и май:  • Бърз влак № 1621 от София за Свиленград, който тръгва в 08:28 ч.;  • Бърз влак № 2610/4651 от Варна и Русе разпределителна за София, който тръгва от Варна в 05:05 ч. и от Русе разпределителна в 06:10 ч.;  • Бърз влак № 2611 от София за Варна, който тръгва в 10:30 ч.;  • Бърз влак № 2612 от Варна за София, който заминава в 10:55 ч.;  • Бърз влак № 3621 от София за Бургас, който тръгва в 07:20 ч.,;  • Бърз влак № 8601 от София за Варна, който тръгва в 10:28 ч.;  • Бърз влак № 8613 от София за Бургас, който заминава в 14:28 ч.;  • Бърз влак № 8631 от Пловдив за Варна, който тръгва в 07:35 ч.;  • Бърз влак № 8632 от Варна за Пловдив, който заминава в 16:35 ч. За 7-и май:  • Бърз влак № 1624 от Свиленград за София, който тръгва в 16:05 ч.;  • Бърз влак № 2610/4651 от Варна и Русе разпределителна за София, който тръгва от Варна в 05:05 ч. и от Русе разпределителна в 06:10 ч.;  • Бърз влак № 2611 от София за Варна, който тръгва в 10:30 ч.;  • Бърз влак № 2612 от Варна за София, който заминава в 10:55 ч.;  • Бърз влак № 2613 от София за Варна, който тръгва в 12:55 ч.;  • Бърз влак № 2615/4652 от София за Варна и Русе разпределителна, който тръгва в 16:00 ч.;  • Бърз влак № 3622 от Бургас за София, който тръгва в 08:40 ч.;  • Бърз влак № 3624 от Бургас за София, който заминава в 15:00 ч.;  • Бърз влак № 8601 от София за Варна, който тръгва в 10:28 ч.;  • Бърз влак № 8602 от Варна за София, който заминава в 08:50 ч.;  • Бърз влак № 8613 от София за Бургас, който тръгва в 14:28 ч.;  • Бърз влак № 8631 от Пловдив за Варна, който заминава в 07:35 ч.;  • Бърз влак № 8632 от Варна за Пловдив, който тръгва в 16:35 ч. ***  Националният железопътен превозвач напомня на своите клиенти, че за определени влакове могат да закупят онлайн билет за своето пътуване. Системата за онлайн резервации и продажба на билети предлага бърз, лесен и модерен начин за закупуване на железопътни билети, независимо от местонахождението на клиента, като позволява и възможност за визуален избор на спални и седящи места, съгласно композицията на всеки влак. Разплащането се осъществява по електронен път с най-масово разпространените кредитни и дебитни карти. Билетът се получава на електронната поща на регистрирания клиент, след което се разпечатва на хартиен носител. Особено удобна за клиентите е възможността да се закупуват билети от таблети и смартфони. По този начин не е задължително билетът да се разпечатва на принтер, тъй като той се валидира от кондуктора във влака директно от мобилното устройство. Системата е достъпна на официалната интернет страница на „Холдинг БДЖ” ЕАД –  , както и на електронен адрес –  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " БДЖ въвежда предварителна продажба на билети за празничните дни през май"}
{"url": "https://trud.bg/%d0%bd%d1%8f%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83-3/", "text": "Няма пострадали български военнослужещи при  , станал днес в Кабул. Това докладва полковник Георги Маргитин – национален командир на 35-ия контингент на Въоръжените ни сили, който участва в мисията на НАТО „Решителна подкрепа“ в Афганистан, съобщиха от Министерство на отбраната. Експлозията е станала на голямо разстояние от базата, в която работят и живеят българските военни. По последни данни на властите при атентата 31 души са убити и 54 са ранени. “Ислямска държава” е поела отговорност за нападението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Няма пострадали български военнослужещи при атентата в Кабул"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-32-%d0%b3%d0%be%d0%b4%d0%b8%d1%88%d0%b5%d0%bd-%d0%bd%d0%b0%d1%80%d0%ba%d0%be%d0%b7/", "text": "Наркозависим 32-годишен мъж е починал, докато гостувал на приятел в апартамента му в Разград, съобщиха от полицията. Сигналът за Н.Н., на който му прилошало, е подаден на тел. 112 към 23,20 часа в събота от домакина Д.Д. (39г.). Преди това той се обадил и на друг приятел, че на Н.Н. му е зле и трябва да го карат в болницата. Виждайки, че положението става много тревожно, домакинът звъннал и на 112. При идването на линейката гостът бил починал. Екипът на „Спешна помощ” само можел да потвърди смъртта и да извести полицията. При огледа следи от насилие не били открити. Тялото е транспортирано за аутопсия. Ще се направят и тестове, за да се търси причината за смъртта. В дома на домакина, който също бил зависим, били намерени употребявани спринцовки и диазепам. Преди да отидат в жилището на 39-годишния, двамата цял ден се черпили. Засега е установено, че са пили бира, но е възможно да са употребили и друг алкохол. Домакинът отказал да съобщи дали и какви наркотични вещества са ползвали или са смесили намереното лекарство с алкохола, което е опасно. Според специалистите, при интензивна употреба на големи количества от медикамента с алкохол, това може да доведе до смърт. По случая със смъртта на младия мъж е образувано досъбено производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Разследват смъртта на 32-годишен наркозависим, издъхнал в дома на приятел"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b8-%d0%ba%d0%be%d1%80%d0%b0%d0%b1%d0%bd%d0%b8-%d0%b8%d0%bd%d0%b6%d0%b5%d0%bd%d0%b5%d1%80%d0%b8-%d0%bf%d1%80%d0%be%d0%b5%d0%ba%d1%82%d0%b8%d1%80%d0%b0%d1%85%d0%b0/", "text": "Трима бъдещи корабни инженери и първокурсничка по навигация от Висшето военноморско училище “Никола Вапцаров” (ВВМУ) във Варна класираха страната ни за първи път на финал на престижен студентски конкурс на Европейската космическа агенция (ЕКА). В него участват представители на най-елитните университети в Европа, които представят визията си за бъдещето на човечеството в Космоса. В края на миналата година дебютантите от ВВМУ се включили в надпреварата с проект за летище за космолети – летателните апарати на бъдещето, които ще возят туристи в Космоса. “Тази индустрия е една от най-бързо развиващите се. Към нея има огромен интерес, въпреки че цените за едно такова пътуване все още също са космически. Много водещи компании работят по създаването на космолети, а ние решихме да направим летище за тях”, обясни Светослав Георгиев, третокурсник в специалността “Корабни машини и механизми” и участник в звездния проект. Бъдещ корабен механик втори курс е и колегата му Георги Вангелов, а третият инженер – Георги Бойчев, учи “Електрообзавеждане на кораба”. Тримата са направили техническия проект, а колежката им Елена Христова, която учи за морски капитан, се заела да го структурира и представи на достъпен език за представянето в Брюксел в началото на май. Там са допуснати 29 финалисти от явилите се първоначално 60 университетски отбора от 25 държави. Екипите имали избор да работят по едно от 11 предварително обявени от ЕКА направления. “Избрахме да направим спейспорт и успяхме да го конструираме така, че няма аналог по обем на летателните апарати, които може да обслужва едновременно”, поясни Светослав. Студентите се заели със задачата, провокирани от ръководителката на Планетариума във ВВМУ доц. Веселка Радева, под чието ръководство от 10 години ученици от Варна печелят призови места в конкурсите на НАСА за проектиране на космически колонии. Младежите приели предизвикателството да направят пробив и в елитарната студентска надпревара на ЕКА, тъй като, въпреки че ще свържат живота си с морето, са на “ти” с астрономията. “В гимназията учих архитектура, но от 8 клас се занимавам с астрономия под ръководството на доц. Радева. Участвах в проектирането на база на Марс и в други конкурси на НАСА. Когато миналата година доц. Радева дойде да преподава в Морското училище, аз и колегите ми веднага подновихме работата си с нея и така стигнахме до летището за космолети”, разказа Светослав. В първия си вариант то наподобявало лястовица, излитаща от гнездото си – символ на стремежа на човечеството към опознаване на необятната Вселена. След усилена работа обаче младите инженери го прекроили така, че да прилича на човешко око, вперило взор в Космоса. Освен атрактивната визия, проектът е и многофункционален, тъй като има две площадки за апарати с хоризонтално и вертикално излитане. Първите наподобяват стандартните самолети, но достигат до нискоземна орбита – тази част на атмосферата, в която сме на ръба между Космоса и Земята. През множеството им илюминатори пасажерите се наслаждават на цялата красота на открития Космос. “Вече има разработени 5-6 вида такива космолети, с чиито характеристики сме се съобразили при проектирането на летището. То разполага и със сектор за вертикално излитащи апарати, които всъщност са ракети с мобилен модул на върха. На определен етап след излитането тази капсула се отделя и продължава свободния си полет, а ракетата се връща обратно на Земята и може да се използва многократно”, поясни Светослав. Голямата гордост на проектантите е, че комплексът за хоризонтално излитане може да обслужва едновременно 19 машини – и космолети, и обикновени самолети. Той има 3 писти, всяка от които е дълга по 3,5 км, както и хотелска, бизнес и търговска част. Вътрешни автобусни връзки и метро свързват този терминал с отдалечения на 10 км втори комплекс за вертикално излитане. В него са обособени 3 гнезда, пригодени и за ракети, обслужващи Международната космическа станция. Във всеки от двата модула има и Музей на космонавтиката. “Надяваме се идеята ни да се хареса на експертното жури, особено предвид факта, че конкурсът се подкрепя от водещи компании като Airbus, компанията на Илън Мъск “Спейс Екс” и др., които могат да ползват проекта като ноу-хау. Докъдето и да стигнем, вече сме успели, защото класирахме България на финал в най-престижната студентска космическа надпревара”, доволни са бъдещите морски офицери и ръководителката им доц. Веселка Радева. Млади хора от създадените във ВВМУ по нейна идея Студентско астрономическо и Студентско космическо общества гонят и друго върхово постижение с участие в разработка на НАСА за заселване на Луната. Т.нар. NASA SEE PROJECT обединява отбори от университети в цял свят, които работят за общата цел, създавайки компютърни симулации за живот на Луната. Младежите от ВВМУ са направили 3D летище със слънчева електростанция в т. нар. Аткин басейн, ширещ се върху площ от 2500 кв. км в тъмната част на Луната. На него има модули за комерсиални, изследователски и туристически услуги и площадка за кацане на совалки, пътуващи по трасето Земя – Международна космическа станция – Луна, а на по-късен етап и до Марс. Проектът на НАСА е в ход от 2010 г., а екипът от изследователи, програмисти и 3D модератори от ВВМУ е първият участник от България. От 8 до 10 май отборите от цял свят ще се съберат на международна конференция на НАСА в София, където ще покажат създадените от тях обекти от обратната страна на Луната. Повечето от младежите, работещи по двата проекта, са и участници в единственото проведено у нас 5-дневно денонощно наблюдение на падащата китайска космическа станция “Тянгун – 1”, осъществено в Планетариума на ВВМУ. “Горда съм, че Морското училище вече има център за въздушно и космическо наблюдение и че в него освен студенти работи и Ученическата космическа агенция, чиито представители утвърдиха България като световна сила в разработката на проекти за градове в Космоса”, подчерта доц. Радева. Последният голям успех на нейната школа бяха две първи места и едно второ от тазгодишния ученически конкурс на НАСА, които варненци спечелиха в конкуренция с над 2500 други разработки на 10 000 свои връстници от цял свят. В момента призьорите събират средства, за да могат на живо да представят наградените си проекти в САЩ. За 4-дневното им пътуване отвъд Океана през май са нужни 40 000 лева.", "date": "2018.04.22", "title": " Бъдещи корабни инженери проектираха летище за космолети\t\t\t"}
{"url": "https://trud.bg/%d1%85%d0%be%d1%82%d0%b5%d0%bb-%d1%80%d0%b8%d1%86-%d0%b2-%d0%bf%d0%b0%d1%80%d0%b8%d0%b6-%d1%80%d0%b0%d0%b7%d0%bf%d1%80%d0%be%d0%b4%d0%b0%d0%b4%d0%b5-%d0%be%d0%b1%d0%b7%d0%b0%d0%b2%d0%b5%d0%b6/", "text": "Търгът с разпродажбата на обзавеждането на известния парижки хотел “Риц” реализира приходи от 7,3 милиона евро, което представлява световен рекорд при подобен вид аукциони, предаде Франс прес. Наддаванията бяха организирани от тръжната къща Аркюриал. Мебелите и предметите от открития през 1898 хотел от Сезар Риц се продадоха много по-скъпо, в сравнение с предишни аукциони на известни парижки хотели. Хотел “Крийон” реализира от подобна разпродажба 5,9 милиона евро през 2013 година, а хотел “Плаза Атене” – 1,4 милиона пак през 2013 г. Стойността на реализираните лотове от “Риц” надминава седем пъти първоначалната им оценка, която беше 1 милион евро. Около 50 на сто от изложените предметите бяха придобити чрез наддавания в интернет, като успехът на разпродажбата се дължи най-вече на мрежата. Деветдесет и пет на сто от представените 3 400 лота бяха реализирани над първоначалната им оценка. Хотел “Риц” в Париж e бил редовно посещаван през годините от знаменитости от ранга на Коко Шанел, Марсел Пруст, Ърнест Хемингуй, принцеса Даяна. Той отвори отново врати преди две години след 4-годишен ремонт. Разпродажбата на лотовете от обзавеждането му, които вече не “пасват” на интериора, беше оповестена по-рано през годината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Хотел “Риц” в Париж разпродаде обзавеждане за 7,3 милиона евро"}
{"url": "https://trud.bg/%d0%b2%d0%bd%d1%83%d1%87%d0%ba%d0%b0%d1%82%d0%b0-%d0%bd%d0%b0-%d0%b2%d0%b0%d0%bd%d0%b3%d0%b0-%d0%be%d0%bc%d1%8a%d0%b6%d0%b8-%d0%b4%d1%8a%d1%89%d0%b5%d1%80%d1%8f-%d1%81%d0%b8-%d1%81%d0%bd%d0%b8%d0%bc/", "text": "Внучката на пророчицата Ванга – Димитрина Митрева омъжи дъщеря си Кристина. Сватбената церемония се състоя в Благоевград, а партито за гостите бе извън града в парк Бачиново. Избраникът на сърцето на Кристина е Владислав Пашалиев, който също е от Петрич, но живее в Благоевград и отскоро се вля в редиците на МВР и започна работа като полицай. Двамата млади получиха благословия лично от дъщерята на Ванга –Венета, която дойде от Петрич за сватбата. Венета е отгледана от мъничка от пророчицата Ванга и е известна с това,че страни от светски изяви и не дава интервюта. За сватбата си Кристина получи ценен подарък- златна монета, която се предава в рода на Ванга. Пророчицата някога я дала на своята дъщеря, Венета я е дала на Димитрина и сега монетата реликва отива в семейството на хубавата Кристина. Булката пък обеща,че ще спази традицията и ще я предаде на своите деца. Внучката на Ванга – Димитрина е известна с това,че прави невероятно красиви цветя от хартия. За сватбената церемония на дъщеря си тя бе превърнала входа на ресторанта във вълшебна градина от цветя, които е работила месеци наред.Сватбата на Кристина и Владислав се превърна в едно от най-големите светски събития в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Внучката на Ванга омъжи дъщеря си (СНИМКИ)"}
{"url": "https://trud.bg/%d1%81-%d0%b1%d0%b8%d0%b1%d0%b5%d1%80%d0%be%d0%bd-%d0%b8-%d0%ba%d0%be%d0%b7%d0%b5-%d0%bc%d0%bb%d1%8f%d0%ba%d0%be-%d1%85%d1%80%d0%b0%d0%bd%d1%8f%d1%82-3-%d1%82%d0%b5-%d0%bc%d0%b5%d1%87%d0%b5%d1%82/", "text": "Истинско изпитание се оказаха грижите за малките три   и предадени на служителите от Парка за танцуващи мечки над Белица. Мъниците са пристигнали в парка около 22 часа вечерта в събота. Те са настанени в изолирана стая, защото са стресирани и уплашени от липсата на майка им. Цяла нощ служителите на парка са ги обгрижвали, покривали с одеала и опитвали да ги захранят. Накрая усилията им се увенчали с успех, мечетата започнали да бозаят от шишета с биберон. Засега ги хранят с козе мляко и специална смес от Хумана. В неделя е пристигнал ветеринар, който ги е прегледал и не е открил някакви сериозни проблеми. Мечетата са обезпаразитени. Ветеринарят е определил възрастта им на около 2-3 месеца. В парка служителите нямат опит с гледане на малки бебета и затова веднага са позвъняли на свои колеги в Гърция и Виена. От Виена очакват да получат формула за храненето им, а от центъра в Гърция са им съобщили, че имат място, за да ги приемат. „Надяваме се бързо да станат готови документите, тъй като това е сложна процедура, за да ги изпратим в центъра в Гърция за гледане. Ако всичко е наред, то до 20 дни ще бъдат пратени, има много „ако“ – ако оцелеят и са добре, след една година ще ги върнем у нас и ще ги пуснем на свобода в дивата природа на Родопите. Но ще им сложим проследяващ чип, разказа за намеренията Димитър Иванов, управител на Парка над Белица. В момента мечетата стоят неподвижно, не са активни, точно заради стреса от загубата на майка си. „Ние питаме къде е майката и е важно да се установи какво се е случило с нея. Тя никога няма да изостави мечетата, предполагаме, 99% сме сигурни, че мечката е станала жертва на нелегален лов, знаем, че това трудно се разследва и доказва,но трябва да се опита, каза още Иванов. По принцип много малко мечета оцеляват, когато са изоставени на тази бебешка възраст, но центъра в Гърция засега има успешен опит на отглеждане на бебета и специалистите от Парка в Белица се надяват и родопските мечета да оцелеят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " С биберон и козе мляко хранят 3-те мечета в Парка над Белица, ще ги пращат в Гърция, за да оцелеят"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d0%be%d1%82-%d0%b1%d1%81%d0%bf-%d0%b2-%d1%81%d0%be%d1%81-%d0%b0%d0%bb%d1%8c%d0%be%d1%88/", "text": "На 23 април (понеделник) общинският съветник от БСП в СОС Альоша Даков бъде на разположение на софиянци от 16.00 до 18.00 часа, в клуба на БСП в ж.к. “Дианабад”, бл. 17 (срещу магазин „BMB“). Желаещите може да се запишат предварително на телефон 0899 834 282. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Общинският съветник от БСП в СОС Альоша Даков ще проведе приемна за граждани"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%bc%d0%be%d0%bd-%d1%81%d0%b5%d0%bd-%d0%bc%d0%b8%d1%88%d0%b5%d0%bb-%d0%b2%d1%8a%d0%b2-%d1%84%d1%80%d0%b0%d0%bd%d1%86%d0%b8%d1%8f-%d1%81/", "text": "В момента тече евакуация в курортното градче Мон Сен Мишел и едноименния остров, след като неидентифициран мъж заплаши полицай, предаде Sputnik. Дузина полицаи бяха изпратени в Мон Сен Мишел, една от най-популярните дестинации сред туристите във Франция, след като мъж заплаши полицаи с убийство, съобщава местна медия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Евакуираха Мон Сен Мишел във Франция, след като мъж заплаши полицай с убийство"}
{"url": "https://trud.bg/%d0%bf%d0%b5%d1%82%d1%8a%d1%80-%d0%bc%d0%be%d1%81%d0%ba%d0%be%d0%b2-%d0%b7%d0%b0%d0%bf%d0%be%d1%87%d0%b2%d0%b0%d0%bc-%d0%b4%d0%b0-%d1%80%d0%b0%d0%b1%d0%be%d1%82%d1%8f-%d0%b7%d0%b0-%d0%b4%d1%8f%d1%81/", "text": "Следващите месеци ще работя за създаването на силна дясна консервативна формация. Това обяви пред   бившият член на ДСБ Петър Москов. Според него към тази формация трябва да се присъедини и проевропейската част от Патриотичния фронт. В новото обединение няма да кани Радан Кънев и Христо Иванов. Те направиха своя избор – „Демократична България”, която е либерална формация с ляв уклон, коментира Москов. Относно отделянето на ДБГ от Реформаторския блок с мотива, че той не се бори с диктатурата по време на сегашното управление Петър Москов каза, че диктатура не вижда. Той се притеснява повече от нов фронт около проруското крило на Патриотичния фронт, президента Румен Радев и БСП. Относно ареста на кметицата на „Младост” Десислава Иванчева Москов обяви, че това е румънският модел на действия на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Петър Москов: Започвам да работя за дясно консервативно обединение"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80-%d0%b5%d0%bc%d0%b8%d0%bb%d0%b8%d1%8f-%d1%80%d1%83%d1%81%d0%b8%d0%bd%d0%be%d0%b2%d0%b0-%d0%bc%d1%8a%d0%b6%d1%8a%d1%82-%d1%85%d0%b2%d1%8a%d1%80%d0%bb/", "text": "След активни действия на служителите на МВР и прокуратурата е задържан мъж, отговорен за инцидента на 18 април по време на футболната среща „Левски“-ЦСКА, при който пострадаха двама униформени. Това стана ясно на брифинг в Съдебната палата в София, в който участваха градският прокурор Емилия Русинова, директорът на СДВР, старши комисар Ивайло Иванов и зам.-директорът на СДВР старши комисар Антон Златанов. Събрани са достатъчно доказателства, извършителят е 24-годишен мъж, няма регистрации и не е осъждан. В момента той е задържан с прокурорска мярка за 72 часа, в понеделник материалите по делото ще бъдат внесени в съда и ще се поиска постоянна мярка за задържане под стража, каза градският прокурор Емилия Русинова. По думите й, извършени са множество процесуално-следствени действия, разпитани са 64 свидетели, основно футболни запалянковци, както и близки и роднини на задържания, пред които той е признал за деянието. Иззети са видеоматериали, за които са назначени видеотехнически експертизи, иззети са и дрехите на задържания, с които е бил по време на инцидента. Според директора на СДВР старши комисар Ивайло Иванов още в петък на обяд е установена самоличността на заподозрения. Първоначално той се е опитал да се укрие, въпреки това е осъществен контакт с него и вчера се е явил с адвокат в полицията „Първите му думи към нас бяха, че съжалява за стореното. Той често ходи на мачове, близък е до твърдото ядро на агитката на „Левски“, не е регистриран с криминални деяния. Твърди, че друг му е дал бомбичката и той е я е хвърлил по пистата“, каза Иванов. Градският прокурор на София поясни, че от 5 до 15 години е предвиденото наказание, обвинението е за причинена тежка телесна повреда на повече от един служител на МВР по хулигански подбуди. Ивайло Иванов  обяви, че още за мача в идната сряда на Националния стадион “Васил Левски” ще има нови видеокамери и оптична мрежа. Това е първи резултат след проведената работна среща на МВР, ММС, БФС и народни представители миналия петък.  По думите му сега се започва от Националния стадион и ще се повишава сигурността на всички останали терени у нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.22", "title": " Прокурор Емилия Русинова: Мъжът, хвърлил бомбичка на мач, е привлечен като обвиняем\t\t\t"}
