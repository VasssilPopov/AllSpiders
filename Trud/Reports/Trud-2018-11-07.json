{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%b2-%d1%87%d1%83%d0%b6%d0%b1%d0%b8%d0%bd%d0%b0-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%b7%d0%b0%d0%ba%d1%80%d0%b8%d0%b2%d0%b0%d0%bd%d0%b5/", "text": "С отворено писмо до премиера Бойко Борисов наши сънародници от временните обществени съвети на българите в чужбина поискаха Държавната агенция за българите в чужбина да бъдe закрита. Според тях това е ненужна институция, която излишно натоварва държавния бюджет, остаряла е като концепция, а дейността ѝ дублира функциите на други органи, съобщава БНР. Преподавателят по математика в Университета в Тулуза проф. Любомир Гаврилов обясни: „Тази агенция няма отношение към българските граждани в чужбина, тя служи като смокинов лист, за да закрива липсата на държавна политика към българите в чужбина. Тази агенция има като главна функция да обгрижва хора от български произход, етнически, от западните покрайнини – от Босилеград, от Македония и Украйна. И с последните скандали около корупционните практики на ДАБЧ мисля, че чашата отдавна преля“. Предлага се на мястото на агенцията да бъде формирана нова организация – Национално представителство на българите по света, като и обществени съвети към дипломатическите и консулските представителства, чиито членове да се избират от български граждани, живеещи извън страната. Професор Гаврилов разкри мнението си за уволнения и арестуван вече бивш шеф на агенцията Петър Харалампиев, с когото се е срещнал заедно с други емигранти преди година. „Той е типичен български бизнесмен от Прехода. Той е герой от книга на Илф и Петров – не разбира стратегическите интереси на България. Там се мотаят дребни интереси, картата на Македония. Има заиграване с примитивен национализъм. Хората, които са го назначили трябва да поемат отговорност“, смята математикът от Университета в Тулуза. Според Любомир Гавраилов предишният председател Борис Вангелов е имал далеч по-отговорен подход към задачите си, но това не променя факта, че ДАБЧ е претоварена с излишни функции и трябва да се закрие. По закон от 15 години трябва да има Национален съвет на българите в чужбина, който е изборен. Той е записан и в Националната стратегия за българите в чужбина, приета в последните дни на кабинета „Орешарски“, допълни Гаврилов относно нуждата от представителни органи на българските емигранти, които те сами да избират. Бившият председател Борис Вангелов, който в момента е депутат от Обединени патриоти, е на мнение, че сегашната Държавна агенция за българите в чужбина не само не трябва да бъде закривана, а да бъде подсилена. „Не бива да смесваме нещата – самата институция и случилото се в последните дни“, заяви Вангелов. Той допълни, че част от концепцията, с която е заел поста, но не е могъл да изпълни, било административно укрепване на агенцията, предвид големите български общности в чужбина. „Тя е с общо 25 души щатно разписание, а извършва две големи дейности – удостоверителна и работата с българските общности и техните организации, които вече са над 1000“, смята Вангелов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.07", "title": " Българи в чужбина поискаха закриването на ДАБЧ"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%b8%d1%81%d1%82-%d0%b2%d0%be%d0%b9%d0%bd%d0%b0%d1%82%d0%b0-%d0%bd%d0%b0-%d0%bf%d1%8a%d1%82%d1%8f-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d0%bf%d1%80/", "text": "Голямо недомислие е идеята застраховката „Гражданска отговорност” ”да е едновременно на водача и на автомобила, коментира финансистът Владислав Панев пред  . „Практиката, която трябва да въведем, е застраховката да си върви с водача на автомобила. Иначе какво се получава – вършите сериозно нарушение на пътя, цената на застраховката скача 4 пъти и тогава вашият автомобил става със стойност 0 лева. Ако искате да го подадете, той вече има тежест на застраховката „Гражданска отговорност” за следващите няколко години. Това трябва да бъде преодоляно при приемането на промените. Това е подсигуряване от страна на застрахователите – ако човекът е изряден, те вземат автомобила, а ако автомобила е изряден – вземат човека като база”, обясни Владислав Панев. По думите му обаче „бонус-малус” е крачка в правилната посока, има предимства – бърка се сериозно в джоба, а това изключително много повишава отговорността на водачите напътя. „Ако карата кола с 200 км в час на магистралата, това означава 200 лв. отгоре за „Гражданска отговорност” за 5 години напред. Личната отговорност ще доведе до много по-малко произшествия на пътя и до много повече култура на шофиране. Войната по пътищата може да бъде преодоляна. Това че през последните години за „бонус-малус” само се говори, а не се въвежда, ни коства стотици човешки животи – по вина на администрацията и КАТ, които не се вързаха навреме”, отбеляза още финансистът Владислав Панев. По думите му застрахователите са свързани вече с КАТ, така че няма да отнеме много време да се въведе новата наредба за Бонус Малус. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Финансист: Войната на пътя може да се преодолее с „бонус-малус”"}
{"url": "https://trud.bg/%d0%bf%d0%be%d0%b2%d0%b8%d1%88%d0%b0%d0%b2%d0%b0%d1%82-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d1%80%d0%be%d0%b4%d0%bd%d0%b8-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0/", "text": "Цените на определени български медикаменти вече имат нов, по-висок таван и така могат да се повишат с цел равнопоставеност и конкуренция с чуждите производители, които предлагат лекарства у нас. Това става възможно с промени в Наредбата за условията, правилата и реда за регулиране и регистриране на цените на лекарствените продукти. Тя касае основно български производители в ниския и среден ценови диапазон, които се предлагат само на нашия пазар. Измененията целят защита на тези лекарства, тъй като досега съществуваше риск те да отпаднат от позитивния лекарствен списък на НЗОК и така да бъдат заместени от по-скъпи, чужди медикаменти. С промените ще се избегне дискриминация спрямо българските производители, предлагащи продуктите си само у нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.07", "title": " Повишават цените на родни лекарства\t\t\t"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d0%bd%d0%b0-%d0%bf%d1%8a%d1%80%d0%b2%d0%be-%d1%87%d0%b5%d1%82%d0%b5%d0%bd%d0%b5-%d0%b1%d1%8e%d0%b4%d0%b6-3/", "text": "Парламентът прие на първо четене бюджета за 2019 година. „За“ гласуваха 115 народни представители, а 85 бяха „против“. Бюджетът мина на първо четене с гласовете на ГЕРБ и „Обединени патриоти“. Подкрепен беше от един депутат от „Воля“ и от един независим депутат. „Против“ бюджета гласуваха от ПГ на БСП и на ДПС. На гласуването в пленарна зала присъстваха министрите Владислав Горанов, Цецка Цачева, Кирил Ананиев, Боил Банов, Теменужка Петкова, Росен Желязков, Бисер Петков, Младен Маринов, Красимир Вълчев, Нено Димов. Приоритетите на Бюджет 2019 са социалната политика, образованието, отбраната и политиката по доходите. В бюджета за следващата година е заложен дефицит от 0.5% от БВП. Предвижда се растежът на БВП да се повиши до 3,7% през 2019 г. поради по-силните публични инвестиции и публично потребление и да се задържи на ниво от 3,5% в периода 2020-2021 година. Безработицата се очаква да се понижи до 4,8% за 2019 година. Приходите в бюджета ще бъдат 43,8 млрд. лева, а през 2021 година се прогнозира да достигнат 47,5 млрд. лева. Ставките на корпоративните данъци и тези на данъците върху доходите на физическите лица ще се запазят. Разходите през 2019 година ще бъдат 44,4 млрд. лева, а през 2021 година се очаква да достигнат до 47, 5 млрд. лева. В бюджета са предвидени 40,4 млн. лева за помощи за отопление, с 50% повече в сравнение с 2018 година. 150 млн. лева ще се отпуснат за хората с увреждания, а 7 млн. лева за децата сираци без право на наследствена пенсия. През следващата година разходите за отбрана ще достигнат 1,8 млрд. лева, което е 1,58% от БВП на страната. Средствата ще се разпределят по проектите за модернизация на ВВС, Сухопътни войски и ВМС. През следващата година ще бъдат увеличени средствата за персонал в МВР и в Министерството на правосъдието. Приходите на общините ще нараснат с 120,8 млн. лв. спрямо разчетените за 2018 година. Минималната работна заплата ще се увеличи от 510 на 560 лева. С 10% повече са парите за заплати и осигурителни вноски на държавните служители. С 20% по-високи ще бъдат заплатите на учителите, а тези на непедагогическия персонал с 10%. Увеличение ще има и при средствата, отпускани за хранене на учениците от първи до четвърти клас. С над половин милиард лева повече средства ще има и за общините. През 2019 година се очаква държавният дълг да намалее от 22,2 на 20 млрд. лева. Така България ще бъде с третия най-нисък дълг в ЕС. Консолидираният дълг на сектор „Държавно управление“ ще бъде в диапазона 24,3-23,5 млрд. лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Парламентът прие на първо четене бюджета за 2019 година"}
{"url": "https://trud.bg/%d0%b0%d0%bd%d0%b5%d0%b3%d1%80%d0%b5%d1%82-%d0%ba%d1%80%d0%b0%d0%bc%d0%bf-%d0%ba%d0%b0%d1%80%d0%b5%d0%bd%d0%b1%d0%b0%d1%83%d0%b5%d1%80-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%be/", "text": "В опит да наследи Ангела Меркел начело на германския Християндемократически съюз (ХДС), Анегрет Крамп-Каренбауер днес обеща нова глава в развитието на Германия, в която „хората ще се чувстват у дома си“ в собствената си страна след период на политически вълнения, белязани от възхода на крайната десница, предаде Ройтерс. Крамп-Каренбауер официално представи кандидатурата си за председател на ХДС, изтъквайки близостта си с германския канцлер, предаде Франс прес. Ако си осигури лидерския пост на партията, 56-годишната Крамп-Каренбауер ще е в най-благоприятна позиция да наследи Меркел и като федерален канцлер. Допитванията обаче показват, че Крамп-Каренбауер, която от февруари е генерален секретар на ХДС, е изпреварвана от 62-годишния бизнесмен Фридрих Мерц. Критиците й смятат, че й липсва обаяние. Миналата седмица Меркел съобщи, че на партийните конгрес на ХДС през декември ще се оттегли от председателския пост, слагайки край на 13-годишен период, през който тя господстваше в европейската политика. Като наследничка на центристката линия на Меркел, Крамп-Каренбауер вероятно ще може да съжителства с Меркел като канцлер, какъвто тя иска да остане до края на мандата си през 2021 г. За Крамп-Каренбауер предизвикателството е да очертае собствен профил, различен от този на Меркел, като същевременно остане вярна на канцлерката. „Това е край на една епоха“, каза пред репортери Крамп-Каренбауер, която германските медии съкратено често наричат с инициалите й АКК. „Трябва да благодарим на Ангела Меркел за много неща“, заяви тя. Крамп-Каренбауер е наричана също „Меркел 2“ и „Меркел на бис“, посочва АФП. „Опитът ми показва, че човек винаги стои на раменете на предшественика си“, добави тя, като наблегна върху нуждата от политическа стабилност в несигурни времена. „Трябва да направим така, че хората тук да се чувстват у дома си – хората, които дълго са живели тук, и хората, пристигнали наскоро“, заяви тя, имайки предвид рязката промяна, предизвикана през 2015 г. от мигрантската криза в Германия. Крамп-Каренбауер изброи предизвикателствата пред осигуряване на благоденствие и социална сплотеност, но не даде подробности за конкретни политики. Тя изтъкна като свои приоритети сигурността, икономическото благосъстояние, съживяването на европейския проект, цифровите технологии и въпроса за интеграцията. За Мeркел ще е по-трудно да остане канцлер, ако лидер на ХДС е Мерц, тъй като той беше победен от нея в битката за лидерството през 2002 г. и оттогава направи успешна бизнес кариера. Предимството на АКК пред Мерц и третия претендент – здравния министър Йенс Шпан, е фактът, че тя е печелила избори, макар и в малката западна провинция Саар, и е била там министър-председателка. По отношение на икономическата политика Крамп-Каренбауер е в левия фланг на ХДС и е силен застъпник на минималната заплата. Преди общите избори през 2013 г. тя предложи максималната данъчна ставка да е 53 процента. Тя обаче е консервативна по социалните въпроси и се противопоставя на рекламирането на абортите, а през 2015 г. предизвика спорове, когато каза, че еднополовите бракове може да отворят вратата за кръвосмешение и полигамия. Заричайки се „да не води предизборна кампания срещу останалите“, тя отправи послание за партийна сплотеност и каза, че, ако спечели лидерския пост, ще иска да работи с Мерц и Шпан, който засега остава на трета позиция. Мерц и Шпан също очевидно желаят да обърнат нова страница – първият говори за „обновление“, а вторият – за „ново начало“.  Мерц е председател на германския клон на американския инвестиционен фонд „Блекрок“, чиито офиси в Мюнхен вчера бяха претърсени от прокурори в рамките на най-голямото следвоенно разследване на измами. Той работи в „Блекрок“ от 2016 г. и осъди незаконното намаляване на дивидентите, но ролята му във фонда може да навреди на образа му в социално настроена Германия. Десният подход на Мерц може да върне някои избиратели на ХДС, прехвърлили се към „Алтернатива за Германия“, която се облагодетелства от безпокойството на гласоподавателите от притока на над 1 милион търсещи убежище чужденци от 2015 г. насам. По-вероятно е Крамп-Каренбауер да може да сформира коалиция с набиращите сила в германската политика Зелени, които сега са втора по сила партия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Анегрет Крамп-Каренбауер официално обяви кандидатурата си за наследничка на Меркел начело на ХДС"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d1%82%d0%be%d0%bd%d0%be%d0%b2%d0%b5-%d1%81%d0%b8%d1%80%d0%b5%d0%bd%d0%b5-%d0%b7%d0%b0%d0%bb%d0%b5%d0%b6%d0%b0%d0%b2%d0%b0%d1%82-%d0%b2-%d0%bc%d0%b0%d0%bd%d0%b4/", "text": "Производители прогнозират покачване на цените Хиляди тонове качествено сирене и кашкавал залежават в мандрите. Причината са дъмпинговите цени на производители, които продават продукти с растителни мазнини без да го обявяват на етикета и така подбиват цените в сектора, сигнализираха млекопреработватели пред “Труд”. “Всички колеги са задръстени с млечни продукти, складовете им са пълни. Ние като не можем да продадем стоката, няма да можем да платим и млякото на фермерите и тогава ще стане още по-лошо”, заяви Димо Денчев от Силистра. “Те продават с тирове и слагат растителни мазнини от порядъка на 30% и нагоре. Но килограм сирене го предлагат по 2,60 лв. за кг, а аз за 6 лв. Хората обаче нямат пари и, разбира се, избират евтината стока”, поясни той. “Контролът върху храните и млечните продукти като цяло е занижен. Вижте търговските вериги там има сирене по 5 лева. Няма как то да е само от мляко”, потвърди и Димитър Зоров, председател Асоциацията на млекопреработвателите. По думите му в момента изкупната цена на млякото е 70 стотинки за литър, като включим заплати, ток, горива, осигуровки готовият продукт не може да излезе от мандрата под 8 лв. за кг. Цените на млечните продукти трябва да се вдигнат, заради поскъпването на горивата и но-високите осигуровки, категоричен е Димчо Денев. От бранша поискаха от министъра на земеделието Румен Порожанов да бъде намалено ДДС върху млечните продукти от мляко. И настояват за по-строги санкции за нарушителите, които предлагат некачествени продукти. Като при първо нарушение да се затваря предприятието, а на сградата да й се отнема статутът и повече да не може да се ползва за производство на храни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Хиляди тонове сирене залежават в мандрите\t\t\t"}
{"url": "https://trud.bg/50-%d1%85%d0%b8%d0%bb%d1%8f%d0%b4%d0%b8-%d0%b2%d0%be%d0%b5%d0%bd%d0%bd%d0%b8-%d1%83%d1%87%d0%b0%d1%81%d1%82%d0%b2%d0%b0%d1%85%d0%b0-%d0%b2-%d1%83%d1%87%d0%b5%d0%bd%d0%b8%d1%8f%d1%82%d0%b0-%d0%bd%d0%b0/", "text": "Приключва най-голямото военно учение на НАТО след края на Студената война. „Единен тризъбец 2018” започна на 25 октомври в Норвегия. В маневрите участваха около 50 хиляди военни от всичките 29 държави от Алианса, както и войници от Швеция и Финландия. Най-голям е контингентът на САЩ. В учението бяха включени и 65 кораба, 150 летателни апарата, 10 хиляди танка, както и други сухопътни превозни средства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " 50 хиляди военни участваха в ученията на НАТО „Единен тризъбец 2018”"}
{"url": "https://trud.bg/%d1%82%d0%b0%d0%bc%d0%bf%d0%bb%d0%b8%d0%b5%d1%80%d0%b8-%d1%82%d1%80%d0%b8-%d0%be%d1%82-%d0%ba%d0%be%d0%bd%d1%82%d0%b8%d0%bd%d0%b5%d0%bd%d1%82%d0%b0-%d1%81%d0%b5-%d1%81%d1%8a%d0%b1%d0%b8%d1%80%d0%b0/", "text": "Посещението за форума у нас ще е първата международна визита на Джон Маклейн Тамплиери от три континента ще се съберат този уикенд в София, а домакин на високия форум ще е Орденът на рицарите тамплиери от Йерусалим – Великият приорат България. Точно през 2018 година тамплиерството по света отбелязва 900 години от създаването на Ордена и 10 години от учредяването на Велик приорат България. “Основните цели, които си е поставил Орденът, освен борба за икуменизъм, прехвърляне на мостове към други вероизповедания с цел намаляването на напрежението и конфликтите в различните точки на света, и подпомагане на християни в беда, и взаимопомощ, е да сме обърнати към подрастващото поколение”, каза пред “Труд” Великият приор на Ордена у нас Румен Ралчев. Посещението за форума у нас ще е първата международна визита на Джон Маклейн, Велик командер на световния Орден след официалното му встъпване в длъжност. Тамплиери от САЩ, Русия, Германия, Холандия и др. ще се включат още в 27-мия Конвент на родните тамплиери. Рицарите тамплиери в България разработиха през годините поредица от кампании за младите хора. Сред най-известните от тях са инициативите “Млад рицар”, която се изразява в работа с деца до 4 клас, националният конкурс за детска рисунка “Рицарят в мен”, стартирана е и национална програма за литература “Рицарска постъпка” за написване на есе, разказ или стихотворение, която обхвана учениците от 9 до 12 клас. Орденът започна ежегодно да награждава с 10 стипендии младите творци. Преди около 2 месеца тамплиерите от България поставиха начало за изграждане на структура на Ордена на Тамплиерите в съседна Македония и приеха нови 9 рицари и дами, и 10 постуланти. Последното се случи, след като тамплиерите от България успешно се справиха със задачата за създаването на Велики приорати в Русия и Украйна. Орденът на Рицарите Тамплиери на Йерусалим е афилиран към ООН.", "date": "2018.11.07", "title": " Тамплиери три от континента се събират в София\t\t\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%bc%d1%8a%d0%b6-%d0%bf%d0%be%d0%b4%d0%ba%d1%83%d0%bf%d0%b8%d0%bb-%d1%81-50-%d0%bb%d0%b5%d0%b2%d0%b0-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8/", "text": "На съд за подкуп на полицейски служители по време на проверка в с. Бързина, община Враца Окръжна прокуратура – Враца е внесла за разглеждане в съда обвинителен акт срещу И.Х. за подкуп на полицейски служители по време на проверка в с. Бързина, съобщиха от държавното обвинение. На 25.10.2018 г. обвиняемият Х., заедно със свой познат, обикаляли с автомобил селата в област Враца, като закупили голямо количество орехи. Около 10:50 ч., докато се движели по ул. „Ал. Стамболийски“ в с. Бързина, колата им била спряна за проверка от полицейски патрул към РУ гр. Козлодуй. След като служителите на реда установили, че двамата превозват орехи, те попитали за разрешение за извършване на търговска дейност, както и за документите на автомобила и водача. Докато се извършвала проверка на документите на МПС, обвиняемият Х. отишъл до полицейския автомобил, като помолил да ги пуснат, защото са отдалеч и да не се бавят. След това той оставил банкнота от петдесет лева в „джоба“ на предна дясна врата „за почерпка“ на служителите на реда. В този момент полицейският инспектор разпоредил на И.Х. да не мърда от мястото си и му поставил белезници. За случилото се била уведомена дежурна група в Районното полицейско управление, като с оглед на местопроизшествие започнало бързо производство. Предстои делото да продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Съдят мъж, подкупил с 50 лева полицейски служители"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%be%d1%82%d0%be-%d0%bc%d0%bd%d0%be%d0%b7%d0%b8/", "text": "Очевидно управляващото мнозинство ще гласува Закона за бюджета за 2019 г. без нито едно изказване – правете си изводите защо е така. Това каза лидерът на БСП Корнелия Нинова по време на дебатите по Закона за държавния бюджет за 2019 г. на първо четене. „Гледаме най-важния закон, от чиито решения зависи живота на всяко българско семейство. Това, което ще се случи днес, ще влезе във всеки дом. Но управляващото мнозинство ще гласува този закон без нито едно изказване, очевидно. Вие си правете изводите защо това е така. Ние не само ще направим анализ на техния бюджет, ще използваме възможността и малкото време, което имаме да кажем няколко думи за алтернативата и възможна ли е тя“, заяви Нинова. Според нея, за да се решат проблемите трябва да има икономика, производство, инвестиции. „Г-н Горанов и всички от управляващите в последните седмици твърдят колко добър икономически растеж има, каква хубава прогноза има за следващите година. Разбира се, числата не отговарят на това“, допълни още Нинова. Лидерът на БСП обърна внимание, че не кой да е, а държавният Национален статистически институт казва, че българите оценяват, че икономическата ситуация в страната се влошава по отношение на инфлацията. „Казвате: потребителското ни доверие пада с 3,2 пункта, като тенденцията е сходна и в градовете, и в селата“, коментира Нинова. Според нея докладът на НСИ дава оценка не само за заложеното в бюджета, а и за стабилността през 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.07", "title": " Корнелия Нинова: Управляващото мнозинство ще гласува Закона за бюджета без нито едно изказване"}
{"url": "https://trud.bg/%d0%b7%d0%b5%d1%82%d1%8f%d1%82-%d0%bd%d0%b0-%d0%be%d1%80%d0%b1%d0%b0%d0%bd-%d0%bd%d0%b5-%d1%83%d1%87%d0%b0%d1%81%d1%82%d0%b2%d0%b0%d0%bb-%d0%b2-%d0%b8%d0%b7%d0%bc%d0%b0%d0%bc%d0%b8-%d1%81-%d0%b5%d0%b2/", "text": "За нарушенията сигнализира ОЛАФ през януари Унгарската полиция прекрати разследването си на финансирани с еврофондове проекти на компания, която в миналото е била съсобственост на зетя на премиера Виктор Орбан, след като бе заключено, че няма данни за извършени престъпления, предаде Ройтерс. Властите започнаха разследването, след като през януари Европейската служба за борба с измамите ОЛАФ обяви, че е разкрила не само сериозни нарушения, но и конфликт на интереси в няколко проекта за модернизиране на уличното осветление в унгарски градове. Те били осъществени от компанията “Елиос Иноватив” в периода 20011-2015 г., в който Ищван Тиборц (32 г.), женен за дъщерята на Орбан Рахел, е бил член на борда на директорите на фирмата. Говорител на националната полиция заяви, че разкритията в доклада на ОЛАФ не били потвърдени при щателно разследване.", "date": "2018.11.07", "title": " Зетят на Орбан не участвал в измами с еврофондове\t\t\t"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d0%b4%d0%be-2-%d0%bf%d1%8a%d1%82%d0%b8-%d0%bf%d0%be-%d1%81%d0%ba%d1%8a%d0%bf%d0%b0-%d0%b7%d0%b0-%d0%ba%d0%b0%d0%bc%d0%b8/", "text": "И без катастрофа полицата поскъпва Цената на застраховката „Гражданска отговорност” за камиони над 12 тона и за превозни средства за пътници с над 8 места ще нараства по-малко от два пъти, без значение какъв е броят на нарушенията, извършени от шофьора или автобуса. С въвеждането на системата „бонус-малус” цената на полицата за големи камиони и за рейсове може да намалява до 80% и да нараства до 190% от базовата цена според рисковия клас на шофьора и превозното средство. Това е записано в наредба на КФН, приета на първо четене. За колите цената на полицата ще се движи в доста по-широки граници – от 75% до 400% от базовата цена, т.е. при много нарушения ще нарасне до 4 пъти. Въпреки че най-тежките инциденти с много жертви стават именно с участието на големи камиони. Шофьори с дълъг стаж пък ще трябва да плащат значително повече за полицата, дори без да са направили нито една катастрофа, ако ги снимат с превишена скорост заради ефекта на натрупването. Например шофьор има 10-годишен опит зад волана и не е причинил нито една катастрофа. Всяка година обаче при пътуване до морето някоя камера го снима как превишава ограничението на скоростта с 10 км./ч. За това нарушение е предвидена една наказателна точка, т.е. рисковият клас на водача се вдига с едно ниво. При стартиране на системата „бонус-малус” този водач ще бъде с базово ниво на риск както всички останали шофьори – клас 8. Без да променя начина си на каране и без да причинява катастрофи, след две години вече ще бъде в клас 10, ако веднъж годишно камера го снима с превишена скорост. 10 години след старта на „бонус-малус” вече ще бъде в клас 18 и ще плаща 340% повече за „Гражданска отговорност”, въпреки че не е станал по-рисков шофьор, а дори е натрупал още опит. Оказва се, че младите шофьори ще имат базов клас, а хора с опит може да плащат доста повече.   Еднакви наказания за пияни и нерваци 190% завишение за опасна маневра Пияни шофьори и нерваци зад волана ще плащат еднаква цена за застраховката “Гражданска отговорност”, става ясно от наредба на Комисията за финансов надзор за въвеждане на системата “бонус-малус”, приета на първо четене. За шофиране в нетрезво състояние с алкохол в кръвта под 1,2 на хиляда на водача ще се дават 5 наказателни точки, което ще увеличава рисковия му профил и ще води до 190% поскъпване на задължителната полица, предвижда наредбата. Същата цена на застраховката ще трябва да плати и човек, който отнеме предимство, не спазва дистанция или извърши опасни маневри като рязко смени лентата на движение или рязко се включи в движението от мястото, където е паркирал. А за намаляване на рисковия профил на шофьора с едно ниво той трябва да изкара цяла година без никакво нарушение на пътя. Така за рязка смяна на лентата шофьорът след това ще трябва 5 години поред да плаща по-скъпа полица, преди оценката за шофирането му да се върне на базовото ниво.   Стари коли стават непродаваеми Нивото на риск върви с автомобила Колите, с които са направени много нарушения, ще станат непродаваеми, ако наредбата на КФН за въвеждане на системата “бонус-малус” за цената на “Гражданска отговорност” бъде приета окончателно в настоящия й вид. Наредбата предвижда при нарушение да се вдига нивото на риск както за шофьора, така и за самия автомобил. А при прехвърляне на собствеността рискът на колата се запазва и цената на полицата ще се определя според по-високия риск – на новия собственик или на превозното средство. Така, ако хванат шофьор да кара след употреба на малко алкохол и цената на полицата за него е завишена 190%, старата му кола ще се съгласи да купи само по-рисков шофьор, който е хванат например с алкохол в кръвта над 1,2 на хиляда и за него цената така или иначе е завишена 220%. Проблем ще има и за колите на лизинг, които не са нови. Много хора взимат нова кола, карат я на лизинг три години и я сменят с по-нова. Сега обаче тази кола ще върви с историята за нарушенията на първия водач, който я е ползвал. И този, който иска да купи 3-годишна кола на лизинг ще трябва да плаща за провиненията на пътя на предишния ползвател. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " „Гражданска“ до 2 пъти по-скъпа за камионите\t\t\t"}
{"url": "https://trud.bg/%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%bd%d0%be%d0%b5%d0%bc%d0%b2%d1%80%d0%b8-%d1%89%d0%b5-%d0%b1%d1%8a%d0%b4%d0%b0%d1%82-%d0%b8%d0%b7%d0%bf%d1%80%d0%b0%d1%82%d0%b5%d0%bd%d0%b8-%d0%b8/", "text": "До края на ноември ще бъдат изпратени исканията за оферти по проекта за нова бойна машина на пехотата. Очакванията ни са до май 2019 г. да приключи процесът за подаване на оферти и тяхната оценка и да бъде сключен договор. Това каза командирът на Сухопътните войски генерал-майор Михаил Попов пред журналисти след стрелбите на полигон Сливница, съобщиха от Министерство на отбраната. Освен главния проект за модернизация на Сухопътните войски, който привлича най-много внимание, през тази година разработваме още 12 проекта. Те включват проекти за инженерните и артилерийските формирования; за осигуряване на прибори за нощно виждане за военнослужещите; за комунално-битовото и логистичното осигуряване; за безпилотни летателни апарати; за радари за ПВО-подразделенията и т.н. Тези 12 проекта обхващат всички родове войски от състава на Сухопътните войски“, съобщи генерал-майор Михаил Попов. Очакванията са проектите да бъдат реализирани в следващите от 5 до 7 години в рамките на „Националния план за повишаване на разходите за отбрана на 2% от брутния вътрешен продукт на Република България до 2024 г.“. Предприети са и стъпки за осигуряването на по-добра индивидуална екипировка на военнослужещите. Командирът на Сухопътните войски каза, че подготовката на формированията от Сухопътните войски се води планомерно. Предвид зимните условия в готовност за оказване на помощ на населението са 20 модула от състава на Сухопътните войски. „Доказали сме, че сме винаги там, когато и където има нужда от нас“, заяви генерал-майор Михаил Попов. В отговор на журналистически въпрос командирът на Сухопътните войски отбеляза, че проблемите са свързани основно с поддръжката на наличната техника и с некомплекта във военните формирования, който от миналата година до сега се е увеличил с около 100 души. В тази връзка генерал-майор Михаил Попов изрази увереност, че предприетите от страна на ръководството на Министерството на отбраната мерки за попълване на вакантните места и увеличаването на заплатите на военнослужещите ще доведат до по-успешни конкурси и тенденцията за увеличаване на некомплекта ще спре. На полигон Сливница се проведоха заключителният етап на военно-приложния многобой за Купата на командира на Сухопътните войски и турнирът по стрелба със стрелково оръжие за журналисти, ветерани и членове на общонароден съюз „Бойна дружба“. С това стартираха мероприятията по повод празника на Сухопътните войски – 19 ноември. През тази година той съвпада с отбелязването на 133-ата годишнина от Сръбско-българската война. Във военно-приложния многобой между формированията от Сухопътните войски първо място зае отборът на Центъра за подготовка на специалисти – Сливен, на второ място е отборът на 55-ти инженерен полк – Белене, а на трето – отборът на Втора механизирана бригада Стара Загора. В турнира по стрелба за представителите на средствата за масова информация, след оспорвана борба първото място зае Христо Анастасов от списание „Клуб Оръжие“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " До края на ноември ще бъдат изпратени исканията за оферти по проекта за нова бойна машина на пехотата"}
{"url": "https://trud.bg/%d0%b2%d1%81%d1%8f%d0%ba%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d1%82%d1%80%d0%b8%d0%bc%d0%b0-%d0%bd%d0%be%d0%b2%d0%b8-%d0%bc%d0%b8%d0%bb%d0%b8%d0%be%d0%bd%d0%b5%d1%80%d0%b8/", "text": "Всяка седмица в страната се появяват по трима нови милионери. В края на септември броят на депозитите на граждани със суми над 1 млн. лв. в тях е 862, което е нов рекорд, сочат данните на БНБ. За три месеца милионерските депозити са нараснали с 36 броя. А общата сума в тях е 2,133 млрд. лв. В рамките на година милионерските депозити нарастват с 87 броя (11,2%), а общата сума в тях се увеличава 282 млн. (15,3%). Най-голям ръст обаче има при влоговете със суми между 500 хил. лв. и 1 млн. лв. Те се увеличават със 17,5% за година до 1508 броя, а общата сума в тях нараства с 16,9% до 1 млрд. лв. На второ място по ръст са влоговете със суми между 200 хил. и 500 хил. лв., които като брой и като обща съхранявана в тях сума нарастват с около 16%. Сериозен ръст от над 11% има и депозитите със суми между 100 хил. и 200 хил. лв. Оказва се, че най-много нарастват депозитите на хората с големи финансови възможности. При по-малките влогове със суми от 20 хил. до 100 хил. лв. увеличението на спестяванията е по-бавно и е в рамките от 7% до 9% за година. При по-малките влогове ръстът на спестените суми е още по-малък. Броят на най-малките влогове до 1000 лв. и общата сума в тях дори намалява. Оказва се, че депозитите на богатите нарастват най-бързо, а бедните теглят от спестяванията си за да вържат семейния бюджет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Всяка седмица трима нови милионери\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0-%d1%80%d0%b5%d0%bf%d1%83%d0%b1%d0%bb%d0%b8%d0%ba%d0%b0%d0%bd%d1%86%d0%b8/", "text": "Президентът на САЩ Доналд Тръмп изрази надежда, че републиканците и демократите могат да „работят заедно“ след междинните избори, в резултат на които Републиканската партия загуби мнозинството си в долната камара на Конгреса, предава AFP. „Надяваме се, че всички ние ще можем да работим заедно през следващите години, за да продължим да допринасяме за американския народ, включително за икономическия растеж, инфраструктурата, търговията, намаляването на разходите за лекарства, отпускани с рецепта“, заяви Тръмп в рамките на специална пресконференция в Белия дом, която свика след обявяването на изборните резултати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Доналд Тръмп призовава републиканци и демократите да работят заедно"}
{"url": "https://trud.bg/%d0%b3%d0%be%d1%80%d0%b0%d0%bd-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b0%d1%81%d0%be%d1%86%d0%b8%d0%b0-2/", "text": "Американският президент Тръмп неотдавна направи заявка за едностранното излизане на САЩ от Договора за ликвидирането на ракетите със среден и малък обсег на действие (ДРСМО), което сериозно обезпокои Европа, а и останалия свят. Последва и тревожно изявление на Русия пред ООН, че се готви за война. Какви са опасностите за света и за България – за това разговаряме с разузнавача Горан Симеонов. – Г-н Симеонов, неотдавна светът бе изненадан от изявление на Руската федерация, направено от трибуната на ООН – „Русия се готви за война“. Какво наложи подобен руски анонс? И не е ли всичко това част от играта между големите сили за надцакване? – Не смятам, че става въпрос за надцакване, или пиар демонстрации на сила. Според мен ставаме свидетели на пълен отказ на двете основни ядрени сили, САЩ и Руската федерация, от досегашните договори, регламентиращи контрола и равновесието в ядрената сфера. Както вече стана известно, инициативата е на САЩ, безусловно най-силната и богата държава в света, която, както твърди президентът Тръмп – Америка може да си позволи такава ядрена надпревара. – Заявката на Тръмп за едностранното излизане на САЩ от Договора за ликвидирането на ракетите със среден и малък обсег на действие (ДРСМО) сериозно обезпокои Европа, а и останалия свят. Защо? – Най-напред ще отбележа, че същността на този договор е забрана на производството и разполагането на ракетите със среден обсег (от 100 до 5500 км) и малък обсег (от 500 до 1000 км) на действие. Този договор, подписан през 1987 г. , с ликвидирането на посочените ракети тогава свали напрежението и опасността от ядрен сблъсък в Европа. Затова сегашното едностранно излизане на САЩ от този договор предизвиква много сериозни опасения, най-вече в Германия, където започна да се говори за възобновяване на движението за ядрено разоръжаване. В останалите страни членки на НАТО също расте напрежението, което накара генералният секретар на алианса Столтенберг, наред с официалната подкрепа, да се застрахова, че „НАТО не желае нова ядрена надпревара и нова Студена война“. – И двете страни – САЩ и Русия, се обвиняват за извършени нарушения по този договор за ракетите със среден обсег. Какви са те? – Когато страните не желаят да разговарят и да се договарят по дадена проблематика, причини и обвинения винаги се намират. По-специално за този договор Русия е обвинявана, че е създала и разположила наземна крилата ракета с радиус над 500 км, докато руснаците твърдят, че тя е с радиус 480 км., т.е. нарушение няма. Русия обвинява САЩ, че с изграждането на противоракетния щит в Румъния и Полша пусковите установки могат да изстрелват както противоракети, така и крилати нападателни ракети. Русия се оплаква и от наличието на голям брой безпилотници с радиус на действие до 1100 км, способни да носят ядрен заряд. – Тогава за какво иде реч, големият въпрос какъв е? – Големият въпрос всъщност е в подхода – докато Русия предлага обсъждане на проблемите, американската администрация въобще отказва разговори. Ако няма желание, причини се търсят и намират, даже да са „фалшиви“. Вече ставаме свидетели, а по-точно потърпевши, на непрекъснат поток от т.нар. „фейк нюз“, който ни залива от всички страни. Явно, стана нормално и модерно да се пускат в публичното пространство обвинения, за които няма, а се оказва, че не е и необходимо, никакви доказателства. – Като случая „Скрипал“ например – там досега не е ясно намериха ли се някакви убедителни доказателства. – Да, и освен случая „Скрипал“, минем и към непрекъснатите обвинения за „руска намеса“ в Украйна и Донбас, дори и в американските избори. Налице е непрекъснато нагнетяване на напрежението в международния информационен обмен, което в крайна сметка доведе до ожесточаващата се с всеки изминал ден т.нар. „хибридна война“. Русия вече е обвинявана и за Брекзит, и за Испания, и за намеса при нас на Балканите – в Черна гора и в Македония. Въпреки, че намесата на НАТО, на фрау Меркел и на редица представители на ЕС преди референдума в Македония бяха нагледно доказателство за „двойните стандарти“ в политиката. Не бива да има никакво съмнение, че новата Студена война е вече в ход и ние щем-нещем сме участници в нея. – Какви според вас са конкретните цели на американската администрация с такава агресивна политика във въоръжаването на настоящия етап? – Този въпрос е изключително актуален, защото той всъщност определя сегашната ситуация в света. На прага сме пред нова ядрена надпревара, пред въвеждането на въоръжение, най-общо казано на нови ядрени системи. Двете ядрени сили в момента говорят на различни езици, противоречията между тях се изострят, а сегашната американска администрация ще продължи усиленото изграждане на „защитния вал“ в Източна Европа – от Балтийско до Черно море, развивайки го към Балканите, и, което е най-същественото, въвеждайки ядрени въоръжения, ограничавани досега от някои договори. Русия отговори чрез своя президент, че „всяка страна, която разположи на своята територия ядрено оръжие, трябва да очаква, в случай на конфликт, ответен ядрен удар от Руската федерация“. – Но проблемите на американската администрация не се ли оказват по-сложни – освен Русия, в света вече се появяват нови глобални играчи? – Именно. И те се появиха в резултат на срива на неолибералния глобализационен модел и новия световен ред. Без съмнение, на първо място това е Китай, който постепенно, но неотклонно разширява своя военен потенциал. Очаква се в най-близко време той да бъде сериозна заплаха за американската хегемония в азиатската територия на Тихия океан. Причината според някои източници е, че Китай вече е създал много сериозен ракетен арсенал със среден обсег, представляващ заплаха за американските съюзници (Япония и Южна Корея) и за американските бази в региона. Затова редица наблюдатели смятат, че една от причините за излизането на САЩ от ДРСМО е именно китайският ракетен потенциал със среден обсег на действие, който не е, а и засега не се предвижда да бъде включен в някакви договорености. Твърде недостатъчен аргумент, според мен, като се има предвид превъзхождащия стратегически ядрен потенциал на САЩ, достигащ безпрепятствено до цялата територия на Китай. – Да въвличаш света във военна надпревара не означава ли, освен демонстрация на сила, и амбиции да държиш другите в страх и подчинение? – По-правилно е да се ориентираме към практическите елементи в действията на сегашната американска администрация. Президентът Тръмп много ясно и съвсем прагматично заяви „Америка на първо място!“. Според мен това означава, че САЩ трябва да са отново на първо място и в настъпващия многополюсен свят, стремейки се с всички сили и средства да останат хегемона, налагащ, чрез своята сила и могъщество разбирането си за света. – Сигурно имате предвид откровеното изнудване на Европа от страна на САЩ да закупуват американско оръжие и американски шистов газ. – Казано в стила на Тръмп – купуваш американско оръжие и американски шистов газ и си наш приятел. Защото в крайна сметка г-н Доналд Тръмп е представител и избраник на американския индустриален капитал, заинтересован да върне водещите си позиции в американския икономически живот за сметка на досегашната доминация на финансовия капитал. Категоричен е изводът, че зад г-н Тръмп изцяло стои американският военно-промишлен комплекс и той със своята администрация ще направи всичко възможно, за да го осигури с нови многомилиардни поръчки. И в най-скоро време това ще го усетят както Русия и Китай, обявени в новата ядрена стратегия за най-големите врагове на САЩ, така и съюзниците от НАТО, които междувременно вкараха допълнително 41 милиарда долара през последните две години. – Какъв може да бъде отговорът на Русия като ядрена суперсила по въпроса с въоръжаването, какво да очакваме? – С всеки изминал ден става ясно, че досегашната договорна система за ядрената безопасност си отива и ядрената надпревара започва с нова сила. При последното посещение на Джон Болтън в Москва и двете страни са изложили своите позиции и по ядрената проблематика, единствено за да демонстрират различията си. Докато САЩ, очевидно ще продължат надпреварата, разчитайки на своята финансова и икономическа мощ, и стремейки се да възстановят военното си преимущество над Русия. А руската страна, както винаги досега е подчертавала, ще бъде принудена да отговори адекватно. За разлика от СССР обаче, сега Русия нямало да прави това с цената на непосилни икономически и финансови разходи. Тоест, тя няма да позволи да бъде изтощавана както преди. Каквото и да означава това. – Има ли изход? – Според повечето експерти като евентуален благоприятен изход от сегашната ситуация би могло да се смята перспективата за възможно възобновяване на диалог за стратегическа стабилност в търсене на нови инструменти за разбирателство. Може би частичен отговор на тези въпроси ще даде очакваната на 11 ноември среща между двамата големи Тръмп и Путин, а може би „надеждата умира последна“! – В сегашната обстановка голяма е ролята на разузнаването. От години у нас се говори, че то е разграден двор, че едва ли не нямаме разузнаване. Вие сте професионалист, кажете каква е истината? – Може би професионалистите все пак знаят повече от лаиците. В обществото незаслужено битува схващането, че нямаме разузнаване, че то е кабинетно и т.н. А истината е, че разузнаване има, че то осигурява с необходимата информация своите потребители, а от там нататък, т.е. вече извън разузнаването, се взимат необходимите решения за конкретни действия на изпълнителната власт. – Вярно е, че ние лаиците знаем по-малко, но моля ви да защитите и обосновете тезата си. – С приетите преди три години закони за отделните служби бяха законово регламентирани основните принципи и бе стабилизирана тяхната дейност. Постепенно бяха преодолени негативните последици от дейността на т.нар. Комисия по досиетата и разузнавателните служби, като един от основните инструменти на външната политика, възстановиха ролята си на сериозни източници на специфична информация за държавното ръководство. По- специално и най-беглият поглед върху публичния отчет на външнополитическото разузнаване показва постоянен растеж в информационната дейност през последните години, което явно е резултат на активна разузнавателна дейност в района на Балканите, Близкия изток и т.н. – А къде сме ние сред големите и какви опасности има за България? – Светът се оформя като многополюсен. И наред с досегашните проблеми той се сблъсква и с набиращата скорост ядрена надпревара между суперсилите. Като държава членка на НАТО, България е задължена да се съобразява с приетите политически решения и военни ангажименти на Алианса, вкл. и с такива, които водят до ограничаване на суверенитета й при вземане на решения. Казано просто и ясно, в очертаващата се военна конфронтация ние сме съюзници с едната от суперсилите – САЩ, и при евентуален конфликт сме противници на Руската федерация, затова можем да очакваме неин ответен удар. – И всичко е в ръцете на държавната власт. – В тази реална обстановка държавното ни ръководство трябва да има готовността да взема високоотговорни решения, свързани с националната сигурност на страната. Съвършено очевидно е, че при взимането на тези решения е задължително освен единството на държавните институции, на политическите партии и обществените организации, но и на нацията като цяло. Всеки български гражданин може да си отговори на въпроса дали съществува сега такова единство. Според мен такова „единение“, както сега стана модерно да се казва, едва ли може да се постигне само чрез обръщане към миналото и чрез всеобща национална прошка. Смятам, че това може да се реализира с приемането на Национална доктрина, изцяло обърната напред, включваща  достатъчно силно мотивиращ младите българи идеал, „европейската идея“ вече изчерпа своя потенциал… – Адекватна ли е външната ни политика, каква трябва да бъде тя? – В най-близък план българската външна политика трябва да ситуира България сред „гълъбите“, а не сред „ястребите“ в НАТО и ЕС, като използва най-активно своите възможности и търси съюзници за реализирането на политика, на снижаване нивото на конфронтация с Руската федерация, на политика насочена към ядрено разоръжаване и умиротворяване на Европа. Единствено при тези условия може да бъде гарантирана сигурност­та и бъдещето на България. Нашият гост  Горан Симеонов е роден в София през 1946 г. Завършил е Английската гимназия и външна търговия във ВИИ “Карл Маркс”. Дълги години е на дипломатическа работа в чужбина – културен аташе в Лондон и политически съветник в Анкара. Бил е резидент и ръководител на турското направление в българската разузнавателна служба. Трети мандат е председател на Асоциацията на разузнавачите от запаса.           ", "date": "2018.11.07", "title": " Горан Симеонов, председател на Асоциацията на разузнавачите от запаса, пред „Труд“: По-добре да сме гълъб, а не ястреб в НАТО и ЕС\t\t\t"}
{"url": "https://trud.bg/%d0%b7%d0%b0-%d1%82%d1%80%d1%8a%d0%bc%d0%bf-us-%d0%b2%d0%be%d1%82%d1%8a%d1%82-%d0%b5-%d0%be%d0%b3%d1%80%d0%be%d0%bc%d0%b5%d0%bd-%d1%83%d1%81%d0%bf%d0%b5%d1%85-%d0%be%d0%b1%d0%b7/", "text": "Избирателната активност бе висока, гласуваха 113 млн. души Демократите победиха на изборите за Камара на представителите на US Конгреса и за първи път от 8 години ще имат мнозинство от поне 220 (при нужни 218) в тази камара. Сенатът обаче остава в ръцете на републиканците на президента Доналд Тръмп, които запазват мнозинството си там от 51 от общо 100 сенатори (виж графиката) и дори може да го увеличат. Републиканците са на път да получат и повече губернаторски постове (18 срещу 15 за демократите при избирани 36, по последни данни, при неприключило преброяване). “Невероятен успех” – такъв бе първият коментар на Тръмп при обявяването на резултатите от междинните избори във вторник, които по-късно определи като “голяма победа”. “Получих толкова много поздравления от мнозина за нашата Голяма Победа, включително и от чужди нации (приятелски), които ме очакват и се надяват на търговски споразумения. Сега можем да се върнем на работа да довършим нещата”, написа в туитър президентът. Демократите от своя страна също се обявиха за победители. Лидерката на партията в Камарата на представителите Нанси Пелоси прогнозира “нов ден за Америка”, като подчерта, че сънародниците й вече са изживели достатъчно разделения. “Днес става въпрос за много повече от демократи или републиканци, става въпрос за връщането на конституционния принцип за контрол и баланс на администрацията на Тръмп”, отсече Пелоси. Победата на демократите в Камарата на представителите може да създаде много спънки на Тръмп през оставащите две години от президентството му – например блокиране на законодателни инициативи на президента или затягане на разследвания като това за руската намеса в изборите през 2016 г. или за данъчните декларации на Тръмп. В същото време контролът на републиканците над Сената развързва ръцете на президента за прокарване на ключови федерални назначения, включително номинациите на върховни съдии. Запазването от страна на Републиканската партия на повечето губернаторски постове е добра стартова позиция за вероятната предизборна кампания на Тръмп за втори мандат през 2020 г. Изборите преминаха при доста висока активност за междинен вот в САЩ – гласуваха 113 милиона души. На предишните такива избори (през 2014 г.) до урните отидоха 83,3 млн.   Избраха рекорден брой дами Рекорден брой дами бяха избрани в Камарата на представителите, предаде АП. Представителките на нежния пол ще бъдат поне 99, като сред тях е демократката Александрия Оказио-Кортес (29 г.), която е най-младата депутатка в историята на US Конгреса. В долната камара бяха избрани и първите две мюсюлманки – Илхан Омар (Минесота), която е сомалийка, и палестинката Рашида Тлаиб. За първи път и коренното население на Северна Америка ще има свои представителки – Шарис Дейвидс и Деб Хааланд.   Свободни кокошки и прасета в Калифорния Освен за губернатори и конгресмени, много щати гласуваха и на различни референдуми. Един от тях бе в Калифорния, където жителите одобриха увеличаване на размера на клетките за кокошки и на кошарите за прасета и телета в голяма победа за защитниците на правата на животните. До 2022 г. всички яйца, които се продават в щата, трябва да бъдат снасяни от свободни кокошки.", "date": "2018.11.07", "title": " За Тръмп US вотът е „огромен успех“ (обзор)\t\t\t"}
{"url": "https://trud.bg/%d0%bf%d1%80%d0%be%d1%81%d1%82%d0%b0%d1%89%d0%b8%d0%bd%d0%b0%d1%82%d0%b0-%d0%bd%d0%b0-%d0%bf%d1%80%d0%be%d0%b3%d1%80%d0%b5%d1%81%d0%b8%d0%b2%d0%b8%d0%b7%d0%bc%d0%b0/", "text": "Когато преди години представители на по-твърдото дясно казваха, че модерният либерализъм е психично заболяване, много хора закономерно реагираха с въртене на очи и клатене на глава. Днес диагнозата изглежда притеснително реалистична. Из целия Западен свят „това, което имаме като либерали“ сякаш се е сляло в един брутален пропаганден масив и наподобява движенията в пространството на огромно общо тяло с повредено колективно съзнание. Имиджът на историческия и политически термин либерализъм пострада лошо и може би необратимо от действията и идеите на зомбираните активисти, които си го сложиха на ревера, за да маскират реалната си тоталитарна природа. Тези хора не са либерали. Те са радикализирани прогресивни производители на крясъци, цензура и насилие. Те са гейзер от опасни идеи с огромно влияние в обществата от Стария континент до Новия свят. Последните няколко години на прогресивен екстремизъм изличиха и малкото останали граници между политици, НПО-активисти, журналисти и знаменитости. Холивуд, големите медии, много от партиите и професионалната протестна маса оперират с общ софтуер. Разчитат на мрежа от интегрирани и синхронизирани програми, основани на алгоритми за роботизирани реакции на разнообразни стимули от реалността. Каквото и да се случи в богатия, противоречив и нюансиран свят прогресивния масив автоматично изстрелва своите интелектуално корумпирани фабрични обяснения. Те звучат горе-долу така: „Белите мъже са зли, непоправими и трябва да бъдат изтласкани от водещата роля в обществото. Белите хора като цяло са носители на вродена привилегия и трябва да отстъпят своето място на малцинствата и да млъкнат веднъж завинаги. Всички малцинства са жертви в Западния свят. Капитализмът е мотор на бялата привилегия и токсичното мъжество. Свободата на словото е просто прикритие за речта на омразата. А речта на омразата трябва да бъде забранена. Веднага. Политическата коректност е просто добро възпитание. Расизмът е навсякъде в „бялата култура“ и никъде в „не-бялата култура“. Ислямът има нужда от повече изява в пост-християнска Европа. Тероризмът е продукт на лошото отношение на западните хора към мюсюлманите. Полът е социална конструкция.“ Програмата от готови отговори на прогресивния проект е прорязана от противоречия. Критиците на левичарската либерална догма посочват, че повечето големи разкази за света на политико-медийно-корпоративно-шоубизнес-академичния конгломерат са родени от съзнателни и несъзнателни манипулации, содомизация на фактите и съвършено грешен прочит на историята. Но мнозина пропускат още една ключова черта на съвременния прогресивен проект: неговата бруталност и грубост. Може да говорим за простащината на прогресивизма. Нека само си припомним бруталните атаки срещу американския съдия Брет Кавано отпреди седмици. Медии, политици и знаменитости се опитаха да го унищожат с етикета сериен изнасилвач. Без никакви доказателства. Във Великобритания медии, политици и активисти съзнателно прикриваха стотици добре организирани мюсюлмански банди за примамване и сексуална експлоатация на хиляди момичета от бялата работническа класа. Те са били изнасилвани с индустриален размах в продължение на десетилетия. Всички отговорни фигури по веригата са ги предавали от страх да не обидят мюсюлманите и мигрантите. А когато най-накрая започнаха разкритията същите тези прогресивни предатели се опитаха да унищожат живота на един от малкото хора, които алармираха за пакистанските банди от самото начало – Томи Робинсън. Същите фигури на фалшиво морално възмущение героизират от високите си трибуни примитивните и брутални отряди за уличен терор на одиозните организации под логото на „Антифа“. Актьори, певци, режисьори, продуценти, комици и други представители на развлекателния свят са превърнали своите платформи в киното, телевизията и концертните сцени в наказателни трибуни. Те облъчват своята публика с радиацията на радикализацията. Мадона каза, че иска да взриви Белия дом. Кати Грифин позира с окървавена маска с лика на Доналд Тръмп. В Лондон играят спектакъл за убийството на критичката на исляма и масовата миграция Кейти Хопкинс. Джейн Фонда сравни САЩ с третия райх. Сара Силвърман призова за въоръжен преврат срещу президента. Боно се присмя на „скучните бели датчани“ и направи нацистки поздрав, за да „осмее“ шведската десница. Роджър Уотърс бе освиркан от 45 хиляди души в Бразилия след като нарече новоизбрания с голямо мнозинство президент Жаир Болсонаро фашист. Артисти и интелектуалци от всякакъв ранг почти всеки ден осъждат въображаемия расизъм на консервативния електорат докато в същото време упражняват съвсем реален расизъм. Мразещата белите хора журналистка Сара Джеонг стана член на редакционния борд на New York Times. Ислямистката Линда Сарсур е лидер на женско движение, подкрепяно от Холивуд и медиите. В колежите тече активна неомарксистка подмяна на историята на западната цивилизация. Либерали-вандали унищожават статуи и монументи на велики личности. Каталогът с прогресивната простащина на знаменитостите и „носителите на експертиза“ е дълъг и продължава да се обогатява с примери за драматичната изява на колективно психическо заболяване. От едно известно време „това, което имаме като културен, медиен и политически елит“ просто не се държи нормално. И колкото повече дълбае в тинята, толкова повече се заблуждава, че свети от върха.   Диктатура на тълпата Прогресивният тумор метастазира през уличния натиск на тълпите. Тълпи от феминистки с розови „пуси-шапки“, които крещят нецензурни думи по авенютата на големите градове. Тълпи от маскирани в черно и въоръжени с камъни, бутилки с урина и метални палки „анти-фашисти“, които получават индулгенция да „удраят нацисти“ от големите престижни медии. А кои са „нацистите“ – всички несъгласни с бруталните им тактики. И, разбира се, тълпите от нелегални мигранти и „кервани с бежанци“, които са използвани от прогресивния елит като пионки в тяхната абсурдна борба за отворени граници.                                ", "date": "2018.11.07", "title": " Простащината на прогресивизма\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%82%d1%80%d1%8a%d0%bc%d0%bf-%d1%81%d0%bf%d1%80%d1%8f-%d1%81%d0%b8%d0%bd%d1%8f%d1%82%d0%b0-%d0%b2%d1%8a%d0%bb%d0%bd%d0%b0/", "text": "Въпреки че данните от междинния вот в САЩ все още не са окончателни, тенденциите са ясни. Президентът Тръмп спря „синята вълна“ в САЩ! Победа на републиканците с 2:1 (Сенат+губернатори за републиканците с/у долна камара за опозицията). Тази победа и обстоятелството, че демократите бяха изцяло отстранени от щатската изпълнителна власт и от сенатските постове в ключови щати затвърждава управлението на Тръмп и показва, че течащата 3 години черна пропаганда срещу него няма никакъв реален ефект. Какъв е конкретният прочит на изборните резултати? Републиканците не просто запазиха, а разшириха своето мнозинство в Сената (с 2-3 плюс). Това е рядък прецедент. Както съм казвал нееднократно, политическата практика в САЩ е, че опозицията печели междинните избори. Само 2 пъти през последните 100 години президентската партия е печелила изцяло, а само 3 пъти е печелила Сената, но е губила долната камара. Победата на Тръмп е ключова по 2 причини. Демократите бяха отстранени от сенатските постове в някои щати, които са важни за президентския вот през 2020 г. – Флорида, Мисури, Индиана, Сев. Дакота. Огромните надежди на демократите, че ще отстранят Тед Круз в Тексас чрез своята „нова надежда“ Бето Рурк не се оправдаха – републиканците запазиха поста. Втората причина за важността на победата на Тръмп е, че единствено от Сената зависят ключовите назначения, които прави президента, а също и това дали може да има импийчмънт. Дотук 1:0. Демократите успяха да спечелят крехко мнозинство в Долната камара (ок. 15-20 плюс). На фона на първия мандат на Обама, когато той и неговата партия – демократите – изгубиха камарата с цели 63 места, сега успехът им е доста скромен на фона на гигантските финансови и медийни ресурси, които мобилизираха. Това, че все пак взеха мнозинство е една от характерните и добри страни на американската конституционна система на „задръжки и противовеси“ – внася се известен баланс, поощрява се двупартийното сътрудничество по важни въпроси. Иначе от Долната камара не зависят нито назначенията, нито импийчмънт. Дотук 1:1. Победата с 2:1 идва от убедителните резултати на републиканците и подкрепяните от Тръмп кандидати на партията за губeрнатори („президентите“ на отделните щати). В мнозинството изпълнителната власт се запазва за републиканците. Вероятно ще изгубят Уисконсин, но удържаха позициите в Масачусетс, Ню Хемпшир и – особено важно! – във Флорида. Ако може да се направи едно много грубо, но все пак илюстративно сравнение на властовата конфигурация след тези избори в САЩ с българската система, то ще изглежда така: все едно Тръмп и републиканците имат президентския пост, правителството, повечето областни управители и кметове, а Народното събрание е поделено така – 4 дни в седмицата има мнозинство на Тръмп, което може да прави назначения за съдии и пр. и да приема на 2-ро четене закони, а 3 дни в седмицата – демократите имат мнозинство, с което могат да упражняват само парламентарен контрол, без да могат да реализират вот на недоверие, и могат да приемат закони само на 1-во четене. След необичайното препотвърждаване на доверието в действащия президент в тези междинни избори, пътят на Тръмп към втори мандат е открит! #Trump2020 (От фейсбук)      ", "date": "2018.11.07", "title": " Президентът Тръмп спря „синята вълна“ в САЩ!\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d1%81%d0%bb%d0%b5%d0%b4-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0/", "text": "61-годишна шофьорка и неин спътник загинаха след катастрофа на пътя между селата Рояк и Сава, съобщиха от варненската полиция. Тежкият пътен инцидент станал около 12,30 ч в сряда. Дамата загубила контрол над автомобила си „Нисан“, който навлязъл в насрещното движение и се ударил челно в „Пежо“. От сблъсъка на място починал 63-годишен пътник в японската кола, а шофьорката издъхнала на път за болницата. Ранени са и двама мъже от ударения автомобил, които са откарани в болница, добавиха от полицията. Районът на местопроизшествието е отцепен за оглед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Двама загинаха след тежка катастрофа на пътя между селата Рояк и Сава"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b7%d0%b0%d0%b2%d1%8a%d1%80%d1%88%d0%b8-%d0%be%d1%81%d0%bd%d0%be%d0%b2%d0%bd%d0%b8%d1%8f%d1%82-%d1%80%d0%b5%d0%bc%d0%be%d0%bd%d1%82-%d0%bd/", "text": "Завърши основният ремонт на моста по ул. „Доброславско шосе“. Пътят свързва селата Доброславци и Балша. Изцяло е изградена нова носеща конструкция на моста, подпорни и укрепителни стени. Това съобщи във фейсбук столичният кмет Йорданка Фандъкова. На целия участък е извършена реконструкция на настилката – изградени са нови тротоари и отводняване с нови дъждоприемни оттоци. Извършен е и основен ремонт на моста над река Габровница в индустриалната зона на село Доброславци, както и на моста над река Бубляк по бул. „Димитър Тошков“ в село Локорско. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Фандъкова: Завърши основният ремонт на моста по ул. „Доброславско шосе“ (СНИМКИ)"}
{"url": "https://trud.bg/%d0%b2%d0%bb%d0%b0%d0%b3%d0%b0%d1%82-%d0%b1%d0%bb%d0%b8%d0%b7%d0%be-150-000-%d0%bb%d0%b5%d0%b2%d0%b0-%d0%b2-%d1%80%d0%b5%d0%bc%d0%be%d0%bd%d1%82-%d0%b2-%d1%81%d0%bf%d0%be%d1%80%d1%82%d0%bd%d0%b0%d1%82/", "text": "Стартира първият етап от значителен ремонт и подмяна на спортната настилка в Спортна зала „Йордан Петров – Графа” в град Павликени. Със собствени средства Общината предприе подменяне на спортната настилка в комплекса. Вече започна демонтажа на съществуваща компрометирана дървена настилка. Предстои да бъде доставена и монтирана съвременна спортна система, сертифицирана за няколко вида спорт. Цялата дейност е финансирана чрез общинския бюджет и вече започна с помощта на работници от БКД. Общата стойност на ремонтните дейности е 149 860 лв. Освен новата спортна настилка ще бъде доставено и монтирано спортно оборудване: комплект врати за хандбал с мрежи, комплект мрежа със стойки, комплект мрежа за тенис със стойки и мултифункционално спортно табло с безжично управление. Върху новото покритие на пода в залата ще бъде направена спортна маркировка за няколко вида спорт. През миналата година за реконструкцията на съществуващата спортна зала беше изработен инвестиционен проект с обща стойност на разходите 909 068,62 лв. С него Общината трябваше да кандидатства за европейско финансиране от ПРСР, но поради промяна впоследствие в условията и критериите за подбор и най-вече драстично намалената максимална стойност на допустимите разходи, това не беше осъществено. За възможностите на Общината този разход от 909 068,62 лв. е непосилен, затова ръководството реши ремонтът да бъде извършен на етапи. По тази причина в Бюджет 2018 бяха предвидени средства за ремонт единствено на спортната настилка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Влагат близо 150 000 лева в ремонт в Спортната зала в Павликени"}
{"url": "https://trud.bg/%d0%b2%d0%b0%d1%81%d0%b8%d0%bb-%d0%bf%d0%b5%d1%82%d1%80%d0%be%d0%b2-%d0%bd%d0%b0%d0%b5-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d0%b7%d0%b0-%d0%ba%d0%be%d0%bd%d1%86%d0%b5%d1%80/", "text": "Легендата на джаза Васил Петров взе първите си уроци по пилотиране броени дни преди мегаспектакъла „СИНАТРА: ВЕГАС“ 2, който ще се проведе на 12 ноември от 20.00 ч. в Зала 1 на НДК. Известният певец издигна хеликоптер във въздуха край София като част от трескавата подготовка за предстоящото си шоу. Концертът ще започне с музикалната тема от филма „Невъзможна мисия“, а ценителите ще видят звездата в необичайното амплоа на специален агент. Въпреки страха си от високото, Васил Петров излетя от пистата в Долна баня под ръководството на опитен инструктор. “Напук на притеснението ми, преживяването във въздуха беше фантастично! Красота и чист адреналин”, каза музикантът. Дали той ще стигне с хеликоптера до НДК или ще го включи в концерта, предстои да разберем. Васил Петров отново ще превърне Зала 1 в джаз клуб за второто издание на „СИНАТРА: ВЕГАС“ – спектакъл, създаден в духа на 60-те години на миналия век. В шоуто музикантът ще представи авторски аранжименти на вечните хитове на Франк Синатра. Специални гости на сцената ще бъдат американската блус и соул звезда Брус Джонсън и поп певецът Орлин Павлов. Към тях ще се присъедини и Михаела Филева. Мегаспектакълът „СИНАТРА: ВЕГАС“ 2 ще бъде микс от суинг, джаз и боса нова. Музиката ще е под съпровода на „AllStars Биг Бенд” с диригент Антони Дончев, в който влизат едни от най-добрите джаз музиканти на България. Атмосферата на Лас Вегас ще бъде допълнена от кабаре балет в пищни сценични костюми по дизайн на Кремена Халваджиян. Хореограф е Алекс Енева, режисьори са Румен Григоров и Алекс Борназ, а идеята за спектакъла е на Маргарита Тошева, която е и негов продуцент.", "date": "2018.11.07", "title": " Васил Петров нае хеликоптер за концерта си в НДК"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%b5%d0%bd-%d0%b7%d0%bb%d0%b0%d1%82%d0%b5%d0%bd-%d0%ba%d1%80%d1%8a%d1%81%d1%82-%d1%81-%d1%87%d0%b0%d1%81%d1%82%d0%b8%d1%86%d0%b0-%d0%be%d1%82-%d1%85%d1%80%d0%b8/", "text": "Уникален златен кръст реликварий с частица от Христовото разпятие е открит при разкопки на крепостта “Трапезица” във Велико Търново. „Реликвата е изцяло запазена и бе намерена в апсидата на новооткритата църква 23.“, обяви археологът проф.Константин Тотев. Проучвателят уточни, че кръстът е бил положен източно от стълба на олтарната маса и е лежал в специална малка камера, обмазана с хоросан и запечатана от всички страни. Находката е с тегло 75 г и се отличава с ювелирна изработка. „Това е единственият кръст енколпион от чисто злато, намиран досега не само у нас, но и в света. Основната част от тези кръстове са изработени от бронз. На пръсти се броят екземплярите, изпълнени от сребро и злато, съхранявани в световните музеи. На този фон находката от Трапезица е от изключително значение, тъй като кръстът е златен и от тази група досега не е известен друг подобен екземпляр”, разкри проф. Тотев. Археологът допълни, че кръстът е с височина 11 см, която включва и ухото за провесване, широчината му е 5,5 см, а дебелината – 1 см. Съставен е от две части, които се затварят и образуват куха кутийка, в която стои част от св. Кръст. “Тези две половинки са закрепвани помежду си чрез шарнирна връзка, а в горния край кръстът отново чрез шарнир е снабден с масивна художествено оформена халка за провесване на верижка и носене пред гърдите. В случая тя е изработена от масивно злато, оформена е като многостенно тяло и е украсена с ниело техника. На трите видими страни на ухото в ромбовидни полета са представени три различни по форма гравирани разцъфнали кръстове, запълнени с ниело. Това е живачна смес, която при определена температура става изключително устойчива. Кръстовете са фланкирани от четирите страни с растителни орнаменти”, каза още проф. Тотев. Рамената на кръста са правоъгълни, като в краищата си завършват с кръгли медальони. Разпятието е украсено двустранно с релефни изображения. “От едната страна в средекръстието е представено Разпятие Христово, а в медальоните в края на раменете са поместени допоясни светци. От другата страна в средекръстието е разположено релефно изображение на Богородица Оранта в цял ръст с ръце пред гърдите, обърнати с дланите напред. В релефните медальони в края на раменете са представени допоясни фигури на светци”, изтъкна проф.Тотев. Изследователят поясни, че кръстовете енколпиони водят началото си от Мала Азия и изпълняват ролята на реликварии за съхраняване на парче от Честния и животворящ кръст. По-късно те намират широко разпространение във византийския свят. Кулминацията в тяхната изработка обхваща периода IX-XI век, но тиражирането им продължава и през палеологовото и постпалеологово време. Кръстът от олтара на църква 23 е изработен във втората половина на XII-XIII век и се причислява към групата, известна с неофициалното название „руски кръстове енколпиони“, тъй като тези култови предмети, изработени в престижни ателиета във Византия, започват масово да се копират и разпространяват в Русия през XII-XIV век. Проф. Константин Тотев припомни, че Църква 23 беше открита в края на септември. Тя е разположена непосредствено до Западната крепостна стена. Отличава се с уникалните си фрески, които са рисувани през XIII век, когато е бил построен и храмът. Сред стотиците фрагменти, които специалистите изключително прецизно вадят от земята, се различават и човешки образи, а такива досега няма в стенописите на нито един от храмовете на втората търновска крепост.  „Църквата се отличава с уникалните си фрески, които са рисувани през XIII век, когато е бил построен и храмът. Изключително качествените стенописи са изпълнени в стилистиката на Търновската живописна школа“, обясни проф. Тотев. Сред десетките фрагменти, които специалистите са извадили от земята, се различават и човешки образи, а такива досега няма в стенописите на нито един от храмовете на втората търновска крепост. “Много красива живопис. По качество и художествена стойност фреските тук надминават тези в църкви 13 и 2, които са най-хубавите на Трапезица. Досега сме открили три човешки фигури, които са изпълнени монументално, и глава с нимб”, уточни проф. д.изк. Константин Тотев. Църква 23 е с широчина 4 м и дължина 10 м и единствена на Трапезица е долепена до крепостната стена, посочи археологът. Това е вторият храм от столично Търново с подобно разположение. Единствен неин аналог е църква 10 на Царевец. Археологът попаднал на новия храм, проучвайки участък от около 40 м по протежението на Западната крепостна стена. Първоначално разкрил гробове и първокласен стенописен материал, а впоследствие се появили и основите на църковната сграда. Оказва се, че непосредствено до северната стена на храма започва некропол, от който досега са проучени шест гроба. Това вероятно е енорийска църква, която е обслужвала живеещите в квартала занаятчии и търговци, не скри предположенията си професорът. Това е петият новооткрит храм на Трапезица през последните около 10 години. Проф. Тотев разкри църкви 19 и 20, които се намират в северния сектор на крепостта. Доц. д-р Мирко Робов е откривател на църква 21 в югоизточния сектор. Миналата година доц. д-р Деян Рабовянов попадна на църква № 22 в южния сектор на средновековния град, в чийто олтар бяха открити безценни реликви на християнския култ. През този археологически сезон проф. Тотев работи в екип с още трима археолози, а пом.-ръководител на експедицията е директорът на Историческия музей в Раднево Пламен Караилиев. Заедно с тях са Надежда Ботева, ръководител на разкопките на крепостта “Хоталич” край Севлиево, и директорът на музея в Ботевград Рени Петрова. Със стенописната украса е ангажирана доц. д-р Диана Тотева от Регионалния исторически музей във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.07", "title": " Уникален златен кръст с частица от Христовото разпятие откриха на хълма Трапезица в Търново"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b8-%d0%ba%d0%bc%d0%b5%d1%82%d0%be%d0%b2%d0%b5-%d0%be%d1%82-%d0%b3%d0%b5%d1%80%d0%b1-%d1%81%d0%b5-%d1%81%d1%80/", "text": "Председателят на ПГ на ГЕРБ и зам.-председател на партията Цветан Цветанов и кметове на областни градове, избрани от листата на ГЕРБ, се срещнаха с претендента за кандидат на Европейската народна партия (ЕНП) за председател на следващата Европейска комисия и настоящ председател на Групата на ЕНП в ЕП Манфред Вебер. Срещата се проведе в рамките на конгреса на ЕНП в Хелзинки, Финландия. По време на срещата Цветан Цветанов и кметовете от ГЕРБ декларираха подкрепата на българската делегация към кандидатурата на Манфред Вебер за председател на следващата Европейска комисия. „Вашият дългогодишен опит ще бъде безценен за ЕС при справянето с актуалните предизвикателства пред Съюза като сигурността, миграцията и Брекзит. Освен това вие сте и голям приятел на България“, обърна се към Вебер Цветанов. „Най-важното е да постигаме резултати в полза на гражданите и затова приветствам усилията на държавната и местна власт в България да повишат качеството и стандарта на живота на хората“, посочи Манфред Вебер пред Цветанов и кметовете от ГЕРБ. Председателят на Групата на ЕНП в ЕП изтъкна, че по време на своите посещения в България с Бойко Борисов и Цветан Цветанов се е убедил колко добре България пази външната граница на ЕС и допринася за сигурността на всички европейски граждани. „Уверен съм, че добрите резултати на европейските избори ще са добър трамплин за местния вот в България по-късно през 2019 г.“, каза Вебер и благодари за подкрепата на българската делегация от ГЕРБ за неговата кандидатура. Зам.-председателят на ГЕРБ подчерта важността на това България да остане част от силна и обединена Европа и да продължи да се възползва от европейската солидарност. По думите му европейските средства са ключови за развитието на българските общини и допринасят в голяма степен за изграждането на техния съвременен облик. „Заради Брекзит бюджетът на ЕС ще бъде с 5% по-малък, но въпреки това в проектобюджета на ЕС за новия програмен период за България са предвидени с 8% повече средства за кохезионна политика. Това означава 2 млрд. лв. повече за Българските общини“, изтъкна Цветанов. Председателят на ПГ на ГЕРБ бе категоричен, че заради европейската солидарност и отличната работа между местна, законодателна и изпълнителна власт у нас, българските общини са се превърнали в строителни площадки. „Нашата цел е да осигурим достойна и модерна среда за живот на нашите съграждани. Искаме българите да търсят своята професионална реализация и щастие у нас и сме твърдо убедени, че в България те са постижими“, сподели пред Манфред Вебер Цветанов, като допълни, че за целта догодина европейските граждани трябва да подкрепят ЕНП. Той увери председателя на Групата на ЕНП в ЕП, че правителството на Бойко Борисов и управляващото мнозинство в парламента ще останат верни на своята философия, че политическата принадлежност на българските кметове няма значение и всеки работещ в името на гражданите градоначалник е подкрепян от държавата. С Манфред Вебер имаха възможността да разговарят великотърновският кмет Даниел Панов, кметовете на София и Бургас и заместник-председатели на ГЕРБ Йорданка Фандъкова и Димитър Николов, кметът на Пловдив – инж. Иван Тотев, на Варна – Иван Портних, на Стара Загора – Живко Тодоров, на Благоевград – Атанас Камбитов, на Враца – Калин Каменов, на Видин – Огнян Ценков, на Шумен – Любомир Христов, на Разград – Валентин Василев, на Търговище – Дарин Димитров, на Смолян – Николай Мелемов, на Сливен – Стефан Радев, на Ямбол – Георги Славов, на Перник – Вяра Церовска, на Кюстендил – Петър Паунов, на Силистра Юлиян Найденов, на Габрово – Таня Христова, на Ловеч – Корнелия Маринова и на Казанлък – Галина Стоянова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Цветан Цветанов и кметове от ГЕРБ се срещнаха с претендента за председател на новата Европейска комисия Манфред Вебер"}
{"url": "https://trud.bg/%d0%b4%d0%b0-%d0%b8%d0%b7%d0%b3%d0%be%d1%80%d0%b8%d1%88-%d0%bd%d0%b0-%d0%bc%d0%b0%d1%80%d0%b0%d0%ba%d0%b0%d0%bd%d0%b0/", "text": "„ Тако игра великий тим!“ По този начин коментаторът на сръбската телевизия скандираше в екстаз на 24 април 1991 година, след като „Цървена звезда“ завърши 2:2 с „Байерн“ и се класира на финал за КЕШ. Няколко дни по-късно тимът на Любко Петрович вече бе европейски шампион. Изминаха 27 години и половина, за да пламне по същия начин стадион „Райко Митич“, известен по целия свят като „Мала Маракана“. Толкова много сезони „Цървена звезда“ мечтаеше за първо участие в модерната Шампионска лига. Най-накрая се добра. И не само – запали света. 2:0 над „Ливърпул“, финалист в турнира от май, беше сразен. С изпълнен почти изцяло от сърби отбор, включително вратаря Милан Борян, който игра преди в „Лудогорец“. А публиката? Вероятно може да се сравни само с емоциите, които идват в двата финала за Копа Либертадорес между „Бока Хуниорс“ и „Ривър Плейт“. „Маракана“ бе препълнена. „Маракана“ бе вулкан. „Маракана“ празнува своя нов герой Милан Панков, автор на двата гола. Колко са единни фенове и отбор можеше да се разбере само след края. Без да се замисли или притесни от контузия, нападателят се качи по въже и скочи в трибуните и започна да дирижира „червено-бялата“ радост. Само на 24 години е. Не е славен като Мохамед Салах, но за седем минути изпрати „Ливърпул“ на вратата на ада, разбирай възможното отпадане още в предварителната фаза. „Да спя ли? Аз не мога да спя след мач от първенството, та камо ли сега“, възкликна Павков, който има 59 гола в 139 мача за „Звезда“. Сръбският шампион не само победи „Ливърпул“. А мечтае и за повече. Само на две точки от върха в класирането с два оставащи мача – като гост на „Наполи“ и у дома срещу ПСЖ. Страшни ли са Неймар и Килиън Мбапе? Суператаките на „Наполи“ и „Ливърпул“ потънаха вече на „Маракана“. Англия силно люби и мрази. Из социалните мрежи се наредиха куп фенове, които призоваха за уволнение на Юрген Клоп и продажба на Мохамед Салах. Забравиха, че благодарение на тях „Ливърпул“ стана един от най-атрактивните отбори в света. На въпрос къде е загубил мача в Белград, германският треньор отговори: „Имам само десет пръста и няма да ми стигнат да посоча всички места.“ От Персийския залив призоваха УЕФА спешно да въведе ВАР в Шампионската лига. Насер Ал-Хелайфи, президентът на ПСЖ, посочи с пръст несправедливата дузпа, с която „Наполи“ изравни за крайното 1:1. Хосе Кайехон беше в засада, но това не попречи на Лоренцо Инсиние да вкара. Преди това защитникът Хуан Бернат откри за французите. „Все още сме живи – каза Ал-Хелайфи. – Само да спечелим последните два мача и сме се класирали. ВАР е нужен възможно най-бързо, за да няма такива кръстопътни грешки.“ Видеосъдиите обаче няма да бъдат въведени най-малко до началото на следващия сезон. Неймар, най-скъпият футболист в света, също се нахвърли срещу холандския съдия Бьорн Куйперс. В последната минута бразилецът получи жълт картон за ръкомахане към рефера – не казал на играчи на „Наполи“ да му позволят да бие фаул. „Съдията ми каза нещо и то не беше демонстрация на уважение“, рече Неймар.", "date": "2018.11.07", "title": " Да изгориш на „Маракана“"}
{"url": "https://trud.bg/%d0%bd%d0%be%d0%b2%d0%b0-%d0%bc%d1%83%d0%bb%d1%82%d0%b8%d1%84%d1%83%d0%bd%d0%ba%d1%86%d0%b8%d0%be%d0%bd%d0%b0%d0%bb%d0%bd%d0%b0-%d0%bf%d0%bb%d0%be%d1%89%d0%b0%d0%b4%d0%ba%d0%b0-%d0%b7%d0%b0-%d0%b8/", "text": "Нова мултифункционална площадка, с кътове за спорт и игри, изгради Общинското предприятие „Флора“ в Търговище, съобщиха от местната администрация. На площ от 1000 кв. м са обособени площадка за деца до 12 години, игрище за волейбол и тенис на корт. Монтирани са и различни уреди за стрийт фитнес. Детският кът е обезопасен с ограда, а спортното игрище и с мрежа, с височина от близо 4 метра, която да предпазва играещите в близост деца. Монтирани са пейки и друго парково оборудване. Предстои да бъде монтирано и осветление в района на съоръжението. Това е втората площадка от този тип, която е изградена тази година в Търговище. От Община Търговище напомнят, че се забранява вдигането на шум от 14 до 16 часа и от 23 до 6 часа и площадките и игрищата трябва да се ползват, като се спазват и тези ограничения. При нередности, по нарушаване на обществения ред и повреждане на съоръженията, гражданите могат да подават сигнали на телефоните, посочени на информационните табели в близост до площадките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Нова мултифункционална площадка за игри и спорт направиха в Търговище"}
{"url": "https://trud.bg/%d0%b3%d1%80%d1%83%d0%bf%d0%b0-outhentic-%d1%81-%d0%ba%d0%be%d0%bd%d1%86%d0%b5%d1%80%d1%82-%d1%84%d0%be%d0%bb%d0%ba%d0%bb%d0%be%d1%80-%d0%bd%d0%b0-%d0%ba%d1%80%d1%8a%d1%81%d1%82%d0%be%d0%bf/", "text": "българската група Outhentic ще съчетае автентичен български фолклор с джаз, фънк и груув, както и с келтски, ирландски и финландски мелодии на 15 ноември в Камерната зала на Читалище „Искра 1896″ във Велико Търново. Райна Василева (вокал, перкусии) и Живко Василев (кавал, пиано) имат амбицията да съберат световната музика на едно място по повод петата годишнина от първия си съвместен запис. Голяма част от песните, които ще чуят търновци, се раждат по време на турнетата на групата около света. Макар и млади като формация, Outhentic са с богат опит и с международни участия. Имат изяви на етно фестивалите в Белгия и Швеция, както из цяла Европа, където правят и участват в уъркшопове за българска музика и срещат музиканти от цял свят. Именно там, младите творци се запознават с британския китарист Йън Стивънсън, с когото по-късно работят заедно върху оригинални интерпретации на български фолклор. По време на едно от своите участия на world music фестивал, Райна и Живко преподават български фолклор на певци от Кения и Индия, на ирански гъдулар и индиец – перкусионист. Така осъзнават, че именно смесицата между различни стилове в уърлд музиката е дестинацията, към която групата ще поеме в албума, над който работят в момента. А публиката на предстоящия им концерт ще бъде първата, която ще чуе няколко композиции от него. Събитието ще се състои с финансовата подкрепата на Община Велико Търново. Любовта към музиката и българския фолклор е в основата на създаването на етно/джаз/уърлд формация Outhentitc , които започват своята музикална кариера в края на 2012 г.През 2015 г. записват първия си самостоятелен албум – „YesToday”. Албумът е представен в София през 2016г., а също и в Берлин и Варшава. В процеса на утвърждаване на стила си, те си сътрудничат с изключителни световноизвестни музиканти и групи като: номинирания за „Грами“ басист – Хуан Гарсия-Херерос (Juan Garcia-Herreros), Стоян Янкулов – Стунджи (Stoyan Yankoulov), Иън Стивънсън (Ian Stephenson), Сучет Малхотра (Suchet Malhotra), Кристиане Карам, Хектор Мартиньон, Роберто Кинтеро, Banda Del Padre и др. Излизането на новия албум на групата предстои през идната година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Група Outhentic с концерт „Фолклор на Кръстопът“ във Велико Търново\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0-%d0%b6%d0%b5%d0%bd%d0%b0-%d1%81%d0%bb%d0%b5%d0%b4-%d0%b7%d0%b0%d0%bf%d0%bb%d0%b0%d1%85%d0%b0-%d0%b7%d0%b0-%d0%b1%d0%be%d0%bc%d0%b1%d0%b0-%d0%b2-%d0%b1%d0%be/", "text": "Френската полиция задържа жена в болница в град Дюнкерк, след като тя отправи заплаха за бомба, предаде Ройтерс. Полицията съобщи, че жената е отправила заплахата, след като влязла в спешното отделение на болницата. Служители на болницата сигнализирали в полицията, която отцепила района на болницата и разположила екип за обезвреждане на взривни устройства. В изявлението на полицията се посочва, че жената е задържана от силите на реда и обстоятелствата около заплахата ще се изясняват със съдебно разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Задържа жена след заплаха за бомба в болница във френския град Дюнкерк"}
{"url": "https://trud.bg/%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%bf%d1%80%d0%b5%d0%b4%d0%b8%d0%b7%d0%b2/", "text": "По обвинение на Окръжна прокуратура – Велико Търново осъдиха шофьор, нарушил правилата за движение по пътищата и  причинил произшествие с един загинал. Съдът призна И.А. е за това, че на 19.11.2016 г., на кръстовище образувано от път Русе – Габрово край Дебелец, движейки се в посока Габрово, при управление на товарен автомобил „Форд Транзит“, нарушил правилата за движение, като при ограничение на скоростта на движение от 60 км/ч, се движил със 95-96 км/ч., вследствие на което допуснал ПТП, с движещия се по път в посока Дебелец лек автомобил „Форд Фиеста“, в резултат на което по непредпазливост причинил смърт на водача А. А. За извършеното деяние съдът е наложил наказание от една година лишаване от свобода с три години изпитателен срок. И. А. е лишен от право да управлява МПС за срок от една година.  Присъдата подлежи на обжалване пред Апелативен съд В. Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Една година условно за шофьор, предизвикал катастрофа с един загинал"}
{"url": "https://trud.bg/%d0%b2%d0%bc%d1%80%d0%be-%d1%81%d1%8a%d1%81-%d0%b7%d0%b0%d0%ba%d0%be%d0%bd%d0%be%d0%b4%d0%b0%d1%82%d0%b5%d0%bb%d0%bd%d0%b8-%d0%b8%d0%b4%d0%b5%d0%b8-%d1%81%d1%80%d0%b5%d1%89%d1%83-%d1%84%d0%b0%d0%bb/", "text": "Всички интернет медии, които искат да могат да сключват договори за реклама или медийно отразяване на избори, да се регулират от СЕМ, предлагат от ВМРО като мярка в борбата с фалшивите новини. Предлаганите промени обяви Ангел Джамбазки, заедно с група народни представители на кръгла маса в Народното събрание. Една от идеите е всички такива сайтове да се регистрират под специален домейн, поддържан от държавна или независима институция, например .media. По този начин всички, регистрирани в този домейн ще бъдат регулирани от СЕМ и ще търпят санкции при разпространението на фалшиви новини. Така те ще бъдат отделени от други типове сайтове като блогове, които не бива да подлежат на регулация. От ВМРО предлагат още чрез промяна в Закона за личните данни да се създаде текст, който да указва, че на всеки сайт, който носи съдържание на български език, трябва задължително да се упомене кой е администратора на личните данни в сайта – лице за контакт и адрес за кореспонденция. Ако до момента няма такова лице, то трябва да се посочи и регистрира като Администратор в Комисията за защита на личните данни. По този начин всички сайтове ще излязат на светло и в тези, в които се разпространяват фалшиви новини ще има лице за контакт, което ще носи съдебна отговорност по граждански ред за невярната и позоряща информация, която разпространява, аргументират се от ВМРО.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.07", "title": " ВМРО със законодателни идеи срещу фалшивите новини"}
{"url": "https://trud.bg/%d0%bd%d0%b0%d1%88-%d0%ba%d0%be%d0%bd%d1%82%d1%80%d0%b0%d1%80%d0%b0%d0%b7%d1%83%d0%b7%d0%bd%d0%b0%d0%b2%d0%b0%d1%87-%d0%bf%d1%80%d0%b5%d0%b2%d0%b5%d0%b4%d0%b5-%d1%88%d0%bf%d0%b8%d0%be%d0%bd%d1%81/", "text": "С намигване към 101-годишнина на Октомврийската революция най-сладкодумният писател сред контраразузнавачите у нас, офицерът от резерва и автор на 11 книги Павлин Павлов представи книгата на легендарния генерал Маркус Волф „Тайните на руската кухня“. Българското издание у нас излиза благодарение на превода му и откупените авторски права. “ Малко известен е фактът, че един от най-великите шпиони по време на Студената война-„човекът без лице“ и мой идол като професионалист е бил изкушен както от словото, така и от готварското изкуство“, посочи бившият наш контраразузнавач. Той съвсем случайно открил, че освен 6-те книги Маркус Волф е написал и „Тайните на руската кухня“, която доста се затруднил да открие, за да я преведе. А защо е успял да разузнае и усвои тънкостите на руската кухня, си има своето обяснение. През 20-те години на миналия век бащата на Маркус Волф-Фридрих Волф, класик в литературата и създател на вегетарианското движение в Германия, е изгонен от нацистите и със семейството си емигрира в Москва. Братът на Маркус- Конрад Волф пък е световноизвестният кинорежисьор, който снима филма“Звезди“ с българския сценарист Анжел Вагенщайн, а след това и „Гоя“ с участието на български актьори. „Често ме разпитват за моите популярни рецепти. На кого ли не му се нрави да слуша комплименти за себе си? Свикнал съм да ги чувам от моите гости, които са имали възможността да опитат от моите борш или пелмени. Що се отнася до „кухнята на шпионажа”, оценката смирено предоставям на моите някогашни противници“, коментира в книгата си човекът, който близо 30 години е ръководел службата за външно разузнаване в Източна Германия – страховитата ЩАЗИ. Докато превеждах, ме потресе един факт. Четирима агенти на Волф, между които трима мъже и една жена, се саморазкриват по време на процеса срещу него в Германия, за да имат правото да свидетелстват. Те доказали, че не са били ангажирани с никакви действия против интересите на Германия и това е допринесло за напълно оправдателната присъда на Маркус Волф, разказа Павлов. Заради саморазкритията агентите получили обаче своите наказателни присъди за по няколко години. При превода най-трудна се оказала думата“андриети“, но след това разбрал, че става въпрос за кюфтета по рецептата на съпругата на легендарния шпионин-Андреа, на чието име ги назовал.", "date": "2018.11.07", "title": " Наш контраразузнавач преведе шпионската кулинария на Маркус Волф\t\t\t"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b0%d1%82%d0%b0-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%86%d0%b8%d1%8f-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d0%be/", "text": "Областната администрация в Сливен подари преносим компютър на българското училище в село Городное в Болградския район. Това стана по време на тридневното посещение в Украйна на учениците, наградени в националния конкурс „Болградската гимназия – извор на родолюбие“. Конкурсът бе обявен по инициатива на областната администрация, а по-късно със заповед на просветния министър придоби статут на национален. В него се включиха близо 50 деца и младежи на възраст от 5 до 12 клас. Осем от тях бяха отличени. Една от наградите им бе да посетят Болградската гимназия. „Освен Болградската гимназия, в района на града действат и пет неделни български училища“, заяви зам.-областният управител Камен Костов, ръководител на групата. В Городное живеят потомци на преселници от сливенското с.Жельо войвода и добричкото с.Градина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Областната администрация в Сливен подари лаптоп на българското училище в Городное"}
{"url": "https://trud.bg/%d1%80%d0%b0%d0%bc%d0%be%d1%81-%d0%b8%d1%81%d0%ba%d0%b0-e1-%d0%bf%d0%be%d0%b2%d0%b5%d1%87%d0%b5-%d0%be%d1%82-%d0%b1%d0%b5%d0%b9%d0%bb/", "text": "С всеки ден положението в „Реал“ губи контрол. Резултатите не вървят, а и звездите са на нож един срещу друг. Капитанът Серхио Рамос е пожелал увеличение на заплатата, която сега е 10 милиона евро на сезон. 32-годишният защитник иска да взима поне 1 евро повече от сегашния най-скъпоплатен футболист – Гарет Бейл. И е получил обещание, че това ще се случи от президента Флорентино Перес. През миналия сезон Рамос не се сърдеше, че Кристиано Роналдо взима повече от него. Но след напускането на португалеца иска да е №1 и при лентата, и при парите. Недоволен от заплатата си е и футболист №1 в света за годината Лука Модрич. Хърватинът получава 7 милиона евро, а „Интер“ му предлага три повече. Многомилионните възнаграждения и скандалите определено пречат на „Реал“. Еврошампионът е едва шести в класирането на Примера дивисион и още чака да назначи нов треньор.", "date": "2018.11.07", "title": " Рамос иска €1 повече от Бейл"}
{"url": "https://trud.bg/%d0%b4%d0%b5%d1%86%d0%b0-%d0%b8%d0%b3%d1%80%d0%b0%d1%8f%d1%82-%d0%b2%d1%8a%d1%80%d1%85%d1%83-%d0%bc%d0%b0%d1%82%d1%80%d0%b0%d0%ba-%d0%ba%d1%83%d1%87%d0%b5%d1%88%d0%ba%d0%b0-%d1%82%d0%be%d0%b0%d0%bb/", "text": "Деца играят върху стар матрак, изхвърлен в центъра на Борисовата градинка в Бургас. Матракът за спалня бил до казаните за боклук, оставен от предишните си стопани с цел да бъде взет от почистващата фирма в морския град. Малчугани обаче го завлекли в една от зелените площи и всеки следобед върху него падат големи игри. Това разказаха местни жители, които на няколко пъти подавали сигнал матракът да бъде махнат от градинката, но той си стои там близо седмица. Неприятното е, че рано сутрин бургазлии разхождат кучетата си не в оградената за целта площ в Борисовата градинка, а именно на полянката, където е матракът. Домашните любимци също скачат върху него, вероятно и не само това, а следобед за забавление с него идват децата, алармираха живущи в околните блокове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Деца играят върху матрак – кучешка тоалетна"}
{"url": "https://trud.bg/%d1%81%d1%8a%d0%b1%d1%80%d0%b0%d1%85%d0%b0-%d0%ba%d0%b8%d0%bd%d0%be%d0%b0%d1%84%d0%b8%d1%88%d0%b8-%d0%bf%d0%bb%d0%be%d1%87%d0%b8-%d0%b8-%d1%81%d0%bd%d0%b8%d0%bc%d0%ba%d0%b8-%d0%bd%d0%b0-%d0%b0%d0%bf/", "text": "На двамата титани на българското кино – Апостол Карамитев и Рангел Вълчанов с много интересни факти и спомени за живота и творчеството им, е посветена изложбата в Регионална библиотека „Пенчо Славейков“. През 2018 г. се навършват 95 години от рождението на „Любимец 13″ и 90 години от рождението на маестро Рангел Вълчанов, както го наричаха, припомни главният библиотекар и зав.отдел“Изкуство“ Росица Тодорова. Изложбата „Незабравимите лица от българското кино“ припомня филмовите роли на Апостол Карамитев, известен някога като източния Жерар Филип. До смъртта си през 1973 г. той играе и в НТ“Иван Вазов“ в хитовите постановки“Ромео Жулиета“, „Както ви се хареса“, „Царска милост“, „Хенри IV“ и др. „На сцената е друго.Не само да знаеш, трябва да заживееш.Това е актьорска игра“, казва киноидолът на много поколения. Със статии и негови снимки и интервюта са пълни старите списания“Филмови новини“ от архива на библиотеката. Запазена е и грамофонна плоча на „Балкантон“, издадена през 1977 г., която е посветена на Апостол Карамитев. Събрани са афишите на неговите филми, сред които и „Бялата стая“, от създаването на който се навършва половин век тази година. Интересен е портретът му, нарисуван от художничката Дора Бонева. От 1969 до 1973 г. той преподава актьорско майсторство във ВИТИЗ, а негови ученици са Филип Трифонов, Велко Кънев, Юрий Ангелов. В стари броеве на в.“Култура“ има записки, които те са водили по време на лекции и обучение. Рангел Вълчанов, за когото се знае, че авторското българско кино започва от него, е представен в изложбата с трите си книги, с афишите и снимките от филмите „Лачените обувки на незнайний воин“, „Немирната птица любов“, „А сега накъде“, „Вълчицата“. По някои от сценариите е работил дълго, докато се появат филмите. Бил е в прекрасен творчески тандем с Валери Петров.“Най-щурият и талантлив експериментатор в българското кино“, пише за него българската кинокритичка Геновева Димитрова. А най-много страници е посветил на него проф.Александър Грозев, творческият директор на ММФ“Любовта е лудост“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Събраха киноафиши, плочи и снимки на Апостол Карамитев и Рангел Вълчанов"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81-%d0%bd%d0%b0%d0%b3%d1%80%d0%b0%d0%b4%d0%b0-%d0%be%d1%82-%d0%ba%d0%be%d0%bd%d0%ba%d1%83%d1%80%d1%81%d0%b0-smartourism-bg-2018/", "text": "Проектът на Община Шумен „Паметник на длан – Създатели на българската държава в 3D добавена реалност“ е носител на годишната награда   за 2018 г. в категория „Интелигентна туристическа дестинация“. Той бе реализиран съвместно с фирма Iwalk.bg. Отличието се присъжда за иновативната пощенска картичка, която позволява виртуалното 3D възпроизвеждане на всеки елемент, скулптурна група или мозайка от Паметника в детайли. Тя дава възможност туристическият обект да се рекламира по модерен начин, превръщайки го в желана дестинация за пътувания и посещения. Наградата бе връчена на официална церемония по случай Европейския ден на туризма в сряда, в зала Витоша на ИнтерЕкспоЦентър, София. В началото на месец ноември Община Шумен получи и друго признание в областта на туризма – на форум, организиран от Асоциацията на българските туроператори и туристически агенти в Кюстендил, на общината бе връчена грамота за „Най-добра маркетингова политика в областта на туризма” за 2018 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Шумен с награда от конкурса SMARTOURISM.BG 2018"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d1%81-%d0%bd%d0%b0%d0%b4-13-%d0%bf%d0%be-%d0%b2%d0%b8%d1%81%d0%be%d0%ba-%d0%b5-%d0%b8%d0%b7%d0%bd%d0%be%d1%81/", "text": "Нивото на българската хранителна промишленост и въобще на земеделието се увеличава с много добри темпове. Само за първите 8 месеца на 2018 г. ръстът в производството на меса и млечни продукти е между 10 и 20 процента. Това заяви министърът на земеделието, храните и горите Румен Порожанов при откриването на 6 изложения за храни в София – „Месомания“, „Булпек“, „Светът на млякото“, Салон на виното“, „Интерфууд енд дринк“ и СИХРЕ. Той посочи още, че износът на български хранителни и земеделски продукти е с над 13 на сто по-висок на годишна база. Огромният интерес към изложенията, както от български, така и от чуждестранни производители показва потенциала на сектора, каза министър Порожанов. Той съобщи и, че предстои министерството на земеделието заедно с бранша да направи кампания, в подкрепа на българските производители. „Нека да кажем: Да на българските продукти и отново да акцентираме върху традиционните вкусове и качества на българското производство“, подчерта Порожанов. В 6-те изложения участват над 500 фирми, от които 100 са чуждестранни. Те се очаква да бъдат посетени от повече от 20 000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Румен Порожанов: С над 13% по-висок е износът на български хранителни и земеделски продукти спрямо миналата година"}
{"url": "https://trud.bg/%d0%bf%d0%be-%d0%bc%d0%b0%d0%bb%d0%ba%d0%be-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%be%d1%82-%d1%82%d0%b5%d0%ba%d1%81%d1%82%d0%b8%d0%bb-%d0%bf%d0%be-%d1%87%d0%b8%d1%81%d1%82-%d0%b2/", "text": "С настъпването на зимния сезон, димящите печки и по-масовото използване на коли в студеното време, въпросът за качеството и чистотата на въздуха, който дишаме, отново излиза на дневен ред. На дневен ред е и в Народното събрание, където предстои да се гледа проекта за изменение и допълнение на Закона за управление на отпадъците, свързан с прилагане на принципа за разширена отговорност на производителите на текстил и обувки.  Питате се какво общо имат двете неща?  В България годишно се „произвеждат“ 170 000 тона текстилни отпадъци от  стари дрехи и обувки. Огромна част от „текстилния боклук” обаче – цели 65 000 тона, се изпаряват във въздуха, буквално, защото се изгарят незаконно! Откъдето отиват директно в белите ни дробове, дразнят очите и носовете ни, и ни докарват тежки алергии и куп още по-опасни болести. Това се случва, тъй като голяма част от облеклата и обувките се произвеждат от изкуствени материи, чието унищожаване в пламъците води до отделяне на множество канцерогенни вещества.  Има ли спасение от този кошмар?  Да, категорични са от Сдружение за екологично развитие на България /СЕРБ/, които са поредната организация, обявила се в подкрепа на предложените промени в Закона за управление на отпадъците, които ще се обсъждат този четвъртък в Комисията по околна среда в парламента.  Част от решението за по-чист въздух и повече здраве за всеки българин е да се въведат екотакси за вносителите и производителите на дрехи, домашен текстил и обувки, смятат от СЕРБ. Със събраната сума най-после би могла да се изгради изключително необходимата система за събиране и рециклиране на отпадъци от текстил, като гражданите ще могат да предават в пунктовете за събиране на отпадъци ненужните си дрехи срещу заплащане.  Откъде ще дойдат парите за закупуване на тези текстилни отпадъци – от екотаксите, разбира се. Защото в момента никой не плаща за текстилни отпадъци и затова населението ги гори масово в печките за отопление.  След рециклирането, над 90% от текстила може да се ползва отново за производство на други изделия, а индустрията ще намали разходите си, ако използва рециклирани материали, смятат още експертите от СЕРБ.  И прилагат примери: текстилните отпадъци, когато са остатъци или странични продукти от текстилната и памучната промишленост, се използват в автомобилостроенето, обзавеждането, домашното обзавеждане, производство на матраци, хартиената, химическата промишленост и други.  „В нормалните държави този проблем е отдавна решен, а ние още не сме изпълнили евродирективите. Фирмите, които произвеждат или внасят текстил и обувки, отговарят за разделното събиране, съхраняване и оползотворяване или обезвреждане на произведените/внесени от тях отпадъци. Правило е тези, които произвеждат боклук, да заплащат продуктова такса, за да бъдат изградени цялостни системи за управление на текстилни отпадъци. Това е логично и справедливо. И е в полза на всички. Най-вече – на природата и на хората и тяхното здраве”, категорични са експертите, които се надяват дребните политически боричкания и бизнес интереси да не надделеят над общественото благо. Защото за екологията и здравето у нас по традиция повече се говори, а много по-малко се прави.", "date": "2018.11.07", "title": " По-малко отпадъци от текстил – по-чист въздух и повече здраве\t\t\t"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%bc%d1%8a%d0%b6-%d0%bf%d1%80%d0%b5%d0%b1%d0%b8%d0%bb-%d0%b4%d0%be-%d1%81%d0%bc%d1%8a%d1%80%d1%82-%d0%ba%d0%bb%d0%b8%d0%b5%d0%bd%d1%82-%d0%b2-%d0%b7/", "text": "Софийска градска прокуратура (СГП) внесе в Софийски градски съд /СГС/ обвинителен акт срещу Любомир К. за причинена смърт по непредпазливост в следствие на умишлено нанесена средна телесна повреда и за лека телесна повреда по хулигански подбуди на друго лице, съобщиха от държавното обвинение. Любомир К. е предаден на съд затова, че на 20.11.2016г. пред заведение на ул. „Княз Борис I“ в гр. София умишлено нанесъл удар с юмрук лицето на клиент, с което му причинил контузия на черепа и главния мозък. В резултат на получената травма на 29.11.2016г. пострадалият починал. В рамките на същия инцидент Любимир К. нанесъл и няколко удара с ръце, крака и стол в областта на главата на друг клиент и с това му причинил временно разстройство на здравето, неопасно за живота. Повод за агресията на обвиняемия била забележка от страна на двамата пострадалия. Около 17,00 часа на 20.11.2016г. Любомир К. управлява лек автомобил по ул. „Княз Борис I“ в гр. София. Движението било натоварено, а водачите на автомобилите форсирали двигателите и употребявали клаксони. Това смущавало клиентите на заведенията, разположени по тротоара на улицата. При преминаване покрай една от масите Любомир К. отново натиснал клаксона. Седящи на масата клиенти му направили забележка да прояви търпение, тъй като друг автомобил в момента прави маневра и това е причина за образувалата се колона. Любомир К. реагирал бурно, като започнал да ги заплашва от автомобила си, след което се оттеглил. Десетина минути по-късно се върнал пеша при тях и нанесъл удар с юмрук в лицето на единия от тях. В резултат на това пострадалият паднал на земята, ударил си глава в плочките на заведението и изпаднал в безсъзнание. Любомир К. продължил агресията си, като ударил втория пострадал със стол и след падането му на земята му нанесъл удари с крак в областта на главата. В резултат на това му причинил отоци, кръвонасядания и охлузвания по лицето. Ако бъде признат за виновен в извършването на престъпление по чл.124, ал.1 пр.2 НК . Любомир К. може да получи наказание от две до осем години лишаване от свобода. За престъпление по чл. 131 ал.1, т.12 вр. чл. 130 ал.1 от НК е предвидено наказание до три години лишаване от свобода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.07", "title": " Обвиниха мъж, пребил до смърт клиент в заведение и удрял друг със стол"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%ba%d0%bc%d0%b5%d1%82%d0%b0-%d0%bd%d0%b0-%d1%85%d0%b5%d0%bb%d0%b7%d0%b8%d0%bd%d0%ba/", "text": "Предизвикателствата пред големите градове обсъдиха на среща днес кметът на София Йорданка Фандъкова и кметът на Хелзинки Ян Вапавуори. Двамата разговаряха по време на форум за климатичните промени в градовете, провел се в Хелзинки. Фандъкова акцентира на важността на активния диалог между градовете, националните правителства и Европейската комисия, защото само с общи усилия са възможни и добри резултати.  София е пример за постигнати резултати благодарение на европейската солидарност и партньорство с европейските столици, посочи Фандъкова. Промяната в климата и подобряване качеството на атмосферния въздух са сред най-големите предизвикателства пред големите градове и гражданите очакват конкретни действия в тази насока. Столичната община прие и изпълнява програма, съдържаща над 100 мерки за подобряване качеството на атмосферния въздух и за справяне с основни източници на замърсяване. Мерките са разделени в три основни групи. През последните години София намали замърсяването от различни източници, като предизвикателство остава преодоляването на замърсяването с ФПЧ. Затова и основните усилия са фокусирани върху намаляване на замърсяванията с ФПЧ. За София е изключително важно и работи, за да продължи обновяването на системата на обществения транспорт, да осигури нови пешеходни пространства и повече възможности за алтернативно придвижване чрез велосипеди. За последните 10 години В София са удвоени линиите на софийското метро, което в момента заема 34 % от обществения транспорт в града. Метрото е пример за ролята на европейската солидарност в София. В момента спестяваме 70 хил. т. вредни емисии на година с метрото, а с третата линия, която строим сега – ще спестяваме 90 хил. т. на година, каза кметът на София. Метрото е най-мащабният проект, който многократно Европейската комисия дава за пример за добре инвестирани европейски средства. За пет години извършихме най-мащабното обновяване на градския транспорт. В момента сме обновили 60% от градските автобуси, през тази и следваща година продължаваме с доставката на нови автобуси, като вече пристигнаха и първите 20 електробуси. Така през 2019 г. ще сме успели да обновим 90% от автобусите на градския транспорт, които са на линия. Втората група от мерки, които се изпълняват в София, е насочена към промяна на начините и системи на битово отопление, което изисква изключително и участието на гражданите.  Третата група от мерки е свързана с работа за информираност и диалог с гражданите. Нито една институция не би могла да постигне резултати сама. Затова е много важно участието и добрата информираност на хората. Жителите на София знаят каква е ролята на Европейската комисия, каза също кметът Фандъкова. По думите й „Очакваме Кохезионната политика за подкрепа на важните за градовете проекти да продължи. Разчитаме Европейската Комисията още по задълбочено да насочи политиката си към големите градове, където работят и живеят най-много хора и очакват европейската солидарност.“  Йорданка Фандъкова покани кмета на Хелзинки да вземе участие в предстояща конференция, свързана с борбата с климатичните промени и подобряване качеството на атмосферния въздух. Конференцията ще се проведе в София през април, 2019 г. Кметът на София Йорданка Фандъкова проведе среща и със заместник-председателя на Европейската комисия Юрки Катайнен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Фандъкова се срещна с кмета на Хелзинки Ян Вапавуори\t\t\t"}
{"url": "https://trud.bg/%d0%b8%d0%b7%d1%81%d0%bb%d0%b5%d0%b4%d0%b2%d0%b0%d1%85%d0%b0-%d1%87%d0%b5%d1%82%d0%b8%d0%b2%d0%bd%d0%b0%d1%82%d0%b0-%d0%b3%d1%80%d0%b0%d0%bc%d0%be%d1%82%d0%bd%d0%be%d1%81%d1%82-%d0%bd%d0%b0-%d1%83/", "text": "Изследване на четивната грамотност на учениците от VI клас чрез външно оценяване бе проведено днес от Центъра за оценяване в предучилищното и училищното образование, съобщиха от МОН. Изследването е заложено в плана за действие в изпълнение на Националната стратегия за насърчаване и повишаване на грамотността през периода 2017-2018 година. За разлика от националните външни оценявания това не обхваща всички ученици в VI клас, а се осъществява чрез представителна извадка от около 5820 ученици от 202 училища, обучавани в 266 паралелки в рамките един учебен час. Основната цел е да се анализират уменията на учениците в VІ клас да работят с различни текстове. Резултатите от външното оценяване ще бъдат използвани както за диагностика на образователните потребности, така и за мониторинг на образователния процес за прилагане на политики и мерки, насочени към подобряване на качеството. В този смисъл резултатите няма да имат пряко отражение за отделния ученик и няма да влияят при оформяне на срочния му успех. Наред с това се апробират елементи от организацията за електронната обработка на бланките, които ще се използват при предстоящите национални външни оценявания в края на учебната 2018-2019 година. Инструментариумът на изследването е разработен от Центъра за оценяване в предучилищното и училищното образование със съдействието на представители на академичната общност. Външното оценяване се проведе чрез когнитивен тест, включващ 21 задачи върху три различни по формат и по вид текстове. 15 от задачите са с избираем отговор, а 6 – с кратък свободен отговор. Максималният брой точки е 30, но на учениците няма да се поставят оценки.  Тестовите задачи са разработени така, че да измерват постиженията на учениците на различните когнитивни равнища: намиране и извличане на информация, обобщаване и тълкуване и анализ и оценка.  Регионалните управления на образованието и училищата ще имат възможност да разработят конкретни регионални и училищни политики за преодоляване на съществуващите дефицити. Анализът ще очертае профила на постиженията на учениците по няколко критерия: демонстрираните когнитивни равнища, уменията за работа с различни по формат и по вид текстове; постиженията в работата върху различните видове задачи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Изследваха четивната грамотност на учениците от VI клас"}
{"url": "https://trud.bg/%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%bf%d1%80%d0%b5%d0%b4%d0%b8%d0%b7%d0%b2-2/", "text": "По обвинение на Окръжна прокуратура – Велико Търново осъдиха шофьор, нарушил правилата за движение по пътищата и причинил произшествие с един загинал. Съдът призна И.А. е за това, че на 19.11.2016 г., на кръстовище образувано от път Русе – Габрово край Дебелец, движейки се в посока Габрово, при управление на товарен автомобил „Форд Транзит“, нарушил правилата за движение, като при ограничение на скоростта на движение от 60 км/ч, се движил със 95-96 км/ч., вследствие на което допуснал ПТП, с движещия се по път в посока Дебелец лек автомобил „Форд Фиеста“, в резултат на което по непредпазливост причинил смърт на водача А. А. За извършеното деяние съдът е наложил наказание от една година лишаване от свобода с три години изпитателен срок. И. А. е лишен от право да управлява МПС за срок от една година. Присъдата подлежи на обжалване пред Апелативен съд В. Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Една година условно за шофьор, предизвикал катастрофа с един загинал"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%b7%d0%b4%d1%80%d0%b5%d0%be%d0%bf%d0%b0%d0%b7%d0%b2%d0%b0%d0%bd%d0%b5%d1%82%d0%be-%d0%be%d1%82%d0%ba%d1%80/", "text": "Проверката, която министърът на здравеопазването Кирил Ананиев разпореди на Изпълнителна агенция „Медицински одит“ по повод смъртта на 50-годишния пациент К. М. и възникналата авария на водоочистващата инсталацията за хемодиализа в МБАЛ „Света Петка“ АД в гр. Видин, констатира нарушения при оказването на медицинска помощ на пациента в спешно отделение, съобщават от здравното министерство. Предстои образуването на административно – наказателни производства на дежурния в отделение „Спешна медицина“ и на консултиращия кардиолог в лечебното заведение. Цялата документация ще бъде предоставена на Районната прокуратура в гр. Видин. Пациентът К. М. е провеждал хемодиализно лечение в периода от 2014 до началото на 2017 г. в диализен център „Екзарх Антим“ ЕООД, гр. Видин, а от февруари 2017 г. лечението се провежда в Отделението по нефрология и диализно лечение на МБАЛ „Св. Петка“ АД. Пациентът е имал множество заболявания, сред които терминална хронична бъбречна недостатъчност, хипертонична нефропатия, дисметаболитен синдром, вторична ренална анемия, ИБС – състояние след стентиране. На 1.10.2018 г. пациентът е подлежал на планова хемодиализна процедура – втора смяна. По данни на медицинския персонал, той не се е явил, а е съобщил, че „ще пропусне и ще дойде за третата смяна“. Поради настъпилата авария пропуска процедурата на 1.10. – трета смяна. На 2.10. в телефонен разговор е заявил, че на 3.10. ще отиде със собствен транспорт до гр. Монтана, за да продължи там диализното си лечение. В същия ден, 3 октомври, в 7.04 ч., в ЦСМП постъпва повикване от К. М. с оплаквания от задух и прилошаване. Екипът е пристигнал на адреса за 5 минути, а 10 минути по-късно пациентът е транспортиран до Спешно отделение. Извършена е рентгенография, която доказва „белодробен оток“. В хода на лечението е проведена консултация и с кардиолог. Въпреки реанимационните действия, в 8.40 ч. е регистриран „екзитус леталис“. Проверяващите са констатирали, че в приложената документация няма информация за назначени и проведени параклинични изследвания, с което са нарушени различни текстове от Закона за здравето и Медицинския стандарт „Спешна медицина”. Тоест, дежурният лекар, извършил прегледа на К. М., не е назначил и не са извършени клинико-лабораторни изследвания на пациент в спешно състояние. По отношение на водоочистващата система за хемодиализа назначената проверка установи, че инсталацията за омекотяване на водата, използвана в процеса на хемодиализа в МБАЛ „Св. Петка“ АД, гр. Видин, е аварирала на 1 октомври т. г., вследствие на високо налягане след отстраняване на проблем с магистрален водопровод. Това е наложило спешното изключване на пациентите от процедурата. До отстраняване на аварията е изключен дейонизиращият цилиндър от системата, което е позволило до подмяната на авариралата част диализата да бъде извършвана с пречистена, но неомекотена вода. Своевременно е била създадена организация за транспортирането на пациентите до гр. Лом и гр. Монтана по график. Пациентите, пожелали да се диализират в отделението по хемодиализа в МБАЛ „Св. Петка“ АД, гр. Видин, са подписали информирани съгласия за извършване на диализа с пречистена, но неомекотена вода. На 02.10.2018 г. 16 души са диализирани в МБАЛ „Св. Петка“ АД, Видин и при нито един от тях не са забелязани странични явления от типа на „Синдром на твърдата вода”. На 04.10.2018 г. отделението е преустановило дейността по хемодиализа и е започнала подмяната на авариралата част на водоочистващата система. Във вторник, 9.10.2018 г., работата на отделението е била възстановена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Министерство на здреопазването откри нарушения по случая с починалия мъж след забавяне на хемодиализа във Видин"}
{"url": "https://trud.bg/%d0%b4%d0%bd%d0%b8-%d0%bd%d0%b0-%d1%82%d0%be%d0%bb%d0%b5%d1%80%d0%b0%d0%bd%d1%82%d0%bd%d0%be%d1%81%d1%82-%d0%ba%d1%8a%d0%bc-%d0%b1%d0%b5%d0%b6%d0%b0%d0%bd%d1%86%d0%b8%d1%82%d0%b5-%d1%89%d0%b5-%d1%81/", "text": "Фондация „Мисия Криле” организира Дни на толерантността, посветени на бежанците. Те ще се проведат от 8 до 22 ноември в Стара Загора. Входът е свободен за всички събития. Фотоизложба „Имам си една мечта“ ще бъде открита на 8 ноември в 18:00 часа във фоайето на Регионална библиотека „Захарий Княжески“. Тя е посветена на децата бежанци и е осъществена от фотографа Илка Антонова и журналиста Нидал Хлайф, с подкрепата на УНИЦЕФ. От 18:30 до 20:00 часа ще бъде прожектиран документалният филм „Няма къде да се скриеш“ (Норвегия, Швеция) – зала първи етаж в библиотеката. Не се препоръчва за деца под 16 години. На 12 ноември, от 18:30 до 20:00 часа, в Регионалната библиотека, ще бъде прожектиран документалният филм „Пощальонът“ (България). На 15 ноември в Комплекса за социални услуги ще бъде отбелязан Международният ден на толерантността с Ден на отворените сърца. На 16 ноември, от 18:30 часа, в Къщата на архитекта, ще бъде представена тематично литература. Присъстващите ще имат възможност да гледат акустичен концерт на Ража и Илияна от Dead Man’s Hat. Подготвено е и кулинарно събитие: “Опитай нещо различно“ – автентична кухня от Близкия Изток. На 22 ноември, от 18:30 часа, в Регионалната библиотека, ще бъде прожектиран документалният филм „Кетермая“ (Великобритания, Ливан). На прашен хълм, заобиколен от маслинови дървета, децата на Кетермая играят далеч от ужасите на Сирия. Дните им преминават в игри и мечти, както дните на всички останали деца по света. Но животът в ливанския бежански лагер никак не е лесен. Загубата на близките, липсата на дом, прекъснатото образование, както и белезите на войната, се усещат във всеки кадър на този необичаен портрет на детската невинност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.07", "title": " Дни на толерантност към бежанците ще се проведат в Стара Загора"}
{"url": "https://trud.bg/%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b2-%d0%b8-%d0%ba-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b4%d0%bb%d1%8a%d0%b6%d0%bd%d0%b8/", "text": "Среща с жителите на ромската махала в сливенското с.Жельо войвода проведе управителят на „В и К“ инж.Севдалин Рашев заради натрупаните задължения за питейна вода. 30-40 от абонатите в селото, които имат най-високи дългове, са дадени на съд и вече имат призовки за принудително събиране на борчовете. Общият размер на неплатените сметки възлиза на 100 хил.лева. Управителят на водното дружество призова местното население да изплаща задълженията си, за да не се стигне до крайната мярка – прекъсване на водоснабдяването, каквато вече се прилагала в някои съседни села. Очакванията на дружеството са, че до две седмици некоректните абонати ще изплатят дълговете си или ще подпишат споразумения за разсрочено погасяване. Срещата се състоя в местната евангелска църква със съдействието на кмета Стоян Пенков. Кметът призова присъстващите и евангелските пастори да работят сред хората в махалата, за да започне погасяване на неплатените сметки. Водното дружество вече иа проект за ремонт на водоснабдителната мрежа в Жельо войвода и тя ще обслужва население от над 2 600 души. „Става дума за ремонт на около 60 000 метра“, каза кметът и допълни, че, за да разчита селото на съдействие от „В и К“, абонатите трябва да отвърнат с коректност. Това е четвъртата среща на управителя на водното дружество в Сливен с представители на ромски махали в сливенските села, натрупали задължения за над 100 хил.лева, а някои – и за над 250 хил.лева. Предишните срещи бяха в Крушаре, Тополчане и Селиминово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Управителят на „В и К“ се срещна с длъжници в сливенско село с общ борч за 100 000 лева"}
{"url": "https://trud.bg/1404-%d0%b2%d0%be%d0%b4%d0%b0%d1%87%d0%b8-%d0%bd%d0%b0-%d0%ba%d0%b0%d1%80%d1%83%d1%86%d0%b8-%d1%81%d0%b0-%d1%81%d0%b0%d0%bd%d0%ba%d1%86%d0%b8%d0%be%d0%bd%d0%b8%d1%80%d0%b0%d0%bd%d0%b8-%d0%be%d1%82/", "text": "От началото на годината до края на месец октомври на 1404 водачи на пътни превозни средства с животинска тяга са издадени наказателни постановления за неспазване на Закона за движение по пътищата, съобщиха от МВР. За същия период в страната при инциденти с каруци са загинали 5 души и са ранени 61. От статистиката за регистрация на ПТП е видно, че по вина на водачите на каруци са настъпили 24 тежки пътни инциденти, при които е загинал 1 човек и 34 са били ранени. По отношение на възрастовия профил на загиналите и пострадалите при инциденти с каруци – 2 от загиналите са били на възраст от 25 до 64 години, а останалите 3 – над 64-годишна възраст, като 2 от тях са били и водачи. При ранените, отново най-много са тези на възраст от 25 до 64 години – общо 29, над 64-годишните са 12, от 21 до 24 години – 4, от 18 до 20 години – 4, а от 10 до 18 години – 12, като притеснителното е, че там има 3 водачи, на които е поверено управлението на каруци, а един от тях дори е бил на възраст от 10 до 14 години. Вече е в ход акция „Зима“, която се организирана от Съюза на българските автомобилисти, Главната дирекция „Национална полиция“ и Българския Червен кръст и ще продължи през целия месец ноември, припомнят от МВР. Акцията се реализира с три кампании. Във всяка една от тях се обръща внимание на отделна група участници в пътното движение – водачи на пътни превозни средства (ППС), пешеходци, водачи на моторни превозни средства (МПС). В момента е в ход кампанията „С безопасно пътно превозно средство през зимата“. Тя е насочена към водачите на ППС, каквито са велосипедите и превозните средства с животинска тяга. По отношение на водачите на превозни средства с животинска тяга, Законът за движение по пътищата им вменява редица отговорности: ЗА КАРУЦИТЕ (ППС С ЖИВОТИНСКА ТЯГА) Каруцата трябва да има (чл. 71, ал. 1 от ЗДвП): Светлоотразителите трябва да са разположени симетрично от двете страни на превозното средство. Водачите на каруци, животни или стада трябва непрекъснато: да направляват животните така, че да не създават пречки и опасности за движението по пътищата и да не ги оставят без надзор на пътя (Чл. 106, ал. 1 от ЗДвП, предишен текст на чл. 106, ДВ, бр. 101 от 2016 г., в сила от 21.01.2017 г.) Водачите на каруци трябва да носят светлоотразителни жилетки през тъмната част на денонощието. (Чл. 106, ал. 2 от ЗДвП, нова, ДВ, бр. 101 от 2016 г., в сила от 21.01.2017 г.) Каруците трябва да са регистрирани в общината. Регистрацията се извършва от определени от кметовете на общините служби за контрол. (Чл. 167, ал. 2, т. 4 от ЗДвП) Чл. 183, ал. 4 (Нова, ДВ, бр. 85 от 2004 г., изм., ДВ, бр. 51 от 2007 г.) Наказва се с глоба 50 лв. водач, който управлява пътно превозно средство, което не е моторно, без необходимите светлоотразителни елементи. Чл. 184, ал. 1, т. 1 (Изм., ДВ, бр. 97 от 2017 г.) Наказва се с глоба 30 лв. водач на пътно превозно средство, което не е моторно, както и водач на организирана група пешеходци, на впрегатни, товарни или ездитни животни или на стада, който наруши правилата за движението по пътищата. Чл. 185. (Изм. – ДВ, бр. 97 от 2017 г.) За нарушение на този закон (ЗДвП) и на издадените въз основа на него нормативни актове, за което не е предвидено друго наказание, виновните се наказват с глоба 20 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " 1404 водачи на каруци са санкционирани от началото на годината\t\t\t"}
{"url": "https://trud.bg/%d0%bc%d0%b5%d0%b9%d1%83%d0%b5%d0%b4%d1%8a%d1%80-%d1%89%d0%b5-%d0%b7%d0%b0%d1%80%d0%b0%d0%b1%d0%be%d1%82%d0%b8-%d0%b1%d0%bb%d0%b8%d0%b7%d0%be-90-%d0%bc%d0%bb%d0%bd-%d0%be%d1%82-%d0%bc%d0%bc%d0%b0/", "text": "Американският профибоксьор Флойд Мейуедър ще заработи 88 млн. долара при дебюта си в смесените бойни изкуства (ММА). Битката срещу японския кикбоксьор Тенсин Нацукава е на 31 декември в Страната на изгряващото слънце.  Според американския журналист Майкъл Бренсън 41-годишният ветеран има гарантиран хонорар от $62 млн., а останалата сума ще заработи от продажбата на платени транслации и реклами.  Мейуедър има 50 победи от 50 срещи до момента. А в последния бой прегази с технически нокаут и с ММА звездата Конър Макгрегър (Ирландия), но двубоя бе по правилата на бокса.  Флойд е шампион в пет различни версии на профибокса. 20-годишният му японски съперник пък има 4 мача в ММА и не познава загуба.  Пред последните седмици вървяха дискусии и за евентуален мач на Мейуедър срещу шампиона в лека категория Хабиб Нурмагомедов (Русия). Но американецът обяви, че битката може да е само по правилата на бокса. А шефът Дейна Уайт отсече, че Хабиб има договор с UFC, и eвентуален сблъсък трябва да е само на смесени бойни изкуства.", "date": "2018.11.07", "title": " Мейуедър ще заработи близо $90 млн. от ММА"}
{"url": "https://trud.bg/%d1%84%d0%be%d1%80%d0%bc%d1%83%d0%bb%d0%b0-1-%d0%bd%d0%b0-56-%d0%ba%d0%bc-%d0%bf%d0%be-%d1%83%d0%bb%d0%b8%d1%86%d0%b8%d1%82%d0%b5-%d0%bd%d0%b0-%d0%b2%d0%b8%d0%b5%d1%82%d0%bd%d0%b0%d0%bc/", "text": "Формула 1 разширява картата си, а от април 2020-а стартът ще бъде в Ханой (Виетнам). Трасето ще бъде предимно улично с дължина 5,565 км, но ще включва и една напълно нова част, в близост до стадиона в предградията на столицата.  Правата е дълга 1,5 км и се предполага, че тя ще позволява да се развият около 335 км/ч. Някои части са взаимствани от други Ф1 писти. Първите два завоя, например, напомнят на първите два на немската писта „Нюрбургринг“.  „Радваме се да направим старт в един от най-интересните градове в света, с богата история и големи перспективи – заяви Чейс Кери, изпълнителен директор на Формула 1. – Заедно с ръководството на града и с промоутърите работихме над това пистата да стане интригуваща за пилоти и фенове, за да се получи наистина атрактивна надпревара.“  Организаторите обявиха, че стартът във Виетнам ще бъде дългосрочен. Но все още не е ясно дали това състезание ще измести някое друго от календара. Собствениците на Формула 1 уточниха, че не са се отказали и от идеята за кръг в Маями, където обаче преговорите вървят по-бавно.  През 2019-а ще има отново 21 състезания, като организаторите от „Либърти Медия“ изразиха желание да увеличат стартовете. Но това започна да притеснява отборите заради евентуални логистични проблеми.", "date": "2018.11.07", "title": " Формула 1 на 5,6 км  по улиците на Виетнам"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d0%b8-%d0%bd%d0%b0%d0%bf%d1%83%d1%81%d0%ba%d0%b0%d1%82-%d0%ba%d0%b2%d0%b0%d1%80%d1%82%d0%b0%d0%bb-%d0%b7%d0%b0%d1%80%d0%b0%d0%b4%d0%b8-%d0%bd%d0%b5/", "text": "Бургазлии от квартал „Горно Езерово“ масово разпродават къщите си и го напускат заради незаконен градеж на циганско гето. За това алармира общественият посредник на морския град Тодор Стамболиев. Оказа се, че незаконните строежи в тази част на Бургас се превръщат в бедствие и последиците от това са тревожни, заяви той. Хората се местели заради незаконното строителство, преминаващите бетоновози, горенето на автомобилни гуми, заради шума и демонстративното нарушаване на правилата. Беше ми представен и подробен снимков материал. От него и информацията, която ми беше дадена, става ясно, че нарушителите изливат основите на своите незаконни домове най-често в петък. По този начин основите се втвърдяват през уикенда, когато контролиращите институции почиват, а в следващата седмица буквално за няколко дни в нарушение на наредби и закони изниква фамилно жилище, съобщава Тодор Стамболиев. Според него, нарушителите се възползват от бавната реакция на институциите и тълкуват това като „зелен“ сигнал за незаконно строителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Бургазлии напускат квартал заради незаконен градеж на гето"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d1%85%d1%80%d0%b8%d1%81%d1%82%d0%b8%d0%bd%d0%b0-%d1%88%d0%be%d0%bf%d0%be%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8/", "text": "Заместник-кметът по култура и хуманитарни дейности Христина Шопова представи Благоевград по време на годишния конгрес на Международната асоциация на кметовете франкофони.  Ежегодната конференция на организацията, в която Община Благоевград бе приета през 2016 година, благодарение на успешно възстановения фестивал „Francofolies.Blagoevgrad“, се провежда в град Лил, Франция, от 5 до 7 ноември. Темата на срещата тази година е свързана с развитието на спорта и всички насоки, в които той може да окаже влияние.Сред основните акценти на форума са предимствата и рисковете при организирането на международни и световни събития. По време на форума Благоевград представи благоприятното влияние, което спортните събития оказват върху икономиката, туризма и най-вече върху стратегията за мотивация на гражданите към по-здравословен живот с помощта на спорта. Главни модератори на панелите са Грегоар Жюно, президент на Световния съюз на Олимпийските градове, и главният секретар на организацията – Мелани Дюпарк.  Президент на Асоциацията е Ан Идалго, кмет на Париж. Международната Асоциация на кметовете франкофони е основана през 1979 г. Първоначалната идея е, чрез Асоциацията да бъдат обединени кметове, говорещи френски език. С течение на времето организацията започва да обединява кметове от различни страни, целящи да подобрят стандарта на живот в своите населени места. Всички членове в асоциацията споделят ценности, култура и общи възгледи за развитието на своите общини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Зам.-кметът Христина Шопова представи Благоевград по време на конгрес на Международната асоциация на кметовете франкофони"}
{"url": "https://trud.bg/%d0%b3%d0%b5%d0%bd%d1%87%d0%be-%d0%b3%d0%b5%d0%bd%d1%87%d0%b5%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bf%d0%be%d1%82%d0%b5%d0%bd%d1%86%d0%b8%d0%b0%d0%bb%d0%b0-%d0%bd%d0%b0/", "text": "По покана на посланика на Република Азербайджан в Република България д-р Наргиз Гурбанова, кметът на Свищов Генчо Генчев в сряда представи потенциала на община Свищов пред 28 азербайджански компании. В индивидуални срещи кметът на Свищов представи бизнес възможностите за инвестиции, като изтъкна геостратегическото местоположение на града и предимството, което има с прекия излаз на река Дунав – като важен международен воден път, свързващ Европа и Азия. Той презентира и свищовския икономическо-технологичния обществен парк, който има потенциала да се нареди сред модерните и предпочитани зони, предлагащи отлични условия за инвестиция. Азербайджанските компании проявиха интерес към минералните извори на територията на общината и вино производството в района. Генчо Генчев имаше възможност да разговаря лично и с министъра на селското стопанство на Република Азербайджан Инам Керимов, който подчерта, че Република Азербайджан е готова да засили икономическото сътрудничество и търговските отношения между двете страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Генчо Генчев представи потенциала на община Свищов пред 28 азербайджански компании"}
{"url": "https://trud.bg/%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d1%81-%d0%b0%d1%82%d1%80%d0%be%d0%bf%d0%b8%d0%bd%d0%be%d0%b2%d0%be-%d0%be%d1%82%d1%80%d0%b0%d0%b2%d1%8f%d0%bd%d0%b5-%d0%bf%d1%80%d0%b8%d1%87/", "text": "Семейство с признаци на атропиново отравяне след консумация на храна, приготвена с пресен , е вдигнало по тревога Агенцията по храните в Търговище. Мъжът и жената са постъпили в „Спешна помощ” в понеделник. След вливания са освободени. Незабавно е направена проверка и от два търговски обекта в Търговище са иззети общо 24 пакета от по 500 грама с пресен спанак. В една опаковка били намерени единични листа, подобни на този на зеленчука, но от различен вид, за който се предполага, че са от татул. От Агенцията по храните са поставили продукта, произведен в област Пловдив, под възбрана. Предупреден е производителят, който също се е свързал с контрагентите, закупили от стоката му. Общото количество на произведения спанак е 1775 кг. От БАБХ съобщават, че сигнал има и от Констинброд. Там гражданин е приложил снимки със същата марка спанак, на които се виждат стръкове, различни от тези на спанак и наподобяващи татул. При проверката на производителя е било установено, че спанакът се почиства и пакетира в нерегламентиран обект, който не е регистриран по Закона за храните. На отговорното лице е съставен акт за установяване на административно нарушение, съобщават от БАБХ. Количеството спанак, намерено в производствения обект, е спряно от реализация. Двете търговски вериги в градовете, от които са подадени сигналите, спират продажбата на опасната храна и я изтеглят от търговските си обекти. Проверката показва още, че този спанак се доставя и в други големи търговски вериги в страната. Те също са проверени и са им издадени предписания за спиране разпространението на посочения спанак. Действията по изтегляне на опасната храна и обобщаването на наличните количества продължават. БАБХ призовава всички граждани, закупили пакетирани листа от спанак от по 500 гр., сорт „Горила”, произведен в област Пловдив, да не го консумират и да го върнат в търговския обект, от който са го закупили. Признаците на атропиновото отравяне, които семейството от Търговище е посочило, били сухота в устата, световъртеж, замаяност, отпадналост и болки в гърлото. Те били получени час и половина след консумация на баница, приготвена със спанак, закупен от търговска верига в града. Към момента няма данни за други пострадали, уточняват от Агенцията по храните в Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.07", "title": " Семейство с атропиново отравяне, причинено от пакетиран спанак с татул\t\t\t"}
{"url": "https://trud.bg/%d1%82%d0%b5%d1%85%d0%bd%d0%b8%d1%87%d0%b5%d1%81%d0%ba%d0%b8-%d0%bf%d1%80%d0%be%d0%b1%d0%bb%d0%b5%d0%bc-%d1%81%d0%bf%d1%80%d1%8f-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d0%b7%d0%b0/", "text": "Поради временни технически затруднения във функционирането на системата за летищна информация на полетите, летище София създава организация за по-добра осведоменост на пътниците. От Летище София се извиняват на всички пътуващи за създаденото неудобство. Можете да се осведомите за своя полет от гишета „Информация“ на Терминал 1 и Терминал 2. Засилена е и честотата на излъчваните аудио съобщения, както и са ангажирани служители, които да насочват пътниците в зоната след граничен контрол, съобщиха от аерогарата. Полагат се всички усилия за преодоляване на техническите затруднения във възможно най-кратък срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.07", "title": " Технически проблем спря системата за информация на Летище София"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b2-%d0%b4%d0%be%d0%bc%d0%b0-%d0%bd%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d1%81%d1%80%d0%b5%d0%b4%d1%81%d1%82%d0%b2%d0%b0/", "text": "Наркотични вещества иззеха служители на Областната дирекция на МВР във Велико Търново. Във вторник следобед при извършена проверка от служители на сектор «Противодействие на криминалната престъпност» на жилище в областния град, обитавано от 34-годишен криминално проявен и осъждан мъж са установени и иззети около 0,2 грама бяло прахообразно вещество. При полеви наркотест то е реагирало на метаамфетамин. В жилището са открити и средства за произвеждането му. Мъжът е задържан с полицейска мярка до 24 часа. По случая е започнато досъдебно производство. Снощи в железничарския град е била извършена проверка на група младежи. В 19-годишен местен жител са намерени и иззети две цигари с листна маса, които при полеви наркотест е реагирала на марихуана. Същите са иззети. Младежът е задържан с полицейска мярка до 24 часа. Същия ден в Свищов при проверка на 16-годишно момче е установено, че то държи в себе си около 3 грама тревиста маса, която при полеви наркотест също е реагирала на марихуана. По двата случая са образувани бързи производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Откриха в дома на рецидивист средства за производство на метаамфетамин"}
{"url": "https://trud.bg/%d0%b8%d0%bd%d1%82%d0%b5%d1%80-%d1%81%d1%87%d1%83%d0%bf%d0%b8-%d1%80%d0%b5%d0%ba%d0%be%d1%80%d0%b4-%d0%bf%d0%be-%d0%bf%d1%80%d0%b8%d1%85%d0%be%d0%b4%d0%b8-%d0%be%d1%82-%d0%b5%d0%b4/", "text": "Добрата форма на „Интер“ през настоящия сезон води до много финансови дивиденти за клуба. Грандът от Милано счупи рекорда на Апенините за най-голям приход от един двубой в евротурнирите. В касата на „нерадзурите“ постъпиха внушителните 5,8 млн. евро от продажба на билети за мача с „Барселона“, игран късно снощи (1:1). Двата тима се изправиха един срещу друг след 8-годишна пауза, което допълнително вдигна интереса около сблъсъка. А през октомври „Интер“ постави още един рекорд, след като клубът обяви приходи от над 5 млн. евро след голямото дерби с „Милан“, спечелено с 1:0. Сумата няма аналог в мачовете между двата тима през годините.", "date": "2018.11.07", "title": " „Интер“ счупи рекорд по приходи от един мач"}
{"url": "https://trud.bg/%d0%b4%d1%83%d0%b4%d0%be%d0%b2%d0%b0-%d1%89%d0%b5-%d1%81%d0%b8-%d0%b2%d0%b7%d0%b5%d0%bc%d0%b0-%d1%82%d0%be%d0%b2%d0%b0-%d0%ba%d0%be%d0%b5%d1%82%d0%be-%d0%bc%d0%b8-%d1%81%d0%b5-%d0%b8%d0%b7%d0%bf/", "text": "Тайбе Юсеин призна, че изпраща най-силният си сезон в борбата. През пролетта тя ликува с европейската титла, а миналия месец взе и златото от световното в Будапеща. Тази година Тайбе не познава вкуса на поражението, но и не се плаши, че конкурентките. „Май вече стана традиция да се срещаме, но традициите са нещо хубаво! – заяви с усмивка Милен Драгневски, изпълнителен директор на застрахователно дружество „Асет Иншуърънс“, като връчи чек и поздрави Тайбе Юсеин за световната титла.  „Сребърната“ Биляна Дудова пък се зарече, че на олимпиадата ще си вземе, това което сега са й отнели.  „За нас ти си „златното“ момиче, пожелавам още спортни и житейски успехи“, каза Алексей Цветанов, главен изпълнителен директор на „Асет Банк“, при връчването на наградата на Дудова.  Церемонията в централния офис на трезора уважи и почетният вицепрезидент на федерацията Валентин Йорданов. „Изгледах от трибуните успехите на нашите състезатели и ви благодаря, че ни направихте горди и щастливи – заяви легендата. – Сега се надявам да попаднете в челото на класацията на 10-те най-добри спортисти на България.“  Утре момичетата, както и останалите медалисти от мондиала – Кирил Милов и Айк Мнацканян ще направят открита тренировка с отбора, който тръгва за световното до 23 г. в Румъния.", "date": "2018.11.07", "title": " Дудова: Ще си взема това,  което ми се изплъзна"}
{"url": "https://trud.bg/%d1%81%d1%8a%d0%bb%d0%b7%d0%b8-%d0%b2-%d0%b1%d0%b0%d1%80%d1%81%d0%b0-%d0%bd%d0%b0%d1%81%d1%80%d0%b5%d0%b4-%d0%bc%d0%b8%d0%bb%d0%b0%d0%bd%d0%be/", "text": "Във вторник вечер сълзи белязаха класирането на „Барселона“ за 1/8-финалите в Шампионската лига. Тимът на наставника Ернесто Валверде измъкна 1:1 срещу „Интер“ на препълнения стадион „Джузепе Меаца“ и си осигури място в елиминационната фаза. А повод за емоционалната вечер бе дебютният гол на Малком с екипа на каталунците. 21-годишният бразилец се разписа в 81-ата минута с първото си докосване в мача, а секунди след това камерите уловиха сълзите в очите му. Самият герой не се опита да ги скрие.  „Моята мечта започва – обяви играчът след двубоя. – Моята мечта е да пиша история и да правя велики неща. Благодаря на съотборниците за това, че ми вдъхнаха увереност. Желанието ми е да играя повече.“  А мачът в Милано, в който се разписа и Мауро Икарди, бе и дебют за дясното крило в турнира на богатите. От началото на сезона той има само 105 игрови минути във всички турнири, като едва 25 от тях са в Ла Лига. Офанзивният футболист пристигна на „Камп Ноу“ през лятото с шумен скандал. Бразилецът бе считан за сигурно ново попълнение на „Рома“, а фенове на „вълците“ дори му устроиха посрещане на летището в Рим. Малком обаче така и не пристигна заради оферта от „Камп Ноу“ в последния момент, а сделката с „Бордо“ бе на стойност 40 млн. евро.", "date": "2018.11.07", "title": " Сълзи в „Барса“ насред Милано"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%bd%d0%b0-%d1%81%d1%8a%d0%b4-%d0%bc%d1%8a%d0%b6-%d0%b7%d0%b0%d1%80%d0%b0%d0%b4%d0%b8-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%b4%d1%8a%d1%80%d0%b6/", "text": "Районна прокуратура – Перник е предала на съд П.З. заради незаконно държане на наркотици, съобщиха от държавното обвинение. На 24.03.2017 г. обвиняемият З. се возел в лек автомобил по ул. „Вардар“ в с. Рударци. Колата била управлявана от негов приятел, като той седял на предната дясна седалка. Около 00:50 ч. МПС било спряно за проверка от полицейски служители от РУ гр. Перник, по време на която било установено, че под предната дясна седалка се намира платнен несесер с цип и мъжка чантичка. В тях били открити две стъклени лули за пушене, дванадесет прозрачни полиетиленови пликчета с прахообразно вещество, бели продълговати таблетки, ножичка, шпатула и накрайници. Подаден бил сигнал до дежурната част и извършен оглед на местопроизшествие. По-късно на същия ден било извършено претърсване в обитаваната от П.З. триетажна къща в с. Рударци. На различни места в жилището били открити кутия от цигари със синьо-бели капсули и полиетиленово пликче с бяла кристална маса. В нощни шкафчета били намерени и иззети полиетиленови пликчета с прахообразно вещество. В метална кутия в една от стаите на втория етаж на къщата имало пликчета с бяло вещество и суха зелена листна маса. От заключението на извършената физикохимическа експертиза е видно, че част от иззетите веществени доказателства представляват наркотични вещества – метамфетамин, амфетамин и коноп. Общата им стойност е 2244,80 лева. Останалата част са ефедрин/псевдоефедрин, парацетамол, кофеин, бензокаин, които не са наркотични вещества по смисъла на Закона за контрол на наркотичните вещества и прекурсорите. Според изготвената експертиза оставената върху металната кутия дактилоскопна следа е от обвиняемия З. В хода на разследването той е признал, че намерените в нея пликчета с амфетамин и коноп, както и съдържимото в несесера, са негови. Предстои съдът да насрочи разпоредително заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Дават на съд мъж заради незаконно държане на наркотици"}
{"url": "https://trud.bg/%d1%81%d1%8a%d0%b4%d0%b5%d0%b1%d0%bd%d0%b8%d1%8f%d1%82-%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb-%d0%be%d1%82-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%be%d1%81%d1%82/", "text": "Шуменският районен съд взе мярка за неотклонение „Задържане под стража“ за служителя от Съдебната охрана Валентин Парашкевов/49г./ от Търговище,   младежи при управление на автомобила си след употреба на алкохол и избягал от произшествието. Магистратите уважиха искането на Районната прокуратура в Търговище и определиха в сряда най-тежката мярка. Искането на обвинението се разгледа в Шумен след отвод на съдиите от Районния съд в Търговище. Заседанието стартира в 15,30 часа при закрити врати по искане на адвоката на Парашкевов, което бе уважено от съдия Ивелина Димова, а тя указа на представителя на в.“Труд“ да напусне съдебната зала. Според обвинението, при деянието на съдебния охранител са факт две квалифициращи обстоятелства. То е извършено в пияно състояние и след него деецът е избягал. Искането за вземане на мярка „Задържане под стража“ наблюдаващият прокурор мотивирал освен с обоснованото предположение за авторството на деянието, както и с реалната опасност обвиняемият да извърши друго престъпление, ако е на свобода, а именно да подбуди към лъжесвидетелстване. Реалната опасност той да се укрие следва от факта на бягството му от местопроизшествието. Досъдебното производство срещу Валентин Парашкевов е било образувано от Районната прокуратура в Търговище, след като служителят от съдебната охрана причини три средни телесни повреди на повече от едно лице при управление на автомобила си под въздействието на алкохол. Инцидентът станал в петък, 2 ноември, около 14, 15 часа. На двойно непрекъсната линия на пътното платно обвиняемият решил да направи обратен завой с личния си автомобил. След като не успял, дал на задна предавка. Пътуващият мотоциклет с момче на 16 г. и момиче на 18 г. се удря в него. След удара мотоциклетът се отклонява и настъпва челен удар в насрещно движещ се автомобил. След пътното произшествие обвиняемият избягал. Тест с дрегер по-късно показал 0,71 промила алкохол. Взета му е и кръвна проба. Пострадалото момиче е с 3 средни телесни повреди – счупена ръка и крак, и контузия на белия дроб. Извършена е била операция. Пострадало е и 16-годишното момче, което е правоспособно да управлява мотоциклет. Действията по разследването са възложени на следовател от Окръжния следствен отдел при Окръжната прокуратура в Търговище, уточняват от Апелативна прокуратура-Варна. Парашкевов вече не е служител на съдебна охрана. Както „Труд“ писа, той бе освободен в понеделник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Съдебният охранител от Търговище остава в ареста постоянно"}
{"url": "https://trud.bg/%d0%b1%d0%b0%d0%b1%d1%85-%d1%81%d0%bf%d1%80%d1%8f-%d0%be%d1%82-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0%d0%bd%d0%b5%d0%bd%d0%b8%d0%b5-%d0%b2-%d1%82%d1%8a%d1%80%d0%b3%d0%be%d0%b2/", "text": "БАБХ спря от разпространение в търговската мрежа спанак със съмнение, че е примесен с листа от татул, след извършени незабавни проверки по постъпили два сигнала от граждани за закупен спанак от верига магазини в Костинброд и хипермаркет в Търговище. Листата от спанак са опаковани в пакети по 500 гр., сорт Горила, произведен в област Пловдив, съобщиха от пресцентъра на БАБХ. Сигналът от Търговище се отнася за двама души, консумирали храна приготвена с посочения спанак. Те са получили неразположение и са диагностицирани от медиците в града с признаци на атропиново отравяне. От Констинброд е постъпил сигнал от гражданин, който е приложил снимки със същата марка спанак, на които се виждат стръкове, различни от тези на спанак и наподобяващи татул. Извършени са спешни проверки на обектите, от които е закупен спанакът в градовете Костинброд и Търговище. В хипермаркета в Търговище са открити в наличност пакети по 500 гр. спанак. След отваряне на опаковките е установено наличие на единични стръкове от растение с форма и мирис, различни от спанак (предполагаеми единични растения татул). При проверката на производителя се установява, че спанакът се почиства и пакетира в нерегламентиран обект, който не е регистриран по чл. 12 от Закона за храните. На отговорното лице е съставен Акт за установяване на административно нарушение. Количеството спанак, намерено в производствения обект, е спряно от реализация. Фирмата е уведомила търговците, до които е доставяла продукцията си и е задействала процедура за изтегляне от пазара на опасната храна. Общото количество на произведения спанак е 1775 кг. В изпълнение на предписанията на БАБХ, двете търговски вериги в градовете, от които са подадени сигналите, спират продажбата на опасната храна и я изтеглят от търговските си обекти. Проверката показва още, че този спанак се доставя и в други големи търговски вериги в страната. Те също са проверени и са им издадени предписания за спиране разпространението на посочения спанак. Действията по изтегляне на опасната храна и обобщаването на наличните количества продължава. БАБХ призовава всички граждани, закупили пакетирани листа от спанак от по 500 гр., сорт Горила, произведен в област Пловдив, да не го консумират и да го върнат в търговския обект, от който са го закупили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " БАБХ спря от разпространение в търговската мрежа спанак със съмнение, че е примесен с листа от татул"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-278/", "text": "ВМРО атакува фалшивите новини Предлагат мерки срещу анонимните сайтове. Една от идеите е СЕМ да следи съдържанието на всички източници, регистрирани като информационни.         Мръсна зима пак трови големите градове Предлагат варианти, които няма да помогнат. От Управляващия орган на Оперативна програма „Околна среда” махат най-ефикасната мярка в борбата срещу смога. Потърпевши отново ще са обикновените хора у нас.       Без глоба, ако Община е забавила данъка за кола Данъчен консулт на „Труд“.           На чия страна е съдът – на гражданите или…? Преди произнасянето по Тълкувателно дело на ВКС, Радан Кънев с правно мнение в защита на обвиняемия Прокопиев – анализ на „Труд“.       Най-скъпи са малките софийски апартаменти Купувачите не купуват на всяка цена, а на цената, която могат да си позволят, казва Ирена Перфанова, зам.-председател на Национално Сдружение Недвижими имоти, в интервю за „Труд“.           Едмон Дантес от Скопие На бившия премиер Никола Груевски му предстои да влезе в затвора за две години. Ще се случи ли това и ако не, защо? Президентът Георги Иванов има право да помилва Груевски – анализ на Костадин Филипов.         Винаги влюбена Силует на поетесата Маргарита Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Вижте акцентите в броя на вестник „Труд“ в четвъртък, 8 ноември 2018"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%82%d0%be%d0%b7%d0%b8-%d0%b1%d1%8e%d0%b4%d0%b6%d0%b5%d1%82-%d0%b5-%d0%bc%d0%b5%d1%85%d0%bb%d0%b5%d0%bc-%d0%b7/", "text": "Гледаме най-важния закон, от чийто решения зависи животът на всяко българско семейство. Това, което ще се случи днес, ще влезе във всеки дом през следващата 2019 г. Но управляващото мнозинство ще гласува Закона за бюджета за 2019 г. без нито едно изказване – правете си изводите защо е така. Това каза лидерът на БСП от трибуната на народното събрание, съобщиха от партията. Ние не само ще направим анализ на техния бюджет, ще използваме възможността и малкото време, което имаме, да кажем няколко думи за алтернативата и възможна ли е тя. До сега колегите говориха с числата, аргументите на финансите, икономическата логика и процесите. Бих искала да погледнем на бюджета по друг начин – една различна гледна точка, през проблемите, които българите сочат за най-важни за тях и как бюджетът на правителството ги решава или не ги решава, как алтернативата на БСП ги решава или не. По много критерии ще се позовавам на независими източници, не политически, заради обективността. Най-важни за хората и за България са демографската катастрофа, лошото качество на здравеопазването и неговата недостъпност, образованието, което не отговаря на нуждите на бизнеса и на икономиката, бедността и неравенствата. Да видим дали се опитват управляващите да решават тези въпроси и как. Ясно е, че за да се решат, преди всичко трябва да има икономика, растеж, производство и инвестиции. Г-н Горанов и всички от управляващите в последните седмици твърдят колко добър икономически растеж има, каква хубава прогноза има за следващите година. Разбира се, числата не отговарят на това. През 2017 г. техният икономически растеж, заложен в бюджета, е 3.8%. През 2020 г. ще бъде 3.5%. Вие си правете извода дали това е растящ икономически подем или обратното. Националният статистически институт казва, че българите оценяват, че икономическата ситуация в страната се влошава. Притеснява ги инфлацията и казват, че потребителското доверие пада с 3,2 пункта, само от юли до октомври, като тенденцията е сходна и в градовете, и в селата. Според нея докладът на НСИ дава оценка не само за заложеното в бюджета, а и за стабилността през 2018 г. Този доклад дава оценка не само на това, което правителството предлага за 2019 г., а на стабилния и сериозен икономически растеж, който са имали през 2018 г. Г-н Горанов каза в своето изказване, че залагат на развитието на инвестициите, както за тази, така и за следващата година. Ще се позова на анализ на Българската стопанска камара, т.е. на българския бизнес, който казва само преди месец, че за разглеждания 10-годишен период (това е управлението на Бойко Борисов), преките чуждестранни инвестиции са намалели 10 пъти в абсолютна стойност и 14 пъти, като процент от БВП. Прогнозите за 2019 г. и 2020 г. не са по-добри от тази констатация, освен една, а тя е следната: много голяма част от тези инвестиции представляват парите, които работят в чужбина и ги изпращат на семействата си в България. Ако министърът каже изречението: разчитаме на инвестиции, за да има икономика и растеж през 2019г., позовавайки се на този анализ, той казва: разчитаме на българите, които работят в чужбина да осигурят икономиката и растежа на българската държава, вместо правителството, като си внасят парите, които изкарват там, тук, в България. Това би било обективно. Ето това е ръстът на инвестициите и на икономическия растеж. В обръщението министърът каза конкурентоспособност на българската икономика и колко залагат на това. Световен икономически форум за 2018 г., който изследва конкурентоспособност на сто и няколко страни, България е на 51 място, заедно с Уругвай и Бахрейн. И да приключа с тези макроикономически показатели, но да поставя един въпрос – в същото време, в което държавата не гарантира условия, нито за съществени чуждестранни инвестиции, нито за растеж в резултат на производство и на икономика, държавата и следващата година ще продължи, чрез правителството на Борисов – 3, ще продължи да разграбва останалите печеливши държавни активи в икономиката на страната. Конкретно като даде Летище „София“ на концесия, при условия, които няма да коментирам сега. Обръщам се към Обединени патриоти. Уважаеми колеги, все се позовавате на програми за управление, на предизборни програми. Няма ли да ви се разтреперят ръцете, като натиснете копчето, с което сега ще позволите правителството на Борисов догодина да даде на концесия най-важният стратегически обект от националната сигурност на България. Къде сте, г-н Волен Сидеров, който от тази трибуна искахте от г-н Валери Симеонов ревизия на всички концесии, спиране на тези концесии? Това е политиката на Борисов и Обединени патриоти, които изпълняват програмата на коалицията. След икономиката, на второ място е демографската катастрофа, според хората. Как този бюджет на правителството подпомага преодоляването на демографската криза? Никак! Една мярка няма. Ето как най-социалният бюджет действа за демографската катастрофа – замразяват обезщетението за отглеждане на дете от 1 до 2 години, замразяват месечните помощи за деца, замразяват еднократната помощ при бременност, замразяват еднократната помощ при раждане, същото е при раждане на близнаци, същото е при осиновяване на дете, замразяване на помощта за майките-студенти, замразяване на еднократната помощ за първокласник, замразяване на гарантирания минимален доход и още 7 такива социални плащания, ориентирани към млади семейства. Всичко е замразено в иначе най-социалния бюджет, който е ориентиран за бори демографската криза. Съжалявам, че не чуха гласа на разума, алтернативата и БСП и не приеха нито семейното подоходно облагане, нито помощта за второ дете, което предлагаме от 6400 лв, нито безплатните учебници за деца до 12 клас и редица мерки, които предложихме в нашия алтернативен бюджет. Сега това е работа на управляващите, наша ще бъде тази политика ще стане факт, когато спечелим избори и управляваме държавата. Важно е, че алтернативата я има и че това, което правят не е безалтернативно. Следващ проблем според българските граждани е здравеопазване – лошо качество и недостъпност. Управляващите се хвалит, че дават 500 млн. лв. в здравеопазването и това също е елемент от най-социалния бюджет. Може ли някой да излезе и да ми обясни какъв ще бъде ефектът от това увеличение. Изчислен ли е този ефект в следните направления: тези пари ще намалят ли доплащанията, които всеки българин прави, когато отиде на лекар? Да кажат: държавата и правителството даваме 500 млн.лв., но хората, като отидат на лекар, вече няма да ги карат да плащат нито на маса, нито под маса. Нищо подобно няма в тази политика и този бюджет. Тези пари, които наливат там, ще намалят ли цените на лекарствата? Не. Тези пари ще осигурят ли спешна помощ и болница на майката от Свищов, която трябва да роди детето си, като пътува до Велико Търново? Не. Ще има ли повече лекари и медицински сестри, които липсват по градове и села в страната? Не. Тогава какво правят, защото хората питат – ще имаме ли лекар, болница, ще са скъпи ли лекарствата. Нищо не правят с този най-социален бюджет, защото не решават нито един от тези реални проблеми. И не приеха отново гласа на алтернативата – поне да намалим ДДС на лекарствата, да направим регионално разпределение на болнична и доболнична помощ и други. Следващият проблем е бедност, неравенства и доходи. Социалният бюджет какво прави в следната ситуация: 1 660 000 работещи души, които декларират доход средно до 510 лв. на месец. 53% от заетите изкарват чисто не повече от 460 лв., след удържане на данъци и осигуровки. До 1000 лв. получават 811 000 души в България. И да не продължавам с пенсионерите, тези работещи и младите, над 2.5 млн. живеят на прага на бедността. 8 000 души си изписват дивидент 7 млрд. лв в България. Как точно Бюджет 2019 решава проблемът с неравенствата? Ето как: увеличават пенсиите с близо 5% и то от първи юли, при положение, че отдавна цената на вода, парно, газ, ток, хляб, мляко, са увеличени на 5%. Увеличават заплатите на администрацията с 10% и минималната заплата с 50 лв. И казват, че дават 900 млн. лв. за социални нужди. Браво, а защо не кажат колко милиарда ще вземат чрез нови данъци и увеличение на старите данъци, осигуровки и акцизи – 1.5 млрд. лв. Прибирате ги от най-бедните и слабите с данъка върху старите коли, който гласуваха. С таксите върху дрехите втора употреба, който гласуваха. С увеличаване на минималния осигурителен праг на земеделски производители и на тютюнопроизводители. От там ще вземат повечето пари. Този бюджет има ли една стъпка поне за преодоляване на неравенствата в България? И пак няма никаква чуваемост и разум за алтернативата – прогресивен данък, семейно подоходно облагане, данък върху дивидентите. Всичко се отхвърля, нищо не се приема. Но алтернативата я има. По темата доходи отново се обръщам към Обединени патриоти да ги питам: къде е 300 лв пенсия и 1500 лв заплата? Защото г-н Горанов твърди, че имаме ниски данъци, въпреки че ГЕРБ увеличават данъците, обратно на програмата им, и че тези ниски данъци ще докарат инвестиции – нищо подобно. Виждате, че инвестициите се оттеглят. До края на мандата остават още няколко месеца, а сега приемаме бюджет за цялата 2019 г. Най-много ме дразни неравенството между политическия елит и народ. Не толкова между тези 2.5 млн. и онези 7 хил. души. Не го казвам за първи път и съм последователна в това. Г-н Горанов, искам да излезете и да кажете на трибуната – минималната заплата догодина ще се повиши с 50 лв. на хората, а на администрацията с 10%. Искам да ми кажете с колко ще се повишат заплатите на депутати, министри, премиер, президент, омбудсман, КЕВР, съдии във ВСС и ВКС? И да ми дадете икономически, защото когато на работещите трябва да вдигнем заплатата, търсим производителност на труда. А на политическия елит вдигаме заплатите автоматично, без производителност на труда. Няма да подкрепим този бюджет, защото е бюджет на застоя в икономиката. Защото е бюджет на увеличените данъци на бедни хора. Защото е бюджет на безпътица и без надежда, който не дава перспектива. Защото е бюджет само за оцеляване на правителството и е бюджет, който е мехлем за политическия и икономическия елит и поредния удар по българския народ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Корнелия Нинова: Този бюджет е мехлем за политическия елит и удар по българския народ"}
{"url": "https://trud.bg/%d0%bc%d1%80%d1%8a%d1%81%d0%bd%d0%b0-%d0%b7%d0%b8%d0%bc%d0%b0-%d0%bf%d0%b0%d0%ba-%d1%82%d1%80%d0%be%d0%b2%d0%b8-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%b3%d1%80%d0%b0%d0%b4%d0%be%d0%b2/", "text": "От Управляващия орган на Оперативна програма „Околна среда” махат най-ефикасната мярка в борбата срещу смога Потърпевши отново ще са обикновените хора у нас Mръсен въздух за поредна зима ще дишат жителите на големите български градове заради битовото отопление прогнозират експерти пред „Труд”. Причината е, че записаните мерки в Националната програма за подобряване качеството на атмосферния въздух не са съобразени със социално-икономическото положение в страната ни, категорични са специалистите. Анализите показват, че между 50 и 60 процента от населението на България в студените месеци използва за отопление твърди горива (дърва, въглища), тъй като тази суровина е най-евтина. При изгарянето на дървата и въглищата комините бълват огромни количество фини прахови частици с индекс 10, които са най-опасните за здравето и живота. В Националната стратегия, представена в края на септември, една от приоритетните мерки е подмяната на горивните инсталации – старите печки ще бъдат сменени с нови, които се зареждат с пелети. За да стане подмяната, българските общини ще получат пари по Оперативна програма „Околна среда” (ОПОС), като за целта трябва да имат готови програми за подобряване на качеството на атмосферния въздух (КАВ), които трябва да отговарят на определени изисквания. Въпроси Въпросите, които поставиха пред „Труд” експертите, до днес нямат отговор. Например правени ли са досега замервания до колко новите печки на пелети намаляват отделянето на ФПЧ, има ли значение марката на новия отоплителен уред, какъв е пазарът на пелети у нас и на каква цена се предлагат. Както „Труд” пише през последните месеци в публикациите си по темата, и при пелетните печки има значително изхвърляне на фини прахови частици във въздуха, което достига и надхвърля 50%. Отделно за 100 квадратни метра жилище за отопление през целия зимен сезон са необходими поне 4 тона пелети, чиято пазарна цена е около 1520 лева. За да се топли същата площ на дърва трябват 10 кубика от тази суровина, което струва на домакинството 650 лева, тоест два пъти и половина по-евтино от пелетите. В предишни публикации „Труд” публикува мненията на производители и продавачи на пелети. Те бяха категорични, че качествените пелети се изнасят за Гърция, където се продават по-скъпо. Тук остават нискокачествените, които са малко и не могат да покрият нуждите на пазара в момента. След като печките на пелети се увеличат заради мерките в Националната стратегия, стоката ще стане напълно дефицитна. Другите варианти, които са предоставени на общините освен печки на пелети, са поставяне на климатици на домакинствата или включването им към газопреносна или топлофикационни мрежи, където има такива. Относно отоплението на ток изчисленията показват, че цената за домакинство на сезон ще надхвърли 1000 лева, а на газ ще стигне 1500 лв. Присъединяването към парно на практика е невъзможно, тъй като голяма част от общините не разполагат с ТЕЦ-ове.   Ефикасност Докато се опитват да прокарат тези спорни мерки, натоварващи финансово домакинствата, от Управляващия орган на ОПОС у нас, който е към Министерството на околната среда и водите, изненадващо се обявиха срещу най-ефикасната мярка за България – поставянето на електростатични филтри на комините. На 17 май в София се проведе заседание на Комитета за наблюдение на ОПОС. Малко преди заседанието, от Управляващия орган предложиха филтрите да отпаднат, въпреки че 21 от 28 местни управи с програми по КАВ, аргументирано искат такива устройства. От Националното сдружение на общините в България изпратиха писмо, в което се възпротивиха срещу предложението. От МОСВ обявиха, че мярката остава, но като съпътстваща – тоест слага се печка на пелети и към нея филтър. Но в Националната стратегия филтрите отново липсват, което поставя местните управи в абсурдна ситуация – имат готови програми по КАВ, които не отговарят на изискванията, тъй като в тях е записано „монтиране на филтри”. И затова автоматично ще отпаднат, когато кандидатстват за финансиране по ОПОС – тоест пари за тях няма да има. До днес не е ясно защо мярката „филтри” трябва да отпадне. Според експертите именно тя гарантира най-бързо справяне с мръсния въздух и отговаря на икономическите реалности у нас. Устройството се монтира лесно на комина, разходът на ток е между 8 и 10 лева годишно. А проучванията показват, че ефективността му е близо 90% улавяне на ФПЧ (виж карето). В същото време от МОСВ предлагат промени в Закона за чистотата на атмосферния въздух, според които общините, непсравящи се със смога, ще бъдат глобявани с хиляди левове. Това изправя кметовете пред сериозно изпитание – не им се разрешава да прилагат мерките срещу мръсния въздух, които според тях и хората ще помогнат, но ще бъдат наказвани заради мръсен въздух. Според експертите, с които „Труд” разговаря, от тази ситуация най-пострадали ще са обикновените хора, които пак ще дишат отровен въздух през задаващата се зима, а сигурно и идните години.   Общините искат филтри за комини По-голямата част от общините имат в програмите си по КАВ мярката поставяне на филтри на комините и това не е неаргументирано. Вече има осъществени пилотни проекти в Благоевград, Стара Загора, Велико Търново, Горна Оряховица и София. Две независими лаборатории – на Изпълнителната агенция по околна среда и Енергийна агенция – Пловдив са изготвили доклади, според които където има филтри, печките изхвърлят през комините 90% по-малко ФПЧ. Има и проведени анкети сред потребителите, които показват, че тези устройства са най-предпочитаните заради ефикасността си и евтината поддръжка. В София в момента се осъществява втори пилотен проект в район “Красна поляна”, където 10 домакинства са оборудвани с филтри и се очакват отлични резултати. Община Пловдив също има в програмата си по КАВ електростатичните устройства, както и други големи местни управи. Следващата седмица – на 12 ноември, е заседанието на Комитета за наблюдение по ОПОС, на който окончателно ще се реши дали филтрите ще бъдат допуснати като мярка в борбата срещу мръсния въздух. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Мръсна зима пак трови големите градове\t\t\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%b2%d1%81%d1%8f%d0%ba%d0%b0-%d0%b3%d0%be%d0%b4%d0%b8%d0%bd%d0%b0-%d1%81-%d0%b1%d1%8e%d0%b4%d0%b6/", "text": "Всяка година с бюджета задоволяваме по-добре обществените нужди, без да създаваме диспропорции в икономиката и да обременяваме с дългове. Това каза министърът на финансите Владислав Горанов по време на представянето на Закона за бюджета за 2019 г. „Днес ще водим дебат по фискалната рамка за 2019 г., която стриктно отразява и следва заложените приоритети в програмата на правителството“, каза Горанов. По думите му растежът на БВП е прогнозиран да се увеличи по линия на публичното потребление и инвестиции и номинално да достигне до равнището на 116 млрд. лв. в края на 2019 г. „За последните две години БВП се увеличава постепенно, като номиналният ръст се увеличава на 10 млрд. лв., до края на мандата на това правителство анализите показват, че той може да надмине 130 млрд. лв“, заяви още министърът на финансите. Бюджетът за 2019 година не е предизборен. Работим върху предизборния си бюджет, но ще го разглеждаме в края на 2020 година, обяви още Горанов от парламентарната трибуна преди гласуването на държавния бюджет на първо четене. „Изборите, поне така както виждаме държавното управление, ще бъдат през 2021 година“, заяви той. „Близо 900 млн. повече са средствата за социални разходи в бюджета за 2019 година“, посочи Владислав Горанов. „До края на тази година взехме решение да приложим увеличените размери на помощите за отопление, вече са отредени от правителството 21 млн. лева за тази политика“, обяви той. „Важно е да се увеличават стимулите за работещите. Трябва да има тясна връзка между реалния доход и приноса към системата“, коментира финансовият министър. Той обърна внимание, че с Бюджет 2019 се въвежда по-справедлив модел за общините, с които по-малките ще получат повече. „Старали сме се да изпълняваме стриктно принципите на фискалната стабилност, да не променяме данъчната политика“, заяви Владислав Горанов. „Бяха ни отправени критики, че в бюджета няма реформи. Готови сме да обсъдим всяка реформа, която не е самоцелна“, каза още финансовият министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Владислав Горанов: Всяка година с бюджета задоволяваме по-добре обществените нужди\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%83%d1%87%d0%b5%d0%bd%d0%b8%d1%86%d0%b8-%d1%85%d1%83%d0%bb%d0%b8%d0%b3%d0%b0%d0%bd%d0%b8-%d0%be%d1%82-%d1%88%d1%83%d0%bc%d0%b5%d0%bd/", "text": "Двама 18-годишни ученици от Шумен са задържани в полицейския арест за нанасяне на телесна повреда по хулигански подбуди. Те се сбили с по-възрастни от тях мъже, които не им дали цигара, научи „Труд“. Инцидентът станал близо до входа на училище на ул.“Дедеагач“ към 19,30 часа във вторник. Скандалът обаче започнал в по-ранните часове, когато 18-годишните С.Б. и Т.Й. избягали от клас. Близо до школото забелязали мъжете, поискали цигара от тях, но получили отказ. Вечерта учениците се върнали в района с по-голяма тумба приятели и потърсили сметка на мъжете. След възникналия скандал 18-годишният Стилиян Б. от Шумен нанесъл удар в областта на главата на 41-годишния Н.Н. и го порязал с нож. В суматохата ранил и М.С./21 г./ в ръката. След получения сигнал на място веднага са насочени полицейски екипи и двете момчета са задържани. За причиняване на лека телесна повреда по хулигански подбуди е образувано досъдебно производство, съобщават от полицията. Миналата година проявилият се ученик отново имал криминална изява – грабеж в квартал „Тракия“ под заплаха с пистолет, за което му е наложена условна присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Арестуваха ученици-хулигани от Шумен"}
{"url": "https://trud.bg/%d1%82%d0%be%d0%bc%d0%b0-%d0%b1%d0%b8%d0%ba%d0%be%d0%b2-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d1%81%d0%bf-%d0%b7%d0%b0-%d0%bd%d0%b0%d0%bc/", "text": "БСП внасят текст, който да стимулира фармацевтичните компании, а не по-ниски цени на хляба и на лекарствата. Това каза депутатът от ПГ на ГЕРБ Тома Биков в дебатите по предложението на БСП за намаляването на ДДС върху хляба и лекарствата. „Няма да подкрепим предложението на БСП за намаляване на ДДС върху хляба и лекарствата, защото нямат никаква гаранция, че намаляването на ДДС ще свали и цените“, обяви той. „Имам една гаранция – ще се случи това, че големите фармацевтичните компании ще увеличат драстично печалбите си“, заяви Тома Биков. „Според вас бедните хора ядат само хляб, но те сигурно ядат и сирене, и мляко, дайте да свалим ДДС на всичко“, коментира депутатът. „Грижата за бедните хора преминава през социалната политика, не през ДДС“, посочи Тома Биков. „Предложението на БСП е спекулативно, да не кажа и по-тежка дума“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Тома Биков: Предложението на БСП за намаляване на ДДС върху хляба и лекарствата стимулира фармацефтичните компании"}
{"url": "https://trud.bg/%d0%b0%d0%b1%d0%b2-%d0%bd%d0%b0%d1%81%d1%82%d0%be%d1%8f%d0%b2%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b4%d0%b0-%d0%be%d0%bf%d1%80%d0%b5%d0%b4/", "text": "ПП АБВ е сериозно обезпокоена от изявлението на американския президент Доналд Тръмп, че САЩ ще денонсират Договора за ликвидиране на ракетите със среден обсег на действие. Това заяви председателят на ПП АБВ Румен Петков на пресконференция. Той е категоричен, че подобно действие ще отвори широко пътя към връщане на острата конфронтация и към връщане на надпреварата в ядреното въоръжаване, период, който от края на 80-те години на миналия век считахме за безвъзвратно отминал. Договорът за ликвидиране на ракетите със среден обсег на действие днес гарантира не разполагане, не производство, а ликвидиране на определен тип въоръжение, посочи Петков. Той коментира, че такова въоръжение очевидно се възприема от администрацията на президента Тръмп и от самия президент Тръмп като нещо жизнено важно за САЩ, а това означава, че САЩ влизат в друга фаза на развитие. „Недоумяваме това, че българското правителство, българските институции, българските политически партии досега не са изразили никаква позиция против такава стъпка. Мълчанието по такава ключова за Европа тема, п ри положение, че и Германия, и Чехия, и редица други европейски страни реагираха, това буди тревога и недоумение. Защото тази заплаха реално превръща България в потенциален плацдарм за военни действия, но и в обект на контрамерки“.  Според Румен Петков мълчанието от страна на българските институции по темата, означава, че текат действия и събития на втори план. А това ще съсипе икономиката, туризма, селското стопанство в България. Председателят на ПП АБВ настоява пред българското правителство за конкретни мерки:  Да определи намерението на президента на САЩ за денонсиране на договора за ограничаване на ракетите със среден и малък обсег на действие като много опасно и застрашаващо мира и сигурността в Европа. Всички резерви относно изпълнението на договора следва да се решат на масата на преговорите и българското правителство, българските институции, президентът и Народното събрание да инициират приемане на общи позиции в този смисъл, заедно с останалите партньори в рамките на НАТО и ЕС. България трябва много ясно да декларира, че няма да приема на своя територия чужди ракетни установки или ядрено оръжие – освен, че разполагането на такъв тип съоръжения ще ни превърне в плацдарм, но и при съответните контрамерки, ще се превърнем в потенциален участник в конфликт, от който България няма никаква необходимост. Ще бъдат поставени под въпрос и сигурността, и икономическият потенциал за развитие на страната. България трябва да заяви, че така както преди ’89-та година на територията на страната ни не е имало чужди ядрени остановки, така за нас е абсолютно неприемливо и недопустимо отсега нататък да бъдат разполагани такива. България да излезе с инициатива за преосмисляне на системата за европейска сигурност след преговори, подобни на тези, довели до създаването на Организацията за сигурност и сътрудничество в Европа. Нов процес „Хелзинки 2“ е необходим, с оглед настъпилите в Европа политически, икономически и социални промени след 1980 г. Балансът на сигурността в Европа трябва да се търси не със силови методи, не по пътя на изолацията и санкциите и ново въоръжаване, а с преговори и достатъчно силни политически механизми и гаранции. ПП АБВ е на мнение, че поводът е изключително сериозен и следва да се предизвика сериозна обществена и парламентарна дискусия, за да може да се оформи една силна позиция, която гарантира националния ни интерес и обществената безопасност на българските граждани.  Зам.-председателят на партията Любомира Ганчева каза, че официалната позиция на ПП АБВ по намерението за денонсиране на Договора за ограничаване на ракетите със среден и малък обсег на действие ще бъде предоставена на институциите, от които зависи защитата на националния интерес на България – на администрацията на президента, на правителството, на премиера, министрите на отбраната и на външните работи, на парламентарните комисии по вътрешна сигурност и обществен ред и по външна политика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " АБВ настоява правителството да определи намерението за денонсиране на Договора за ограничаване на ракетите със среден и малък обсег на действие като опасно"}
{"url": "https://trud.bg/%d0%b1%d0%be%d0%bb%d0%bd%d0%b8%d1%82%d0%b5-%d0%be%d1%82-%d0%b3%d1%80%d0%b8%d0%bf-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d0%b4%d0%b2%d0%be%d0%b9%d0%bd%d0%be-%d0%bf%d0%be%d0%b2/", "text": "Болните от грип и остри респираторни заболявания в Монтана са се увеличили два пъти за месец в сравнение със същия период на 2017 г, отчетоха от Регионалната здравна инспекция /РЗИ/ в Монтана. Заболеваемостта в областта е от 113,34 на 10 000 души, срещу 66,42 на 10 000 за есента на 2017 г. Бумът на грипа тази година ще бъде през декември, прогнозират експертите. РЗИ – Монтана разполага с четирикомпонентна противогрипна ваксина срещу актуалните за сезона щамове А и В, обявиха от инспекцията. Ваксинацията срещу грип е препоръчителна основно за хора с хронични заболявания, но само под 40 на сто от тях се имунизират, сочат данните на медиците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Болните от грип в Монтана – двойно повече"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bd%d0%b0-%d0%bc%d0%b5%d0%b6%d0%b4%d1%83%d0%bf/", "text": "Работата на комисията за икономическо сътрудничество между България и Азербайджан е добра платформа за създаване на бизнес контакти между компаниите от двете държави. Тя съдейства за осигуряване на условия и възможности за задълбочаване на икономическото сътрудничество между София и Баку. Това каза министърът на енергетиката Теменужка Петкова при откриването на двустранен бизнес форум, организиран в рамките на петото заседание на Българо-азербайджанската междуправителствена комисия за икономическо сътрудничество, което се проведе в София. Съпредседатели на комисията са министър Теменужка Петкова и министърът на селското стопанство на Република Азербайджан Инам Каримов. Енергетиката бе идентифицирана като водеща област на взаимните контакти между двете страни. В рамките на комисията българската и азербайджанската страна обмениха информация за напредъка по изграждането на Южния газов коридор, ключова част от който е и междусистемната връзка Гърция – България. Потвърден бе интересът на SOCAR за участие в битовата газификация в нашата страна. Повече от 100 представители на българския бизнес и около 30 компании от Азербайджан имаха възможност да обменят контакти и да създадат нови партньорства в рамките на съпътстващия заседанието на комисията бизнесфорум. Министър Петкова очерта хранително-вкусовата промишленост, селското стопанство, туризма, винопроизводството, машиностроенето, ветеринарната медицина и други като потенциални области за задълбочаване на икономическите връзки между двете държави. Макар взаимният стокообмен да е нараснал с 38% между 2016 и 2017 г., той все още е далече от потенциала за взаимна търговия между България и Азербайджан, стана ясно по време на форума. Разкритата в началото на тази година директна въздушна линия между София и Баку бе посочена като фактор за насърчаване на взаимните връзки. Подписаните в рамките на комисията документи също осигуряват поле за задълбочаване на бизнес контактите, посочи Петкова. Българската селскостопанска академия сключи споразумение с Аграрния научно-информационен консултативен център на Министерството на селското стопанство на Азербайджан. Националната компания Индустриални зони се договори за сътрудничество с химическия индустриален парк Семгайт от каспийската държава. Международното висше бизнес училище в България ще си сътрудничи с Университета по туризъм и управление на Азербайджан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.07", "title": " Теменужка Петкова: Работата на междуправителствената комисия с Азербайджан е добра платформа за бизнесконтакти"}
{"url": "https://trud.bg/%d0%bc%d0%be%d0%bd%d0%b0%d0%ba%d0%be-%d1%81-%d0%b0%d0%bd%d1%82%d0%b8%d1%80%d0%b5%d0%ba%d0%be%d1%80%d0%b4-%d1%81%d0%bb%d0%b5%d0%b4-04/", "text": "Кариерата на Тиери Анри като старши треньор започна с антирекорд. 41-годишният специалист така и не може да спре пропадането на „Монако“ през новия сезон, а френският тим вече е аут от Шампионската лига. Радамел Фалкао и компания паднаха с 0:4 у дома от „Брюж“, записвайки най-голямата загуба за клуба като домакин в Европа. За Анри това бе пети мач начело на „монегаските“, а три от тях бяха поражения. Легендата на „Монако“ все още чака първи успех като наставник.  “Трябва да запазим спокойствие, но с всеки изминал мач това става все по-трудно – обясни бившият помощник-треньор на Белгия. – Резултатът не отразява случилото се на терена, но когато не бележиш в Шампионската лига се случва точно това.“  В другия двубой от групата „Атлетико“ взе частичен реванш срещу „Борусия“ (Дортмунд) за 0:4 отпреди две седмици. Тимът на Диего Симеоне сега победи с 2:0 в Мадрид.", "date": "2018.11.07", "title": " „Монако“ с антирекорд след 0:4"}
