{"url": "https://trud.bg/%d0%b1%d0%b8%d0%b2%d1%88-%d1%88%d0%b5%d1%84-%d0%bd%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d1%80%d0%b0%d0%b7%d0%b4%d0%b0%d0%b4%d0%b5-11-%d1%81%d1%82%d0%b8%d0%bf%d0%b5%d0%bd/", "text": "Пред прага на новата учебна година бившият председател на Народното събрание и три мандата депутат доц. Борислав Великов се срещна с ученици и студенти, на които помага да се образоват и реализират в живота. Вече 14 години доц. Великов раздава от личните си средства на даровити младежи, чиито семейства нямат достатъчно възможности да ги издържат. През следващите месеци десет възпитаници на наши университети ще получават по 100 лева месечно, а една ученичка по 70 лева на месец от бившия депутат за обучението си. Всяка есен обаче екс шефът на парламента се среща със своите стипендианти, за да чуе от тях как се учат и развиват и да прецени имат ли необходимост от помощта му. Маргарита, която учи специалността „Здравни грижи” в Софийския университет, сподели, че е завършила миналата година с 5,81 и ще положи всички усилия да повиши успеха си. Тя мечтае да стане медицинска сестра и да работи в България. Михаела, която е четвърти курс „Българска филология” в СУ и е живяла във Великобритания, също иска да остане у нас и да стане преводачка на художествена литература. Сред стипендиантите са и националният състезател по биатлон Кристиан от Берковица и студентката по „Български език и география” Галина от Вълчедръм, която вече дори е била и класен ръководител. Единствената ученичка от стипендиантите Памела от Природо-математическата гимназия в Монтана досега има успех 5,73, но се закани да го повиши, за да има по-голям шанс в изпитите за ВУЗ. Досега над 50 младежи са получавали стипендии от доц. Борислав Великов, част от тях са завършили с подкрепата му и средно, и висше образование. Бившият депутат е инвестирал в образованието на млади хора от област Монтана над 110 000 лева. „Продължавам да работя заедно с кмета на Монтана Златко Живков за откриване на професионален колеж в града!”, заяви доц. Великов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Бивш шеф на парламента раздаде 11 стипендии за студенти"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d1%80%d1%8f%d0%b7%d0%b0-%d1%86%d0%b2%d0%b5%d1%82%d0%b0%d0%bd-%d0%b2%d0%b0%d1%81%d0%b8%d0%bb%d0%b5%d0%b2-%d0%b2-%d0%b4%d0%b5%d0%bb%d0%be-%d0%b7%d0%b0-%d0%be/", "text": "Сравняването на шефа на фалиралата Корпоративна търговска банка (КТБ) Цветан Василев с Остап Бендер не е унизително за честта и достойнството му. Това е решил Софийският районен съд по делото за обида и клевета, което беше заведено от Василев срещу Муравей Радев, информира Банкерът даде на съд бившия финансов министър заради интервю в столичен всекидневник от август 2015 г., препечатано от новинарски сайт под ново заглавие. Василев се почувствал обиден и с унизени чест и достойнство, когато прочел, че „великият комбинатор Остап Бендер е надминат многократно от българския банкер“. Освен това бил оклеветен от твърденията на Радев, че той и семейството му „вече са имали достъп до гарантирания размер на депозитите“. По този повод Радев казва: „Уникална е безочливата наглост на Цветан Василев“. Съдът, който издаде оправдателната присъда, обаче се мотивира така: „В романите на Илф и Петров литературният герой се стреми към натрупване на парични средства, което не би могло да се възприеме за позорно. Освен това с оглед характера на извършваната от Василев банкова дейност би могло да се проведе подобно сравнение по отношение на натрупаните средства от тъжителя и мечтата на литературния герой“. За твърдението в интервюто, че Остап Бендер, който обичал да дели в съотношението „половината за мен, половината – за нас“, е надминат от „българския банкер“ съдът приема, че няма как да е обидно, тъй като е безадресно – не се споменава поименно никой. Дори да се приеме, че се подразбира, че става дума за Василев, сравнението не е проблем, освен това съдът не можел категорично да установи, че използваното сравнение е в негативен смисъл. Според магистратите изразът „уникална е безочливата наглост“ пък изразява негативното мнение на Радев за точно определени действия на Василев. „Правото на свободно изразяване на мнение за нечия личност, в това число на негативно, е абсолютно гарантирано“, пише съдията в мотивите си. Ограничението е единствено да не се отправят неприлични, вулгарни и нецензурни думи. Думата „наглост“ не е обидна, само е натоварена с отрицателно значение. Не са клеветнически и думите „безочлив“ и „уникален“. А и публичните личности следва да понасят и негативните критични коментари за своите действия, заключава съдът. След като Радев е оправдан, разноските му за адвокат – 5000 лева, остават за сметка на Василев.  Предстои Софийският градски съд да разгледа делото като втора инстанция. Бившият шеф на КТБ, който се крие от българското правосъдие в Белград, е обвиняем в 146 престъпления за над 2 милиарда лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Съдът отряза Цветан Василев в дело за обида, че е като Остап Бендер"}
{"url": "https://trud.bg/%d1%82%d1%80%d1%83%d1%81-%d0%be%d1%82-37-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b0-%d0%b8%d1%82%d0%b0%d0%bb%d0%b8%d1%8f/", "text": "Трус с магнитуд от 3,7 по Рихтер отново разлюля Централна Италия. Няма данни за щети и жертви, информира  . Земетресението е с епицентър край селището Скуркола Марсикана в провинцията на град Акуила, известна със своята сеизмична чувствителност. По първоначални изчисления то бе отчетено с мощ 3.9, след което утвърдена на 3.7 по Рихтер и на 8 километра дълбочина. Трусът е бил усетен в Акуила, Риети и в периферията на Рим. За по-сигурно жители на Скуркола Марсикана прекараха нощта извън домовете си. С превантивна цел в него и съседни селища днес училищата няма да открият новата учебна година. Началникът на Националния институт по сеизмология Карло Дольони обясни, че земетресението край Скуркола Марсикана няма връзка с това от август миналата година, нито с предшестващото го в Акуила през 2009 година. Според него се е активирала друга структура и през следващите дни ще се разбере дали ще има продължения, или е било само изолирано събитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Трус от 3,7 по Рихтер в Централна Италия\t\t\t"}
{"url": "https://trud.bg/130-%d0%b4%d0%b5%d1%86%d0%b0-%d0%be%d1%82-%d0%be%d0%b1%d1%89%d0%b8%d0%bd%d0%b0-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%bd%d0%b5-%d1%81%d0%b0-%d0%b7%d0%b0%d0%bf%d0%b8%d1%81%d0%b0/", "text": "130 малчугани от Община Павликени не са записани през учебната 2017/2018 година в предучилищни групи и в първи клас. Това съобщи Катя Димитрова, директор на дирекция „Хуманитарни дейности“ в общинската управа. Причината е, че всички деца са или в чужбина или са заминали със семействата си в други градове. Родителите на малчуганите са на гурбет в Белгия, Италия, Великобритания, Германия и др. и няма обратна информация кога ще се завръщат и дали са записани на училище там. 60 деца са на петгодишна възраст, а 70 – на възраст за първи клас. Родители от малцинствата на седем първокласници от Павликени и село Върбовка пък отказали да запишат хлапетата на училище. Те са декларирали това устно пред директорите на школата по настоящ адрес с неясните мотиви, че „детето нямало нужда да учи“. „Екипите по обхващане на всички деца в училище в Общината са стиковани“, увери Димитрова.  Тя посочи и стъпките, чрез които родителите ще бъдат накарани да пратят децата си на училище. Първо лично директорите на учебните заведения ще посетят тези семейства и ще разговарят с тях. Ако някой от тях прояви агресивност или упорство, ще се намесят общински чиновници. Ако и това не помогне, от Общината ще изпратят сигнал до „Социално подпомагане“ за нередовните ученици. Катя Димитрова информира, че в момента вървят промени в социалното законодателство и в тези случаи на семействата ще им бъдат спирани социалните помощи. 151 първокласници ще прекрачат училищния праг в Община Павликени на 1 септември. В първия учебен ден на децата ще бъдат подарени нови книжки със стихотворения на Цанко Церковски, издадени с помощта на кметската управа, както и“Родолюбива азбука“. Седем са в момента училищата на територията на общината, припомни пък кметът инж. Емануил Манолов. Това са Професионалната гимназия по аграрни технологии „Цанко Церковски“ и СУ „Бачо Киро“ в Павликени, както и основните училища по селата Бяла черква, Върбовка, Караисен и Батак. „Училището в Караисен през новата учебна година ще функционира само с 25 ученика и най- вероятно с 12 учители“, каза инж. Манолов. По негово предложение, школото щеше да бъде закрито, но от МОН отказаха да го затворят. Кметът уточни, че е предлагал алтернатива- транспорт на децата с нов училищен автобус до Павликени, където им е бил осигурен съвременен учебен процес – с мултимедии, интерактивно обучение, със занималня, столово хранене и модерна база. В момента в училището, чията издръжка е все по- непосилна за Общината, децата ще учат в маломерни паралелки, а именно- първи с трети клас, втори с четвърти клас, и пети заедно със седми клас. Освен това има и проблем с педагогическия персонал- интерес от страна на учителите липсва, част от тях са пенсионирани тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " 130 деца от Община Павликени не са записани в първи клас"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bf%d1%80%d0%b5%d1%80%d0%b0%d0%b1%d0%be%d1%82%d0%b5%d0%bd%d0%be%d1%82%d0%be-%d0%b3%d1%80%d0%be%d0%b7%d0%b4/", "text": "„Очаква се преработеното грозде за вино през тази година да бъде над 200 000 тона“. Това съобщи министърът на земеделието, храните и горите Румен Порожанов, който откри гроздобера в с. Черногорово, област Пазарджик, съобщиха от МЗХГ. Той подчерта, че тазгодишната реколта е с отлично качество, което е предпоставка за добри вина. Положителна тенденция е и увеличаването на относителния дял на виното с по-висока експортна цена. „Лозаро-винарският отрасъл у нас е на много високо ниво, а към момента регистрираните винарски изби са над 260, като постепенно нарастват“, каза още той. В България има над 660 000 дка лоза, като много от тях са направени или реновирани по европейски програми. Министърът отбеляза, че интересът към производството на вино в България расте. Основните външни пазари за българското вино са Русия, Китай, Великобритания и други. Министърът Порожанов обясни, че в подкрепа на сектора се очакват около 26 млн. евро годишно до 2024 г., което ще даде възможност на производителите да направят преструктуриране на винените лозя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Румен Порожанов: Преработеното грозде за вино ще бъде над 200 000 тона през тази година"}
{"url": "https://trud.bg/%d0%bf%d0%b0%d0%ba-%d0%bd%d0%b0%d0%bb%d0%b5%d1%82%d0%b5%d0%bb%d0%b8-%d0%b4%d0%b0-%d0%be%d0%b1%d0%b8%d0%b6%d0%b4%d0%b0%d1%82-%d0%b8-%d0%bf%d1%81%d1%83%d0%b2%d0%b0%d1%82-%d0%bf%d0%be%d0%bb%d0%b8%d1%86/", "text": "Втори случай на оказване на съпротива на полицаи, които отнасят обиди и псувни, стана за буквално за едно денонощие в Търговище. В петък вечерта любители на високите скорости налетели на униформени да ги бият, а в събота друг мъж отказал проверка и при риск от акт решил да направи грандиозен скандал, „уволнявайки” униформените. Пешеходецът бил спрян от патрула към 23,50 часа в събота на ул.”Паисий”. Оказало се, че личната му карта е станала на „парцал” и била пречупена. Когато му обяснили, че това е нарушение и ще бъде санкциониран, 35-годишният А.М. вдигнал чутовен скандал с идеята, че ще разколебае полицаите, между които бил и един от шефовете в районното управление. След серия псувни и заплахи А.М. бил прибран в ареста за хулиганство. Предната вечер пък 19-годшният С.Г. и Д.Д. (27г.) налетели да бият патрул, повикан от граждани заради опасно шофиране на паркинг пред хипермаркет. 19-годишният, който си устройвал веселба с колата там, проверявайки каква скорост може да вдигне и да вземе завоите, отказал да го проверяват. Ударил полицай с вратата, налетял на друг. Към хулиганстващия младеж се присъединил и приятелят му и двамата блъскали с ръце и обиждали униформените. Скъсали и пагона на единия. Дошли още техни авери от ромската махала и се наложило нарушителите да бъдат закопчани с белезници. След първоначалното задържане прокуратурата им даде още 72 часа зад решетките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Пак налетели да обиждат и псуват полицаи в Търговище"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b1%d0%bb%d0%b8%d0%b7%d0%be-1-%d1%82%d0%be%d0%bd-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0-%d0%b2-%d0%b7%d0%b5%d0%bb%d0%b5%d0%bd%d1%87%d1%83/", "text": "Рекордно количество наркотици са открити и иззети при специализирана операция на ОДМВР- Кърджали за противодействие на разпространението на наркотици в областта, съобщиха от МВР. Дрогата е открита в крумовградското село Качулка, установен е и мъжът, който е отглеждал и държал наркотиците, съобщи директорът на ОД на МВР старши комисар Венцислав Момчилов на пресконференция с участието на окръжния прокурор Желязко Стефанов и наблюдаващия прокурор Петя Чотрова. От зеленчукова градина на 66-годишен в селото са изкоренени растения марихуана с общо тегло 950 кг, а от дома му са иззети около 12 кг сухи съцветия от същия наркотик. Дрогата е на съхранение в РУ- Крумовград, където е образувано досъдебно производство. Старши комисар Момчилов подчерта, че това е най-голямото количество открити наркотици в историята на областната дирекция. По случая е образувано досъдебно производство по чл.354в, ал.1 и чл.354а, ал.3 от Наказателния кодекс, по което като обвиняем е привлечен 66- годишен от село Качулка, съобщи наблюдаващият прокурор Петя Чотрова. Поради медицински показания обвиняемият е бил настанен в здравно заведение и не е задържан. Впоследствие съдът му е определил мярка „парична гаранция“ в размер на 6000 лв., а с постановление на Районната прокуратура в Крумовград на лицето е наложена забрана да напуска пределите на страната. Окръжният прокурор Желязко Стефанов съобщи, че е увеличен броят на досъдебните производства под наблюдението на окръжната прокуратура за разпространение на наркотични вещества през последната година и това се дължи на активната работа на ОДМВР- Кърджали по разкриване на този вид престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Откриха близо 1 тон марихуана в зеленчукова градина край Кърджали"}
{"url": "https://trud.bg/%d0%bc%d1%8a%d0%b6-%d1%80%d0%b0%d0%bd%d0%b8-%d1%82%d1%80%d0%b8%d0%bc%d0%b0-%d1%81%d0%bb%d0%b5%d0%b4-%d1%81%d1%82%d1%80%d0%b5%d0%bb%d0%b1%d0%b0-%d1%81-%d0%bf%d0%b8%d1%81%d1%82%d0%be%d0%bb%d0%b5%d1%82/", "text": "Трима мъже са пострадали при скандал с последвала стрелба в севлиевското село Ряховци. Това съобщиха от Областната дирекция на МВР – Габрово. В 1.40 часа в неделя в Районно управление „Полиция” – Севлиево е получен сигнал, че в селото е възникнал спор между няколко мъже. При проверката полицейските служители установили, че 28-годишен мъж от Севлиево се скарал с няколко мъже от Ямбол, които нощували в пансион в селото, след което произвел няколко изстрела със законно притежаван пневматичен пистолет „Колт“ и наранил лицата. Тримата пострадали мъже са откарани в Центъра за спешна помощ в Севлиево с повърхностни рани, без опасност за живота. Пистолетът е иззет. В Полицията в Севлиево е започнато досъдебно производство по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Мъж рани трима след стрелба с пистолет в Севлиевско"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%ba%d0%b0%d1%87%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d0%b8%d1%81%d1%88%d0%b5%d1%82%d0%be-%d0%be%d0%b1/", "text": "Качеството и конкурентоспособността на българското висше образование трябва да бъдат ключов приоритет за държавата ни. България има необходимост от специалисти, квалифицирани още в курса на образованието си на строежите, на изграждащите се трасета, в проектантските бюра, в лабораториите. Това заяви държавният глава на откриването на новата академична учебна година в Университета по архитектура, строителство и геодезия, съобщиха от президентския прессекретариат. Румен Радев подчерта, че техническото образование в Университета по архитектура, строителство и геодезия подготвя студентите за решаването на проблеми и от стопански, и от социален характер, а дипломираните випускници могат успешно да управляват значителни активи, да реализират проекти и да ръководят кадри от различни социални сфери. „Вие трябва да си тръгнете от тук с усвоени компетенции как да бъдете успешни в бъдещите предизвикателства“, каза още президентът. „Вие давате облика на България. Първото нещо, което вижда човек, когато пристигне в нашата страна, е обекта на вашия труд. В това, което правите вие залагате нашите ценности. Вие сте нашата врата към света“, допълни държавният глава и подчерта, че проектите, реализирани у нас и в чужбина от възпитаниците на университета, издигат и международния престиж на България. Според президента Радев конкурентоспособността на България е в знанието и умението за прилагане на иновативните идеи в практиката. Държавният глава поздрави ръководството и академичния състав на висшето училище за целенасочените усилия за развитие на потенциала на всеки студент и за стремежа за формиране на можещи млади професионалисти с перспектива за реализация в различни сфери. Пожелавам ви с много упоритост да продължавате тази важна за нас професия. Тя ви дава много, но и изисква от вас. Тя е професия, която по уникален начин съчетава усета към красотата с особеността на математическите разчети. Никога не забравяйте нашата българска традиция и култура в строителството във всички области. Това пожела Румен Радев на преподавателите и студентите на най-голямото висше техническо училище в областта на строителството в България. Преди церемонията държавният глава обсъди с ръководството на учебното заведение реформата във висшето образование. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Президентът: Качеството на висшето образование трябва да е ключов приоритет за държавата"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d0%bc%d1%8a/", "text": "Окръжна прокуратура – Велико Търново внесе в съда обвинителен акт срещу 36-годишен мъж за опит за убийство на пастрока си. Обвинението срещу Жеко А. е за това, че на 17 септември 2016г. в имот в Полски Тръмбеш, направил опит умишлено да умъртви Кою К. на 63 години по особено мъчителен начин. Извършителят го намушкал с нож в корема. Обвиняемият живеел с майка си и пастрока си, но не харесвал втория си баща и освен това го подозирал, че има интимна връзка със съседка. В злокобния ден следобед, след като изпил четири литра бира, Жеко А. се прибрал у дома си. В двора на къщата заварил втория съпруг на майка си да разговаря със съседката,която подозирал във връзка с пастрока му. Той казал на двамата: „Обичайте се и бъдете щастливи“ и влязъл в къщата. Не след дълго обвиняемият излязъл на двора, в ръката си прикривал кухненски нож, насочил се към Кою К. и започнал да крещи, че ще го убие. Пострадалият се опитвал да го успокои, но обвиняемият продължавал да крещи, замахнал с ножа и забил острието в тялото му. Кою К. паднал на земята, започнал да умолява Жеко А. да спре, защото ще го убие. Въпреки това доведеният му син се надвесил над ранения и започнал да му нанася удари с юмруци по главата, в резултат на което му избил два зъба. Намесили се съседи, които сигнализирали на телефон 112 за случая. Пострадалият бил откаран в болница и опериран по спешност.Обвиняемият е осъждан. По искане на прокуратурата по отношение на Жеко А. е взета мярка за неотклонение „задържане под стража“. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Прокуратурата в Търново даде на съд мъж, опитал да убие пастрока си"}
{"url": "https://trud.bg/43-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d1%81%d0%b5-%d1%83%d0%b4%d0%b0%d0%b2%d0%b8-%d0%b2-%d0%b4%d1%83%d0%bd%d0%b0%d0%b2-%d0%ba%d1%80%d0%b0%d0%b9-%d1%80%d1%83%d1%81%d0%b5/", "text": "43-годишен мъж се удави в Дунав край Русе. Инцидентът е станал снощи, а тялото му бе намерено днес по обед. Операцията по издирването му продължи шест часа с участието на водолазни екипи от Велико Търново и Русе, съобщава  . По разкази на очевидци мъжът е скачал на няколко пъти от понтон №6 в реката, за да се разхлади. При поредния скок е извикал за помощ и е изчезнал във водите на Дунав. От 6 ч. сутринта на крак са вдигнати спасителните екипи на „Пожарна безопасност и защита на населението“ в Русе, като са извикани и двама водолази от Велико Търново. На помощ се е притекъл и специализиран катер на пожарната. Издирването е било затруднено, тъй като дълбочината на реката в района достига 6 метра и има затлачени дървета и клони. По обед тялото на мъжа беше извадено. Самоличността му е известна, тъй като той е оставил на брега на реката дрехи и документи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " 43-годишен мъж се удави в Дунав край Русе"}
{"url": "https://trud.bg/%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%b0%d0%b4%d1%80%d0%b8%d0%b0%d0%bd-%d0%bf%d0%bb%d0%b0%d1%82%d0%b8%d1%85-%d0%be%d1%82%d0%ba%d1%83%d0%bf-%d0%b7%d0%b0-%d0%bd%d0%b5%d0%b3%d0%be/", "text": "Тони Златков, бащата на намерения снощи Адриан, каза пред   че е платил откуп за него. Похитителите са комуникирали чрез смс-и с бащата Тони Златков. Синът ми нямаше врагове, заяви бащата на Адриан. „Има една приказка всички обичат Адриан”, допълни той. „Нямам представа защо се случи това нещо, предполагам, че целта на тези хора е пари“, заяви бащата. Преговорите са продължили около седмица, допълни той.  „Тази сума за нашето семейство е доста сериозна”. „Похитителите водеха толерантна комуникация”, допълни той. Той е бил изоставен от похитителите си на пътя до Панчарево в неделя вечерта и е в добро общо състояние. Снощи баща му посочи, че Адриан си е у дома и е добре. Младият мъж изчезна рано сутринта на 30 август. Колата му беше намерена на пътя за с. Герман, близо до дома на семейството му. В нея бяха останали личните му документи и телефон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Бащата на Адриан: Платих откуп за него\t\t\t"}
{"url": "https://trud.bg/%d0%bd%d0%b0-11-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-2017-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", политик, бивш кмет на София 57 г. , поетеса и журналистка. , актьор, 83 г. , журналист, създател на „Всяка неделя“, 73 г. , физик, ръководител на българския екип в Европейския институт за ядрени изследвания – ЦЕРН, 62 г. , балерина. , спортен директор на ЦСКА, 60 г. , зам.- кмет на София, бивш зам.-министър на културата, 40 г.", "date": "2017.09.11", "title": " На 11 септември 2017 да почерпят"}
{"url": "https://trud.bg/%d1%81%d1%80%d0%b5%d0%b4%d0%bd%d0%b8%d1%82%d0%b5-%d0%b8-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b8%d1%82%d0%b5-%d0%b7%d0%b0%d0%bf%d0%bb%d0%b0%d1%82%d0%b8-%d0%b2-%d0%b5%d1%81-%d0%b8-%d0%b1/", "text": "Работната заплата представлява цената за положения труд и се определя с договор между работодателя и работника. Тя зависи от допълнителните приходи или спестените разходи за фирмата от наемането на още един човек в зависимост от използваните в съответната дейност труд, капитал и технологии. При това нито трудът, нито капиталът могат да се разглеждат поотделно, а е важно взаимодействието между тях. Във всяка фирма тя се определя индивидуално в зависимост от прогнозите на мениджмънта какво ще бъде състоянието на компанията през следващите периоди и дали е необходим допълнителен персонал, като се отчита състоянието на трудовия пазар като цяло. Работодателите се конкурират за човешките ресурси и повишаването на търсенето създава натиск за нарастване на заплатите. От друга страна ограниченото търсене (наличието на малък брой работодатели) е предпоставка за по-силна договорна позиция на отделните фирми и по-ниски заплати в дадена област или дейност. По принцип в краткосрочен план работодателите се стремят да минимизират разходите си, включително и тези за труд. От друга страна работниците се опитват да получат максимално възнаграждение за предлаганите знания и умения. При свободен пазар цената ще се определи без външна намеса в зависимост от договорната позиция на двете страни. Наличието на минимална работна заплата може да промени ситуацията. Тя представлява нормативно определен (чрез закон или наредба) минимален праг, под когото формално не може да се понижава възнаграждението, дори и двете страни да са съгласни на това. Работодателите се опитват да максимизират печалбата си чрез предлагането на продукти, които са ценни за пазарните участници и по тази причина те доброволно ги купуват. Освен това те създават заетост, която също е полезна за обществото. Определянето на минимална цена, която е по-висока от равновесната за предлаганите от даден човек умения, всъщност е твърде вероятно да го лиши от възможността да се реализира на съответното работно място. В Европейския съюз няма единен модел за определяне на минималната работна заплата. В скандинавските страни Дания, Швеция, Финландия (също така в Норвегия и Исландия, които са извън ЕС) и освен това в Австрия, Италия и Кипър (също така в Швейцария – извън ЕС) не е приета единна минимална работна заплата за цялата икономика, за всички професии и браншове. Тенденцията обаче след 1990 г. е въвеждането на МЗР. Това се случва в развити икономики като Великобритания, Германия, Ирландия, но също така и Чешката република, Естония, Унгария, Полша, Словакия, Словения, Латвия, Литва, Хърватия, Румъния, Малта. Според данните на Евростат най-високата месечна МРЗ е в Люксембург – 1 999 евро, следвана от Ирландия (1 563 евро), Белгия (1 562 евро), Нидерландия (1 552 евро), Германия (1 498 евро) и Франция (1 480 евро). При страните, където е въведена МРЗ, най-ниска е в България (235.2 евро), следвана от Румъния (318.5 евро), Латвия и Литва (380 евро), Унгария (412.7 евро), Чешката република (419.9 евро). Развитието през периода от 2013 г. насам показва, че най-бърз е растежът на МРЗ в евро в Румъния (102%), следвана от България (48.4%), Естония (46.9%), Латвия (32.6%), Чешката република (32%), Литва( 31.2%) и Словакия (28.8%). През посочения период МРЗ във Франция е повишена с 3.5%, в Испания – с 9.7%, в Германия е въведена през 2015 г. и след това е увеличена с 4%. Важен показател е и делът на хората, които получават минималната заплата или близка до нея. Така през 2010 г. в Испания и Белгия този показател е близък до 0%, в Словакия, Португалия и Чешката република не надвишава 3%, докато във Франция и Великобритания и Нидерландия е близък до 10%, а в Люксембург и Латвия е почти 15% (през тази година в Германия все още не е въведена МРЗ на национално ниво). Проучване на Института за изследвания на трудовия пазар и заетостта към германската федерална агенция по заетостта показва, че в резултат от въвеждането на МРЗ в страната 4.7% от компаниите е трябвало да съкратят служители, докато 10.4% от фирмите поради това не са назначили нови служители. Въпреки че тези данни показват по-слаб ефект от очаквания, това отново потвърждава факта за негативното влияние на МРЗ върху трудовия пазар, дори в едни от най-развитите икономики като Съединените щати и Германия. Минималната работна заплата в България е 460 лв. и спрямо средна работна заплата от 1 023 лв. през първата половина на 2017 г. това означава съотношение от 45%. На макроикономическо равнище отрицателните ефекти от МРЗ не би трябвало да са големи. Ситуацията се променя, когато се разгледа въздействието по икономически дейности. Проблемни се оказват хотелиерството и ресторантьорството, където МРЗ е почти 74% от средната за дейността, а освен това в селското стопанство и строителството. Това са дейностите, които са свързани с професии, които могат да бъдат упражнявани с по-ниска квалификация. Безработните лица в момента са най-вече нискоквалифицираните. Поради наличието на МРЗ за тях или се създават по-малко работни места, или те са принудени да работят в неформалната икономика.  За работодателя е важен общият разход за труд, който обхваща както трудовото възнаграждение, така и осигуровките. В случая на България, при минимална заплата от 460 лв. и допускане, че осигурителният доход съвпада с нея (обикновено осигурителният доход е по-висок от МРЗ), разходът за труд става поне 544.9 лв. Същевременно за работника е важна нетната заплата, която ще бъде 358.8 лв. По този начин данъчно-осигурителната тежест спрямо облагаемия доход превишава 40.4%. Разликата от 186.1 лв. формира т.нар. данъчен клин, който представлява данъците и осигуровките, които се плащат при наличието на официална заетост. Въпреки че част от осигуровките са за сметка на работодателя, а друга – на работника, облагаемият доход всъщност трябва да бъде създаден от работника с наличния капитал и технологии. Ако производителността му не е достатъчна, той няма да бъде нает или ще бъде освободен. Покупателната способност на доход от 358.8 лв. съвсем не е достатъчна, за да постави съответните работници извън групата на бедните. Така освен че е най-ниска в номинално изражение МРЗ в България е най-ниска в ЕС и от гледна точка на покупателната способност. Това се отнася обаче и за средната работна заплата в страната и е резултат както от по-ниска производителност на труда, така и от значително по-малкия размер на натрупания капитал в страната. Само че и за самите работници, и за държавата е по-изгодно те да имат формална заетост и да запазят своите трудови навици и умения. Ситуацията е дори по-показателна, когато се анализира въздействието на МРЗ на регионално ниво. Съотношението между МРЗ и средната заплата за съответната област е близо до 60% или надвишава този праг в областите Видин (70.1%), Благоевград (66.1%), Силистра (64.8%), Кюстендил (63.8%), Хасково (63.7%), Смолян (62.9%), Кърджали (62.2%), Перник (61.6%), Сливен (60.2%), Добрич (60%), Ямбол (59.8%), Монтана (59.5%) и Ловеч (58.5%). От друга страна посоченото съотношение е най-ниско в София, Стара Загора, Варна, Софийска област и Враца, което означава, че трудовият пазар в тези области би трябвало да е по-малко уязвим към негативните ефекти от повишаването на минималната работна заплата. Областите с най-високо съотношение между минимална и средна заплата обаче са и тези с най-висока норма на безработица, съответно с най-ниска заетост. Дискутираните понастоящем три варианта от началото на 2018 г. за бъдещи увеличения на МРЗ – 492 лв., 509 лв. о 528 лв., биха могли да причинят значими сътресения на трудовите пазари в тези области, като по този начин допринесат за по-нататъшното им изоставане. Необходима е дискусия на настоящата система на МРЗ в страната. Един вариант е да се използва единствено минимална почасова ставка, без да се определя МРЗ, която да е обвързваща за цялата страна. Друг вариант е, ако все пак МРЗ бъде запазена, тя да бъде диференцирана за различните икономически дейности, регионални области, възраст и квалификация на работника. Заедно с това въздействието на тази административна мярка трябва да бъде внимателно оценено на микро- и макроикономическо равнище. За съжаление, твърде често се оказва, че добрите намерения, с каквито е въведена минималната работна заплата, на практика водят до неблагоприятни ефекти точно за хората, чиито интереси би трябвало да бъдат защитени чрез нея.", "date": "2017.09.11", "title": " Средните и минималните заплати в ЕС и България\t\t\t"}
{"url": "https://trud.bg/%d0%bc%d0%be%d0%b6%d0%b5%d0%bc-%d0%bb%d0%b8-%d0%b4%d0%b0-%d0%bf%d0%be%d0%bc%d0%b8%d1%80%d0%b8%d0%bc-%d0%be%d1%86%d0%b5%d0%bd%d0%ba%d0%b8%d1%82%d0%b5-%d1%81%d0%b8-%d0%b7%d0%b0-%d0%b8%d1%81%d1%82%d0%be/", "text": "В събота отбелязахме 73 години от повратния за историята на България 9 септември 1944 г. От 28 години този ден вече не е в празничния календар на Република България. За това време политическите страсти около датата би трябвало да са се успокоили, защото живеем в съвсем различна реалност, както от онази преди 1944 г., така и от другата преди 1989 г. Но не би. Какво разбирам под успокоени страсти? Не да забравим историята с всичко хубаво и лошо, което ни е донесла, не да пренебрегваме подвизите и саможертвите на предшествениците ни, не да забравим за жестокостите и престъпленията, които българите са извършвали едни срещу други. А да приемем, че при съвременната плуралистична демокрация хората имат различни убеждения, собствено и семейно минало, затова имат правото сами да избират кои дати да отбелязват с уважение и кои като символ на трагедия. Това няма нищо общо с официалния национален празничен календар, който трябва да се уважава и спазва от всички граждани. Но вместо гражданска толерантност и разбиране около 9 септември винаги се разгарят страсти, понякога преминаващи границите на разумните политически спорове. Разменят се обвинения във фашизъм, националсоциализъм, болшевизъм, за катастрофа, геноцид, унищожаване на българската държавност и др.под. Въпросът е дали разделението в българското общество може да се преодолее, както призовават много обществени фигури, а от скоро и новият президент Румен Радев. Според него целта е „съзидателно помирение с миналото”. Това означава наследниците на политическите противници, избивали се взаимно през почти целия ХХ век (всъщност коректността изисква да признаем, че избиването съпътства цялата история на България), да признаят правото и на другата страна, след което заедно да се поклонят и признаят всички невинни жертви. На пръв поглед изглежда лесно, а заради отминалите десетилетия и изстиналите лични спомени – дори нормално. Въпросът е защо не се получава. Дали сме толкова злопаметни и така отдадени на миналото, че не можем да погледнем в днешния ден и напред, за да видим, че обединените народи успяват повече от разединените? Не смятам, че сме толкова уникални в разделението, колкото си мислим: нали си спомняте вица за липсващия дявол пред българския казан в ада, защото сами се натискаме в катрана. Тъй като подобен виц съм чувала и в други национални варианти, очевидно завистта не е запазена марка на българите. Става дума за нещо друго – за личната политико-историческа идентификация, която се гради не толкова върху наученото в училище или чутото и прочетеното в медиите, колкото от семейната история. Когато преди години правих анкети сред студенти от различни специалности от СУ „Св. Климент Охридски“, установих, че най-голяма роля при оформянето на представата както за социализма, така и за прехода, играе наученото в семейството. При това не само от родителите, а в много по-голяма степен от бабите и дядовците (в този ред). И това семейно историческо самоосъзнаване е по-скоро травматично, често митологично, но много по-силно от официалната гледна точка. Ожесточени исторически спорове в свободното обществено пространство интернет се водят и по много по-стари исторически периоди – като започнем от произхода на бългрите (прабългари, протобългари, стари българи), преминем през бурното българско Средновековие, българите в Османската империя, дейците на Българското възраждане като Димитър Общи, Георги Бенковски, Христо Ботев, ролята на църквата, да не говорим за Третата българска държава – напр. за Стефан Стамболов, Фердинанд Сакскобургготски и т.н. Но те някак си остават по-скоро в сферата на академичното познание, докато станалото след Първата световна война, когато Ньойският договор пречупва гръбнака на държавата, се възприема през собственото семейно минало. Обяснявам си това не само с близостта във времето и все още живите разкази на свидетелите, а и с трагичния ход на българската история от този период. Първото голямо вътрешно разделение е Войнишкото въстание от септември 1918 г. След него България излиза от войната, затова понякога то се интерпретира като причина за поражението, докато всъщност е следствие от отчайващото състояние на армията и грешките на командването. Така още за този ранен период започва войната на интерпретациите – дали вината е на войниците или на командването. И този двойнствен начин за обясняване на трагичните исторически събития продължава и до днес. Обяснението на историята разделя нацията. От едната страна са хората, които вярват в правото на заговорниците от 9 юни 1923 г. да свалят правителството на Александър Стамболийски, да потушат кърваво Юнското и Септемврийското въстание, да отвърнат с терор на ужасяващия атентат в църквата „Света Неделя“ от април 1925 г., да унищожават с помощта и на армията борците срещу съюзяването на България с Третия райх през Втората световна война, които определят преврата на 9 септември 1944 г. и последвалите го събития като катастрофа. От другата страна има не по-малка непримиримост. Това са хората, които определят Радомирската република от 1918 г. като естествена, осъждат кървавото сваляне на земеделското правителство, подкрепят въстанието, организирано от Коминтерна през есента на 1923 г., отхвърлят атентата от април 1925 г., но се опитват да го обяснят с жестоките репресии, осъждат белия терор срещу интеректуалците след атентата, определят като част от общоевропейското движение срещу новия германски ред и български героичен принос въоръжената съпротива между 1941 и 1944 г., а с отрязаните партзански глави и избитите деца оправдават репресиите след 9 септември 1944 г. Как може да се преустанови тази война на интерпретации? Според мен не може, а мисля, че и не трябва. Защото това би означавало в обществото силово да се наложи една единствена вярна интерпретация (както се опита няколко пъти да направи Народното събрание). Но така беше до 1989 г. и нищо добро не произлезе. Затова нека запазим плурализма на мненията и за историята. Да позволим на различните хора да възприемат историческите събития по свой начин: едните на тачат своите жертви и да поставят цветя пред техните паметни места, без да пречат на другите да правят същото. Не можем да обединим историческите си спомени, но можем да се опитаме да разберем правото на другите да имат такива. Накрая ми се иска да припомня още нещо. Сред последователите на всички политически идеи и движения има идеалисти, готови да жертват живота си за своите идеи, морално чисти борци, но и прагматици, възползващи се от тях за обогатяване и обществени позиции, както и насилници и престъпници, готови да минат през трупове, за да достигнат до властта. Към тези групи може и трябва да имаме различно отношение, независимо от личните ни пристрастия.", "date": "2017.09.11", "title": " Можем ли да помирим оценките си за историческите дати\t\t\t"}
{"url": "https://trud.bg/%d0%b4%d1%80%d0%b0%d0%bc%d0%b0-%d1%81-%d0%b8%d0%b7%d0%b1%d0%be%d1%80%d0%b0-%d0%bd%d0%b0-%d1%81%d1%8a%d0%b4%d0%b8%d0%b8-%d0%b2-american-idol/", "text": "Драма с избора на съдии в новия сезон на музикалното предаване American Idol заради ограничения на бюджета. Според информация на американския таблоид “Ти Ем Зи” шоуто разполага с 40 милиона долара, с които да плати хонорарите на менторите и водещия, но вече са похарчени голяма част от тях. При обявяването на “възраждането” на предаването стана ясно, че първият и главен съдия в предаването ще бъде поп звездата Кейти Пери. Веднага след това изтече и информация, че за тази дейност певицата се е договорила да прибере колосалната сума от 25 милиона долара, което е повече от половината на целия бюджет. За водещ на American Idol екипът на предаването успя да привлече популярния зад Океана Раян Сикрест, като се договорили хонорарът му да бъде малко над 10 милиона, при първоначално поискани от него $15 млн. По този начин, за участието на Пери и Сикрест в новия сезон на певческото риалити, продуцентите похарчили почти целия си бюджет. С оставащите им 5 млн. долара те трябва да договорят още поне двама съдии, тъй като форматът на предаването изисква минимум трима души да оценяват кандидатстващите за слава музиканти. Според американските таблоиди главният проблем идва от факта, че в интернет пространството изтече информацията за рекордния хонорар на Кейти Пери. След като останалите звезди разбрали, че поп звездата ще прибира 25 милиона за работата си в предаването, те веднага поискали увеличение на хонорарите, което обаче не може да им бъде осигурено. Сега екипът на American Idol се опитва да привлече популярни лица от шоубизнеса, като им предложи ексклузивни привилегии и партньорство с компания “Дисни”. Това включва сделки за продуциране, лиценз за продаване на стоки на територията на комплекса и други. По непотвърдена информация в момента се водят преговори с кънтри звездата Люк Браян, но все още не е ясно дали ще подпише договор за участие.", "date": "2017.09.11", "title": " Драма с избора на съдии в American Idol\t\t\t"}
{"url": "https://trud.bg/%d0%b3%d0%be%d0%b4%d0%b8%d0%bd%d0%b0-%d0%b8-%d0%bf%d0%be%d0%bb%d0%be%d0%b2%d0%b8%d0%bd%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81-2/", "text": "Районният съд във Велико Търново постанови 1 година и 6 месеца затвор при строг режим за рецидивист извършил поредна кражба. Наказанието е наложено на Георги К. След постигнато и одобрено споразумение с прокуратурата. Георги К. /на 24 години/ се признал за виновен за това, че на 9 юли тази година около 3 часа проникнал в жилище във Велико Търново на ул.“Страцин” и кожен калъф, тютюн „Голдън Вирджиния“, портфейл, 65 лева, мъжки часовник марка „Aksept“, мъжка кожена чанта, сгъваем нож „Браунинг“, сребърна халка и пръстен, мобилен телефон „Самсунг“, дамска раница, визитник, 50 лева и дамска чанта. Деянието е извършено при условията на опасен рецидив. Откраднатите вещи са на обща стойност 477.87 лева. Причинените с престъплението имуществени вреди са възстановени. Споразумението има последици на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Година и половина затвор за рецидивист след поредна кражба"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d1%8a%d1%82-%d0%b8%d1%80%d0%bc%d0%b0-%d0%be%d1%82%d1%81%d0%bb%d0%b0%d0%b1%d0%bd%d0%b0-%d0%b4%d0%be-%d0%b2%d1%82%d0%be%d1%80%d0%b0-%d1%81%d1%82%d0%b5%d0%bf%d0%b5/", "text": "„Ирма“ намали скоростта си значително и премина от трета във втора степен, съобщават американски метеоролози, предава AFP. От Националния център по ураганите предупреждават, че циклонът все още предизвикава „опасни“ и „животозастрашаващи“ ситуации, като заявиха още, че хората, намиращи се по западното крайбрежие на Флорида, „трябва да предприемат всички нужни мерки за да защитят живота и имуществото си от надигащата се вода, или от други опасности“. Очаква се ураганът да отслабне още, но да остане опасен поне до понеделник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Ураганът Ирма отслабна до втора степен"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d1%88%d0%b5%d1%81%d1%82-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bd%d0%b0%d0%b2/", "text": "Най-малко шест души са загинали в наводнения, причинени от силни дъждове в Италия, пише  Особено силно е засегнат град Ливорно. “Ситуацията е много сложна, критична е. Страхуваме се от бедствие“, коментира кметът на Ливорно, като добави, че правителството е подценило опасността. „Очаквахме жълт код, а се събудихме, за да видим това“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Най-малко шест души са загинали при наводнения в Италия"}
{"url": "https://trud.bg/%d1%81%d0%b0%d1%89-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bf%d0%b0%d0%ba%d0%b5%d1%82-%d0%be%d1%82-%d0%be%d1%81%d0%b5%d0%bc-%d1%81%d0%b0%d0%bd%d0%ba%d1%86%d0%b8%d0%b8-%d1%81%d1%80/", "text": "Съединените американски щати разпространиха късно в неделя своя проекторезолюция със санкции срещу Северна Корея, предава AFP, позовавайки се на информация от дипломати. Вашингтон предлага пакет от осем санкции, сред които и ембарго върху вноса на нефт в страната, предава още агенцията. Съветът за сигурност на ООН заседава в понеделник, за да обсъди предложението на Белия дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " САЩ предлагат пакет от осем санкции срещу Севера Корея"}
{"url": "https://trud.bg/15-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8-%d0%be%d0%b1%d0%b5%d0%ba%d1%82%d0%b0-%d0%b7%d0%b0-%d0%bf%d1%80%d0%be%d0%b4%d1%83%d0%ba%d1%82%d0%be%d0%b2%d0%b0-%d1%82%d0%b0%d0%ba%d1%81%d0%b0/", "text": "Регионалната инспекция по околна среда и водите в Бургас провери през август 15 търговски обекти за спазване изискванията на Наредбата по отношение на пуснатите на пазара пластмасови торбички за пазаруване. Обектите са в общините Бургас, Поморие, Руен, Айтос, Сунгурларе, Средец и Камено. В три от проверените търговски обекти е установено наличие на тънки пластмасови торбички за пазаруване с дръжки, с дебелина под 25 µm и размери под 390 mm/490 mm в разгънат вид, които не попадат в обхвата на чл. 4, ал. 1, т. 6, т. 7 или т. 8 от Наредбата. За тях се дължи заплащането на продуктова такса. Дадени са предписания в 7-дневен срок да представят в РИОСВ – Бургас на основание чл. 119, ал. 6 от ЗУО, първични счетоводни документи за купуването на предлаганите тънки пластмасови торбички с дръжки или попълнена месечна справка-декларация, както и платежно нареждане за платена продуктова такса по сметката на ПУДООС за торбичките. Предписанията са изпълнени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " 15 търговски обекта за продуктова такса за полимерни торбички провери РИОСВ-Бургас"}
{"url": "https://trud.bg/%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d1%81%d1%82%d1%8f%d0%b3%d0%b0-%d1%82%d1%80%d0%b0%d0%b4%d0%b8%d1%86%d0%b8%d0%be%d0%bd%d0%b5%d0%bd-%d0%b5%d1%81%d0%b5%d0%bd%d0%b5%d0%bd-%d0%bf/", "text": "Богата и атрактивна празнична програма е подготвила Община Павликени послучай традиционния есенен панаир на града. Това обяви в понеделник кметът на града инж. Емануил Манолов. Панаирът се провежда от десетилетия на 21 септември, когато по стар стил се отбелязва Рождество Богородично,а градът е имал храмов празник. Следващите събота и неделя ще бъдат разположени атракционните за деца, празничните шатри и павилиони, за тогава са предвидени и концерти. Събитията обаче започват още на 16 септември, когато се организира второто издание на Офроуд траял 4х4 „Павликени 2017“. Организатори са Общината и местният офроуд клуб с председател Никола Кузманов. Атрактивното събитие ще продължи два дни, като се очаква още по-голям интерес към него. „Тази година записаните участници са повече, като 90% от тях са от националния шампионат. Записаните до момента 31 екипажа са в четири категории – „Стандартен офруд“, „Прототип“, „Модифициран“ и „Офроуд дами“, където са се записали 6 екипажа от жени“, информира Кузманов. Организаторите са подготвили атрактивни препятствия и предизвикателства върху терен – общинско пасбище от 28 дка. 550 колчета и 5,5 километра сигнална лента ще бъдат използвани за офроуда. За пръв път в България се товари и насипва на терена огромни късове скална маса от каменна кариера. 120 тона скална маса от кариерата в Русаля вече е разстлана върху трасето. Направени са изкопи с багери, ще се преминава през дере с вода и блата, както и ще се използва и самия релеф на терена. Организаторите са осигурили и 4000 лева награден фонд, от които 2100 лева ще се раздават като парични награди, осигурени от спонсори и от Общината. Ще бъдат връчени три живи агнета на призьорите. На 18 септември във фоайето на читалището ще бъде открита и изложба на великотърновския живописец Сашо Филев. На 19 септември пред павликенчани Драматичен театър „Рачо Стоянов“ ще представи своята постановка „Трудни за обичане“ с участието на Мария Сапунджиева. На 22 септември ще има минифутбол за Купата на кмета на Павликени с отбори от Велико Търново, Севлиево, Габрово, Павликени, а следобяд в НЧ „Братство“ започва голям фолклорен концерт под надслов „Хоро се вие на мегдана“ с народен оркестър „Извор“. Същият д ен вечерта в ресторант „Лебед“ за пети път се организира рок концерт с местните банди „Нойс“, „Хед бендърс“ и „Вагабонти“. С голям концерт на фолк певицата Рени в неделя от 18,30 часа ще бъде закрит панаира в Павликени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Павликени стяга традиционен есенен панаир"}
{"url": "https://trud.bg/%d1%81%d1%8a%d1%8e%d0%b7%d1%8a%d1%82-%d0%bd%d0%b0-%d1%83%d1%87%d0%b5%d0%bd%d0%b8%d1%82%d0%b5-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%81-%d0%ba%d0%be%d0%bd%d1%84%d0%b5%d1%80%d0%b5%d0%bd/", "text": "Новият УС на Съюза на учените във Варна подготвя своя дебют – научна конференция на тема“Културното наследство на Варна“ за месеца на науката. Форумът ще се състои на 29 септември с участие на 25 научни доклади. Те са посветени на интересни и разнообразни теми като:“Морската градина -перлата на Черноморието“, „Черноморското плаване на Св.Св.Кирил и Методий с дромон и тяхното гостуване в Созопол, Поморие, Несъбър и Варна“, „Началото на българското образование във Варна през 19 век “ и др. Проф. д-р Виолета Йотова от Медицинския университет е избраният нов председател на 10-членния УС на Съюза на учените във Варна. Тя пое щафетата за новия мандат до 2021 г. от началника на ВВМУ“Н.Й.Вапцаров“ проф.д-р Боян Медникаров. В Съюза на учените във Варна членуват около 250 представители на науката и ВУЗ-овете в морската столица. На всяко заседание се приемат между двама и пет млади учени, посочи проф.д-р Виолета Йотова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.11", "title": " Съюзът на учените във Варна с конференция за културното наследство на града"}
{"url": "https://trud.bg/%d1%81%d0%bb%d0%be%d1%83%d0%bd-%d1%81%d1%82%d0%b8%d0%b2%d1%8a%d0%bd%d1%81-%d1%87%d1%83%d0%b4%d0%be-%d0%b7%d0%b0-8-%d0%bc%d0%b5%d1%81%d0%b5%d1%86%d0%b0/", "text": "Турнирите от Големия шлем са най-голямата възможна сцена. Към трофеите се страмят всички, но малко успяват да ги докоснат. Има много тенисистки, които са оглавявали женската ранглиста без да спечелят някоя от големите четири купи. Затова победата на 83-ата в света е истинска сензация. „Ако преди няколко месеца ми бяха казали, че ще спечеля Ю Ес Оупън, щях да се изсмея – признава Слоун Стивънс. – Беше напълно невъзможно. Сега цялата тази история ми изглежда като пълна лудост.“ 24-годишната американка стига върха в кариерата си само 8 месеца, след като е претърпяла операция на стъпалото. Година по-рано тенисистката от Флорида претърпява три поредни загуби – във Вашингтон, Монреал и на олимпийските игри в Рио, а в навечерието на Ю Ес Оупън се оттегля заради стрес фрактура. Така спомените за добрата форма и връщането в топ 20 през лятото отстъпват на ежедневието на болничното легло. През януари следва операция, а след това дълго възстановяване, което почти я вади от ранглистата – срива се до 957-ото място. За да е близо до играта Слоун обикаля кортовете на големите турнири с микрофона на „Тенис Ченъл“. Първият опит за завръщане е направо на „Уимбълдън“ – загуба от сънародничката й Алисън Риск. Пада отново във Вашингтон, за да избухне в Торонто и Синсинати, където стига полуфиналите. Това й помага да се завърне в топ 100 и й осигурява място в основната схема в Ню Йорк без да преминава през досадните квалификации. Турнирът се разви по най-добрия начин за домакините. Четири американки се класираха за полуфиналите, макар и приносът на Стивънс в разчистването на чужденките да не бе кой знае какъв – най-известните й жертви бяха непоставената Роберта Винчи (Италия) и №11 в схемата Доминика Цибулкова (Словакия). На полуфиналите Слоун се изправи срещу легендата Винъс Уилямс в опит отново да накаже прочутото семейство. Най-големият й успех до този момент бе паметната победа над Серина Уилямс на четвъртфиналите на Аустрелиън Оупън през 2013, която развали отношенията им. До онзи момент Стивънс минава за протеже на суперзвездата, която приема тежко загубата. „Оттогава не ми е казала и една дума, дори не сме били в една и съща стая – разказва Слоун. – Всички казват, че е много мила и дружелюбна, но това не е истина.“ Винъс не успява да вземе реванш за сестра си. В мач с няколко лица Стивънс печели с 6:1, 0:6, 7:5 първия от двата чисто американски полуфинала, за да си осигури среща с Мадисън Кийс в битката за титлата. Шампионският мач се оказва разочарование за почти всички, освен Слоун и екипа й. Кийс играе много над възможния риск и греши непрекъснато. За Стивънс остава само да връща топката достатъчно дълго, за да печели разиграванията. Тя успява да изпълни изрядно тактическия си план до края на едночасовия мач, за да си осигури победа с 6:3, 6:0. „Но преди мача бях много нервна – признава шампионката. – Миналата вечер не можах да заспя и гледах телевизионния автосалон – толкова бях отегчена.“ Титлата променя всичко в кариерата на американката. Досега тя беше спечелила 4,5 милиона долара на корта, а само за двете седмици в Ню Йорк ще прибере $3,7 млн. „Това са толкова много пари, видяхте ли този чек?“, дивеше се Слоун на символичния транспарант с нейния пай от наградния фонд. „Можеш да ми дадеш да го подържа“, пошегува се финалистката Кийс, която през това време бе успяла да замени сълзите с тъжна усмивка. „Наистина не знам за какво ще ги похарча – отговори шампионката. – На първо място за напитки, защото когато се прибера у дома, ще има голямо парти.“ Единственият минус на двете седмици на Флашинг Медоус е сериозното изоставане на Стивънс по работата й върху дипломирането от колежа. Тя трябва да предаде последната си курсова работа на 14 декември, но откакто е отново но корта, процесът е замразен. „Явно няма да завърша скоро. Професорите ми пращат есемеси, но не знам дали ме поздравяват за победата или ме подсещат, че имам работа за вършене.“   Футболът не е най-популярния спорт в САЩ, но един футболист е намерил място в сърцето на Слоун Стивънс. Двамата с бъдещия нападател на американския национален отбор Джоузи Алтидор се познават още от пети клас. Денят се оказа щастлив и за двамата – докато Слоун размазваше Мадисън Кийс на корт „Артър Аш“ в Ню Йорк, Джоузи отбеляза два гола за своя „Торонто“ при победата с 4:0 над „Сан Хосе“ в Мейджър Лийг Сокър. Дори във вихъра на празника от спечелената титла Слоун намери време да се поинтересува как се справя любимият й. „Много съм щастлива, че вкара два гола – заяви тенисистката. – И това е добре, но щеше да е по-хубаво да вкара хеттрик. Беше толкова хубав ден.“   Тя е една от най-добрите ми приятелки в тениса. Беше специално усещане да играя срещу нея на първия ми финал от Големия шлем. Определено не играх най-добрия си тенис, но тя изрази огромна подкрепа за мен. Ако ще губя от някого, нека да е от нея, щастлива съм за успеха й.   Няма думи, с които да изразя гордостта си от Слоун и Мадисън. Финалът е огромно постижение както за тях двете, така и за американския тенис. Те носят класа, мощ, грация и промяна в играта.  Харесвам Слоун от първия ден, в който видях. Не знам защо хората все се опитват да ни скарат. Винаги ще я подкрепям. За мен е огромно удовлетворение, че виждам друга тенисистка от афроамерикански произход да се справя добре. Слоун е много сладко момиче и ще се радвам на всяка една нейна победа.   Тя винаги е имала играта, но досега не беше в правилното емоционално състояние да спечели турнир от Големия шлем. Ето, че тази седмица успя да го намери. Може би последната контузия я събуди и я накара да разбере каква късметлийка е да има такъв талант. Тя трябва само да работи, за да го развива. Има страхотни дадености, много е бърза и вече умее да играе спокойно. В момента няма никакви слаби места. Ако гледате само играта й от финала, ще си кажете, че това е тенисистка, за която титлите от Големия шлем са нещо нормално.", "date": "2017.09.11", "title": " Слоун Стивънс – Чудо за 8 месеца"}
