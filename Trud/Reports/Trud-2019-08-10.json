{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%bc%d0%b0%d0%b3%d0%bd%d0%b0%d1%82-%d1%81%d0%b5-%d1%81%d0%b0%d0%bc%d0%be%d1%83%d0%b1%d0%b8-%d0%b2-%d0%b7%d0%b0%d1%82%d0%b2%d0%be/", "text": "Американския финансов магнат Джефри Епстийн се е самоубил в килията си. Тялото на богаташа, който беше съден за трафик на непълнолетни момичета с цел сексуална експлоатация е открито около 07:30 ч. местно време сутринта в затвора в Ню Йорк, съобщава  . 66-годишният Епстийн е бил откаран в болница, където е издъхнал от сърдечен арест. Преди 2 седмици Епстайн е направил опит да се обеси и е бил намерен да лежи в почти без съзнание на пода. Неотдавна на Епстайн му бе отказано да излезе от затвора под гаранция, като адвокатите му планираха да обжалват този отказ. Епстийн беше обвинен и че е плащал на непълнолетни момичета, някои от които 14-годишни, за секс услуги. Милионерът стана причина и за оставката на бившия министър на труда Алекс Акоста от кабинета на Доналд Тръмп. През 2008 г., в качеството си на съдия, Акоста е сключил сделка с Епстийн, благодарение на която магнатът е избегнал затвор за проституция.", "date": "2019.08.10", "title": " Американски магнат се самоуби в затвора"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%ba%d0%b0-%d0%b8%d0%b7%d1%87%d0%b5%d0%b7%d0%bd%d0%b0-%d0%b2-%d0%b4%d1%83%d0%bd%d0%b0%d0%b2-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d1%81%d0%b5-%d0%be/", "text": "Жена на 31 години е в неизвестност, след като влязла в Дунав в Южна Германия, за да търси изгубения си мобилен телефон, съобщи полицията, цитирана от БТА. Очевидци твърдят, че телефонът паднал в реката през нощта, а жената скочила в реката близо до железопътния мост в град Ной-Улм, за да го търси под водата, съобщи полицията. Тя била около основите на моста преди изведнъж да изчезне. След това съквартирантката й повикала спешните служби. Речният поток в района на границата между федералните провинции Бавария и Баден-Вюртемберг е много силен. Жената все още не е открита. Полицията разследва и показания на местен човек, според когото тя може да е излязла от водата. През нощта пожарната и водната спасителна служба са претърсили района на реката с водолази, полицейски хеликоптер и сонарен кораб. Все още не е ясно дали жената се е удавила или е успяла да се върне на сушата, заяви говорител на местната полицейска служба.", "date": "2019.08.10", "title": " Германка изчезна в Дунав, след като се опита да открие мобилния си телефон в реката"}
{"url": "https://trud.bg/%d0%ba%d0%b5%d0%b9%d1%82-%d1%85%d1%8a%d0%b4%d1%81%d1%8a%d0%bd-%d0%be%d0%b1%d0%b8%d1%87%d0%b0%d0%bc-%d0%b4%d0%b0-%d1%81%d0%b5-%d1%81%d0%bd%d0%b8%d0%bc%d0%b0%d0%bc-%d0%b3%d0%be%d0%bb%d0%b0/", "text": "Тази пролет актрисата Кейт Хъдсън навърши 40 години и пред сп. Instyle описа себе си като упорита и разумна, но връщайки се в далечната 2000-на година, тя определя себе си разкрепостена и амбициозна. Силното й желание да стане популярна надделява над задръжките тогава, и Кейт бързо и лесно решава да се снима гола за същото списание. „ !“, споделя Хъдсън. Към днешна дата Кейт е горда майка на 3 деца, най-малкото от които е едва на 7 месеца, а най-голямото е тийнейджър. Тя не се притеснява от навършените 40 години и е благодарна, че като по-млада е имала възможността да експериментира и да се впуска в приключения.", "date": "2019.08.10", "title": " Кейт Хъдсън: Обичам да се снимам гола"}
{"url": "https://trud.bg/%d0%bd%d0%b0%d0%b4-8-%d1%85%d0%b8%d0%bb%d1%8f%d0%b4%d0%b8-%d0%bf%d1%8f%d1%85%d0%b0-%d0%b8-%d1%82%d0%b0%d0%bd%d1%86%d1%83%d0%b2%d0%b0%d1%85%d0%b0-%d0%bf%d0%be%d0%b4-%d0%be%d1%82%d0%ba%d1%80%d0%b8%d1%82/", "text": "Над 8000 фенове на музиката от 90-те пяха и танцуваха под открито небе на Spice music festival в Бургас. Кметът Димитър Николов също слуша на живо изпълненията на REDNEX, La Bouche, SNAP, East 17 ,Dr. Alban и HADDAWAY. Снимки: Община Бургас Spice music festival изпълни пространството около Морска гара с внушителните над 8 000 фенове от всички възрасти. Неповторимата атмосфера допълниха и страхотните визуални ефекти по време на изпълненията. Фестивалът продължава и днес с Dj Marti G, 2 Brothers, Capella, Deep Zone – Bg, Ice MC, No Mercy, 2 Unlimited, Dj Dian Solo.", "date": "2019.08.10", "title": " Над 8 хиляди пяха и танцуваха под открито небе на Spice music festival"}
{"url": "https://trud.bg/%d0%bc%d0%be%d0%b1%d0%b8%d0%bb%d0%bd%d0%b8%d1%8f%d1%82-%d1%82%d0%b5%d0%bb%d0%b5%d1%84%d0%be%d0%bd-%d0%b5-%d0%be%d1%81%d0%bd%d0%be%d0%b2%d0%bd%d0%b0-%d0%bf%d1%80%d0%b8%d1%87%d0%b8%d0%bd%d0%b0-%d0%b7/", "text": "За първите 6 месеца на годината 757 водачи са предизвикали пътнотранспортни произшествия без участие на друго моторно превозно средство. Основна причина остава отвличане на вниманието на шофьорите. Това съобщи председателят на Държавна агенция „Безопасност на движението по пътищата“ Малина Крумова, която заедно с експерти и служители на ОДМВР Бургас направиха инспекция на участъка от пътя Созопол – Приморско. На кръстовището при село Равадиново през изминалата седмица станаха две транспортни произшествия в два поредни дни. По време на проверката стана ясно, че са дадени предписания на Областното пътно управление за почистване на растителността и подобряване на маркировката на пътя, а Агенцията за безопасност на движението ще изиска преглед и допълване на положената маркировка с акцент върху нейната светлоотразителност, обезпечаваща видимостта през тъмната част на денонощието, за всички конфликтни точки. Мнението на експертите е, че трябва да се надградят забранителните маркировъчни линии (с вдлъбната или изпъкнала маркировка) чрез структурно преоформяне на повърхността ѝ, за да се създаде допълнителен акцент за водачите неспазващи въведената организация на движение (да се ограничи навлизането на автомобилите в местата отделени за ляв завой или за изход от основния път). С оглед голямата натовареност на отсечката, новосъздадената агенция ще настоява и за поставяне на структурна маркировка по цялото протежение от Бургас до южните ни курорти, което да се изпълни след края на активния сезон. Нужно е и физически да бъде ограничена възможността за извършване на нерегламентиран ляв завой при бензиностанциите по протежение на отсечката. Към момента отделни шофьори нарушават правилата, с което създават предпоставка за ПТП и предизвикват задръствания, блокирайки платното за движение. Набелязани са още няколко мерки, които ще изискват по-сериозни инвестиции и време за реализация, поради което ще бъдат оперативно коментирани с АПИ. Паралелно Пътна полиция е засилила контрола в цялата област Бургас от началото на летния сезон. В резултат се отчита намаление на жертвите на 50% в сравнение със същия период на миналата година. Директорът на ОДМВР Бургас Калоян Калоянов посочи, че отсечка при село Равадиново до този момент не е била сред критичните в областта. При двамата инцидента от миналата седмица е имало и сериозен субективен фактор. В единия случай шофьора е управлявал автомобил под влиянието на алкохол, а в другия – водача е отвлякъл вниманието си. В тази връзка бе коментирано, че мобилните телефони стават все по-голям фактор за възникване на пътнотранспортни произшествия, именно защото разсейват водачите. Затова и Държавна агенция „Безопасност на движението по пътищата“ провежда информационна кампания под мотото „Пиши, когато стигнеш“, която е насочена към превенция към ползването на телефон докато се шофира и в частност за пресичане на опасната практика водачите да четат и пишат съобщения на мобилния си телефон в движение. „Виждаме един нов много опасен феномен – все повече хора се опитват, докато шофират, да пишат или четат съобщения на мобилния си телефон. Това може да бъде сравнено на опит да шофираш със завързани очи, защото, ако се движиш с 80 км/ч и за 5 секунди отделиш поглед за да видиш телефона си, вече си преминал приблизително размерите на едно футболно игрище със затворени очи“, обясни Малина Крумова. ОДМВР Бургас стартира още една мярка за превенция – патрулни автомобили ще се движат заедно с пътния поток, за да контролират и регулират трафика по Южното Черноморие. Високата скорост остава сериозен проблем и предпоставка за възникване на тежки инциденти. Затова в дните петък – неделя, когато трафикът е най-тежък, полицейското присъствие на натоварените отсечки ще е постоянен. За първите 6 месеца на 2019 г. на територията на Област Бургас са регистрирани 179 пътнотранспортни произшествия. При тях са загинали 9 души, а ранените са 215. Фаталните инциденти са намалели с 50%, а ранените са с 49 по-малко в сравнение със същия период на миналата година. Въпреки намаляването на негативната статистика, постигнатите резултати не са достатъчни, докато хора продължават да загиват по пътищата. Затова институциите инициират допълнителни мерки за превенция и призовават хората да карат внимателно, да тръгват отпочинали на път, да обезопасят себе си и децата в колата и да спазват ограниченията на скоростта.", "date": "2019.08.10", "title": " Мобилният телефон е основна причина за катастрофите у нас"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d0%b1%d1%81%d1%8a%d0%b6%d0%b4%d0%b0-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b8-%d0%bf%d0%be%d1%82%d0%be%d0%ba-%d0%b2-%d1%82%d1%83%d1%80/", "text": "Премиерът Бойко Борисов кацна в Туркменбаши, откъдето отпътува за туристическата зона „Аваза”. В „Аваза” днес започва Първия каспийски икономически форум (10-12 август). На 12 август програмата на премиера ни предвижда среща на четири очи с руския му колега Дмитрий Медведев, който е официален представител на Русия на форума. Очаква се двамата да обсъдят строителството на Балкански поток. Веднага след е предвидена среща на Борисов и с първия вицепрезидент на Иран д-р Есхаг Джахангири. Снимки: Цветан Томчев Първият каспийски икономически форум ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации. Фокус на дискусиите в „Аваза“ ще бъдат развитието на икономическото сътрудничество в Каспийския регион и създаването на условия за големи проекти. По време на дискусиите лидерите ще обсъдят ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците. Датата на провеждането на събитието на високо ниво е символично избрана – 12 август, когато е Денят на Каспийско море. В „Аваза“ министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, по чиято покана е на форума, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в „Аваза“. В делегацията, водена от премиера Бойко Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова. На форума в „Аваза“ ще присъства и руският премиер Дмитрий Медведев, съобщи ТАСС.  В програмата на премиера е включена среща с Медведев за понеделник по обяд. На последното си заседание Министерският съвет одобри проект на Спогодба между правителствата на България и Туркменистан за международни автомобилни превози на пътници и товари, като основа за водене на преговори. Тя е първата между двете страни в тази област. С подписването на документа ще се даде възможност за размяна на разрешителни за международни превози с автомобилен транспорт.", "date": "2019.08.10", "title": " Борисов обсъжда Балкански поток в Туркменистан"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%be%d0%b1%d0%b5%d1%89%d0%b0%d0%bb-%d0%b4%d0%b0-%d1%81%d0%bf%d1%80%d0%b5-%d1%81-%d1%80%d0%b0%d0%ba%d0%b5%d1%82%d0%bd%d0%b8%d1%82%d0%b5-%d0%be%d0%bf/", "text": "Президентът на САЩ Доналд Тръмп съобщи в Туитър, че лидерът на Северна Корея Ким Чен Ун му е изпратил писмо, в което го е уведомил, че ракетните изпитания на Северна Корея ще спрат, когато приключат съвместните учения на САЩ и Южна Корея. Ким се оплакал от „нелепите и скъпи“ учения и изразил желание да се срещне с Тръмп, за да започнат преговори веднага след приключването на съвместните учения. „С нетърпения очаквам срещата с Ким Чен Ун в близко бъдеще!“, потвърдил отново Тръмп и подчертал, че отказът на Пхенян от ядрено оръжие ще превърне Северна Корея в една от най-успешните страни в света.", "date": "2019.08.10", "title": " Ким Чен Ун обещал да спре с ракетните опити, когато САЩ и Южна Корея приключат с военните учения"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d1%80%d0%b0%d0%b7%d0%ba%d1%80%d0%b8%d1%85%d0%bc%d0%b5-%d0%b4%d0%be%d0%ba%d0%b0%d0%b7%d0%b0%d1%82%d0%b5%d0%bb%d1%81%d1%82%d0%b2%d0%b0%d1%82/", "text": "Заместник-главният прокурор Иван Гешев коментира във Варна   за хакерската атака срещу НАП и напрежението и протестите срещу неговата кандидатура за главен прокурор. Той е в морската столица заради успешното задържане на двама извършители на убийства през последните седмици. „Информация се дава само с разрешение на наблюдаващия прокурор, както е постъпено в този случай. С цел – само и единствено – да не се използва това за инсинуации, въпреки че то се използва. Тази информация е давана, след като е представена в съда и след като съдът я е обсъдил и произнесъл. Така че процесуален проблем няма. А това, че на някой не му харесва истината – това не е проблем на Прокуратурата“, обясни Гешев. „Но Прокуратурата няма защо да мълчи, при положение че не е виновна. За какво сме виновни? За това, че арестувахме най-голямата група за телефонни измами и за един месец почти нямаше телефонни измами в страната? За това, че прибрахме половината мутри или хора, които не са пипани в целия Преход? За това ли трябва да се срамуваме?“, добави още той. Запитан как ще отговори на повишеното обществено напрежение и многобройните протести по негов адрес, Гешев отговори: „Това, че една малка извънпарламентарна партия не ме харесва, е видимо. За мен е важно оценката на обикновените български граждани и на хората, за които работи Прокуратурата. За мен е важно Прокуратурата да работи активно и да повишава общественото доверие в себе си“. Определението „бухалка на управляващите“ Гешев коментира така: „Такива определения, етикети и всякакви други неща са много лесни. Те се използват обикновено, когато нямаш някакви аргументи. Този тип определения излъчват безсилие и злоба“.", "date": "2019.08.10", "title": " Иван Гешев: Разкрихме доказателствата срещу „ТАД Груп“, за да няма инсинуации"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0%d0%bd%d0%b5-%d0%bd%d0%b0-%d1%83%d0%bb%d0%b8%d1%86%d0%b8-%d0%b8/", "text": "Продължават възстановителните дейности по уличната мрежа в Благоевград. И днес, екипи подготвят за работа и асфалтират участъци на различни места в града. Сред улиците, по които се извършват ремонтни дейности са: „Иван Михайлов“, „Полковник Кирил Чамишки“ „Славянска“, „Марица“, „Майор Стефан Иванов“, като част от тях вече са завършени. Напарена е подготовка за асфалт на бул. „Св. св. Кирил и Методий“, ул. „Драма“ и др. През вчерашния ден започна и полагането на трошен камък по ул. „Родина“. По разпореждане на кмета на Благоевград д-р Атанас Камбитов, предстои да бъдат възстановени нарушените настилки навсякъде в Благоевград. Отделно от това започва и цялостно преасфалтиране на три ключови улици в Благоевград – „Шар планина“, „Вардар“ и „Дойран“. Община Благоевград апелира за търпение и толерантност, в случай на възникване на неудобство за водачите на МПС!", "date": "2019.08.10", "title": " Продължава възстановяване на улици и тротоари, нарушени след  ремонти на ВиК мрежата в Благоевград"}
{"url": "https://trud.bg/%d0%b5%d0%b4%d0%b8%d0%bd-%d1%87%d0%be%d0%b2%d0%b5%d0%ba-%d0%b5-%d0%b1%d0%b8%d0%bb-%d1%80%d0%b0%d0%bd%d0%b5%d0%bd-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%b4%d0%b6%d0%b0/", "text": "Един човек бе ранен при стрелба в джамия в предградие на норвежката столица Осло днес, предаде Франс прес. Нападателят е бил задържан. Той бе описан от представител на джамията като „бял мъж с каска и униформа“. Стрелбата станала в ислямския център Ан Нур в предградието на Осло Берум. Полицията засега не знае в какво състояние е простреляният. Тя не разполага с информация за други нападатели.", "date": "2019.08.10", "title": " Един човек е бил ранен при стрелба в джамия в предградие на Осло"}
{"url": "https://trud.bg/%d0%b3%d1%80%d0%b0%d0%bd%d0%b4%d0%b8%d0%b4%d0%b8%d0%b5%d1%80%d0%b8%d1%82%d1%8a%d1%82-%d0%b5-%d0%bf%d0%b5%d1%80%d1%84%d0%b5%d0%ba%d1%82%d0%bd%d0%b8%d1%8f%d1%82-%d1%81%d0%ba%d1%8a%d0%bf%d0%be%d1%86/", "text": "Името на грандидиерита няма връзка с „грандомания“, нито означава нещо величествено. Това е скромен, но прелестен синьозелен минерал, открит в Мадагаскар и кръстен на първия чуждестранен изследовател на острова – Алфред Грандидие. Магическите му сили все още не са изследвани, въздействието на високите му вибрации върху човека е неизвестно, но е един от най-скъпите, най-рядкосрещаните и най-красивите минерали в света.   Пра-китът, родителят на всички китове, бил безкрайно самотен, защото си нямал жена. Той си наумил, че ако успее да достигне с един скок до съзвездието Риби, ще открие там своята половинка. Пляснал веднъж с могъщата си опашка, отскочил, но стигнал само до Луната. Скочил втори път, но отново не успял да достигне до Риби. Събрал всичките си сили, опашката му изплющяла като гръм и изплискала половината океан. Китът отлетял в небето и оттогава никой не го е виждал. А част от пръските попаднали върху красивия о. Мадагаскар и за секунди потънали в земята, където се превърнали в разкошни синьозелени камъни. Това, според една местна легенда, станало преди стотина милиона години, когато нищо на Земята все още нямало име. Дори и грандидиеритът. Грандидиеритът е открит едва през 1902 г. от френския изследовател Алфред Лакруа, професор по минералогия в Националния природонаучен музей на Франция. Мосю Лакруа заминава за остров Мадагаскар по стъпките на своя кумир – учения естествоизпитател Алфред Грандидие. Но за разлика от Грандидие, Лакруа се интересува не от историята, растителния и животинския свят на острова, а единствено от неговите скрити съкровища – минералите. Покрай многото си открития, един ден Лакруа изследвал южната част на острова, когато попаднал на щастлива находка – непознат му минерал. Синьозеленият камък приличал малко на аквамарин, малко на апатит или на дори син топаз, но под различен ъгъл на светлината менял цвета си от син на зеленикав и до бял или дори жълт. След като се консултирал със свои колеги и направил съответните изследвания, Лакруа удостоверил това, в което вече бил сигурен – че е открил нов вид! Естествено, решил да го нарече на най-големия изследовател на Мадагаскар. Химически, минералът грандидиeрит не е нищо изключително. Той е от групата на силикатите – сложен боросиликат, в чийто състав задължително присъстват алуминий, магнезий и желязо. Опростената формула на съединението е следната: (Mg, Fe) Al3BSiO9. Чести, но незадължителни примеси са манган, титан, калий и натрий. Борът, от който основно се състои, присъства в земната кора поне десет пъти повече от наличното на планетата ни злато – около 4 mg на тон скала. Новият камък привлякъл веднага вниманието на гемолозите. Син цвят със зеленикав нюанс и млечнобели включвания, разпръснати по кристалния масив като дрипави облаци. Красотата на цветовете му, високата му твърдост (7,5 по 10-степенната скала на Моос) и изразен трихроизъм обещават грандидиериът да се превърне в сензация на бижутерските пазари на планетата! Той е перфектният скъпоценен камък – издръжлив, неустоимо привлекателен и относително лек за обработка. Уви, всички изкупвачи на скъпоценни камъни, изпратени спешно да търсят синьозеления камък в Мадагаскар, един след друг се върнали с празни ръце. За няколко десетилетия търсения са открити и изсечени едва две дузини грандидиерити с прилично качество. На пазара на минерали, както на всеки друг пазар, търсенето и предлагането определят цената. И понеже търсенето на загадъчния и красив камък в цветовете на Индийския океан е голямо, а по това време находища има само в Мадагаскар, при това оскъдни, цената му скача рязко. Търсачите на съкровища разсъждават така: по времето на Пангея Мадагаскар и Цейлон са били плътно прилепнали на юг от Индустан и между Африка и Антарктида. Следователно грандидиерити може да има и в южната част на Индия, в Шри Ланка, а и в Антарктида покрай Индийския океан. Така се случило, че сто години след първата находка, нови находища на грандидиерити няма. Едва през 2000 г. Мъри Бърфорд, канадски специалист по скъпоценни камъни, купува в Ратнапура, Индия, прозрачен камък, който търговецът му продава за серендибит. Камъкът обаче показа трихроизъм – в зависимост от ъгъла на светлината променя цвета си от безцветен към син и зелен. Леко озадачен, Бърфорд изпраща проба от камъка в Европа за подробен анализ. Оказа се, че това е прозрачна версия на отдавна търсения грандидиерит! Ръководителят на швейцарската изследователска лаборатория е толкова заинтригуван, че откупва от канадеца този толкова рядък кристал. В историята не са останали документи за каква цена е бил асделката, но според предположенията е от 30 до 100 хиляди долара. Обнадеждени от откритието, търсачи на скъпоценни камъни плъзват из Мадагаскар и Шри Ланка. Местните хора също запрятат ръкави, окуражени от надежди за бързо забогатяване. Находките на грандидиерит стават все повече. Слухът, че в Мадагаскар може да се купят необработени грандидиерити за жълти стотинки, се разпростира и скоро ловците на скъпоценни камъни се впускат към островите. Трудно е да си представим колко гемологичен боклук е продаден през последното десетилетие и половина под името „грандидиерит”.  Днес вълнението около рядко срещания минерал се успокоява и търсенето се стабилизира. Находища вече има и в Нова Зеландия, Норвегия, Суринам, Алжир, Италия, Малави, Индия, САЩ, Канада, Антарктида и Чехия. Търговци от Третия свят продават всевъзможни синьозелени камъчета с красиви сертификати, но дали са истински грандидиерити – купувачите не може да бъдат сигурни какво точно получават.   Искайте сертификат от легитимна лаборатория Съмнявайте се, ако е много евтин Грандидиеритът е твърде рядък, за да срещаме негови ментета на всяка крачка. Но, ако се опитаме да направим „удар“ в eBay, като си купим евтин синьозелен мадагаскарски камък, трябва да си опичаме акъла. Първата ни работа нека да бъде да проверим доколко е надежден търговецът. Можем да се ориентираме и по цената. Рядък камък като грандидиерита, особено ако е от най-високо качество, би трябвало да струва доста скъпо – вероятно петцифрена сума. Страната, от която идва стоката, също може да ни подскаже за какво става дума. Например камъни от Китай за по 5-10 долара парчето има голяма вероятност да са ментета, при това от най-бруталните – от пластмаса или стъкло. Индийските по-често са боядисан халцедон, а тайландските може да се окажат синтетични.  За да сте сигурни, че влагате пари в истински грандидиерит, трябва минералът да се продава с меродавен сертификат или самият вие да се консултирате със сертифицирана и международно призната лаборатория.   Подходящ за Дева, Лъв и Стрелец От 1912 г. списъкът с минералите, които отговарят на съответния зодиакален знак, не е променян, макар че от началото на XXI век са правени два опита да бъде добавен нов камък – и двата пъти предложенията са към рождените камъни на Стрелеца – тюркоаз и циркон – да бъде добавен танзанитът. Грандидиеритът не е сред изброените, но ако вземем за отправна точка описаните в Библията камъни и, съдейки по цвета и по това, че, също като хризолита (известен още като перидот), е от групата на силикатите, може да предположим, че е рожден камък за август и е подходящ за Дева, Лъв и Стрелец.   Баобаб носи същото име Адансония грандидиери или „баобаб на Грандидие“ са най-големите дървета, които растат на Мадагаскар. Те също са кръстени на френския изследовател на острова. Бутилковидните им стволове са с обиколка 3 м., а на височина достигат до 30 м. Тези гиганти са на изчезване. Индустриализацията и развитието на селското стопанство са ги превърнали в застрашен вид.       Не е сред свещените камъни в Библията Идеята за рождените скъпоценни камъни – че на всеки месец от годината и съответно на всеки зодиакален знак отговаря определен минерал, идва от 12-те камъка върху съдийския нагръдник на Аарон, брата на Мойсей. Първоначално изобщо не ставало дума, че тези свещени камъни имат връзка с астрологията. Те са 12 не заради месеците в годината, а според броя на Израилевите синове. В „Изход“ 28:15-21 в Библията са изброени, както е разположението им по редове: на първи ред рубин, топаз и изумруд, на втори – карбункул, сапфир и елмаз, на трети – опал, ахат и аметист и на четвърти – хризолит, оникс и яспис. На всеки камък е изсечено едно от имената на синовете. Проблемът е, че в преводите на Светото писание се различават, дори в един и същи превод при различни споменавания на нагръдника се изброяват различни камъни. Това може би произхожда от факта, че имената на някои от минералите по онова време са били други, хората невинаги са различавали един червен камък от друг – например карбункулът може би е бил гранат, а сапфир вероятно са наричали лазурита. Първи Флавий Йосиф (І в.), а след него и св. Йероним (V в.) предполагат, че може да има връзка между дванадесетте камъка в нагръдника на Аарон и дванадесетте знака на зодиака. Те развиват идеята, че всеки от скъпоценните камъни има специални сили, свързани със съответния астрологичен знак, и носенето на му в точното време би имало терапевтично или защитно въздействие.   ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ   София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.08.10", "title": " Грандидиеритът е перфектният скъпоценен камък\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d1%81%d0%bb%d0%b5%d0%b4-%d0%bf%d1%80%d0%b5%d0%be%d0%b1%d1%80%d1%8a%d1%89%d0%b0%d0%bd%d0%b5-%d0%bd%d0%b0-%d0%b4/", "text": "Двама млади мъже са се преобърнали с джип край Чепеларе. На място е загинал 26-годишен мъж, а спътникът му е в тежко състояние със счупен вратен прешлен и е транспортиран за лечение в УМБАЛ „Св. Георги“ в Пловдив, с опасност за живота, съобщава  . Младите мъже са изкачвали стръмен участък, по черен път, с джип, в посока към параклис „Св. Петка“ край града. Колата тръгнала назад, като се търкаляла около 150 метра по склона. Грохотът бил чут случайно от местен жител, който се обадил в полицията. Инцидентът станал между 1 и 3 часа през нощта. Тепърва ще се изясняват причините, довели до трагедията. Образувано е досъдебно производство. Хората в града разказват, че младите мъже са се занимавали с дърводобив.", "date": "2019.08.10", "title": " Младеж е загинал след преобръщане на джип край Чепеларе"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%82-%d1%85%d0%be%d1%80%d0%b0-%d0%be%d1%82-%d0%b3%d1%80%d1%8a%d1%86%d0%ba%d0%b8%d1%8f-%d0%be%d1%81%d1%82%d1%80%d0%be%d0%b2-%d0%b5%d0%bb%d0%b0%d1%84/", "text": "Голям пожар бушува на гръцкия остров Елафонисос, съобщават медиите в страната. Борбата с огъня е започнала в събота сутрин с 15 противопожарни коли и 45 пожарникари. Ангажирана е и авиацията. Заради огъня се е наложила евакуация на хотели и къмпинги в района. Жена, попаднала в капана на пламъците, е била спасена от огнеборците. За почивните дни метеоролозите предупредиха за жеги и опасност от пожари в обширни райони на съседна Гърция. В събота следобед температурите на юг ще достигнат до 40 градуса.", "date": "2019.08.10", "title": " Евакуират хора от гръцкия остров Елафонисос заради пожар"}
{"url": "https://trud.bg/%d1%81%d1%82%d0%be%d0%b9%d1%87%d0%be-%d0%bc%d0%bb%d0%b0%d0%b4%d0%b5%d0%bd%d0%be%d0%b2-%d0%b7%d0%b0%d0%b3%d1%80%d1%8f-%d0%b7%d0%b0-%d1%84%d0%b8%d0%bd%d0%b0%d0%bb%d0%b0-%d1%81-31/", "text": "Най-важният мач за годината за Стойчо Младенов е финалът за Купата на Казахстан. Там неговият „Кайсар“ ще се изправи срещу „Атирау“. И Екзекутора на „Ливърпул“ загря по най-добрия начин за дуела на 22 септември. „Кайсар“ срази „Атирау“ с 3:1 като гост и излезе на четвърто място в първенството. Герой за „пустинните вълци“ стана арменският национал Тигран Барсегян. Крилото вкара и трите гола за „Кайсар“ – два през първото и един през второто полувреме. Баргесян е откритието на първенството на Казахстан и вече е хванал окото на грандовете „Астана“ и „Кайрат“. В последните седмици „Кайсар“ пък се представя по-силно като гост, където неизменно печели. У дома „вълците“ са по-неубедителни. Първият отбор на Стойчо Младенов в Казахстан бе именно „Атирау“, от където преди три години треньорът премина в област Кизилорда.  ", "date": "2019.08.10", "title": " Стойчо Младенов загря за финала с 3:1"}
{"url": "https://trud.bg/%d0%be%d0%bf%d0%b0%d1%81%d0%bd%d0%b0-%d0%b6%d0%b5%d0%b3%d0%b0-%d0%b2-%d0%bf%d0%be%d0%bb%d0%be%d0%b2%d0%b8%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Жълт код е в сила за 16 области, където живакът ще бъде над 32 градуса, сочи прогнозата на Националния институт по хидрология и метеорология. Засегнатите области са Видин, Враца, Монтана, Плевен, Ловеч, Габрово, Велико Търново, Русе, Сливен, Ямбол, Хасково, Стара Загора, Пловдив, Пазарджик, Благоевград и Кюстендил. Възможни са слаби превалявания в незначителни количества в източната част на страната. А от неделя нататък стабилен антициклон ще задържи времето сухо и топло до средата на следващата седмица. Очаква се температурите да се запазят високи и на места около Дунав и в югозападна България да надминат дори 40 градуса. През почивните дни и в самото начало на следващата седмица атмосферата над страната ще се насити с прах от пустините на Африка. Концентрацията му ще е по-значителна в западната половина на страната. Очаква се той да се изнесе от нашите географски ширини в понеделник-вторник. Относително захлаждане се очаква около 16-17 август. Студент атмосферен фронт ще свали леко температурите за 2-3 дни с превалявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Опасна жега в половин България"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d1%82%d1%80%d1%8a%d0%b3%d0%bd%d0%b0%d1%85%d0%b0-%d1%81-%d1%82%d1%80%d1%83%d0%b4%d0%bd%d0%b0-%d0%bf%d0%be%d0%b1/", "text": "Волейболистите ни постигна трудна, но ценна победа срещу Египет на старта на олимипийската квалификация във Варна. Тимът, воден от Силвано Пранди, се наложи с 3:1 (25:11, 33:31, 19:25, 25:19). Най-резултатен за „лъвовете” бе Цветан Соколов с 28 точки, а Тодор Скримов добави 14 точки. Тази вечер националите играят с Пуерто Рико в Двореца на културата и спорта, а утре излизат срещу олимпийския шампион Бразилия. Само първият в групата взима квота за игрите Токио 2020.  „Очаквам да подобряваме играта си във всяка следваща среща – заяви треньорът Силвано Пранди. – Не мога да кажа в проценти до каква степен играчите са показали това, което искам да виждам. Със сигурност ми направи добро впечатление начина, по който контролирахме мача в четвъртия гейм, след като имахме затруднения в третата част.” „Най-важна е победата, независимо какъв е резултатът – обяви Цветан Соколов. – Египет игра много добре на посрещане и на сервиз, ние не можахме да ги пробием. Дори бих казал, че бихме доста хубав сервис, но не успяхме да направим никакви щети. Утре (б.р. днес),ще видите много по-друг отбор. Ще играем по-различно, отколкото днес. Първият мач винаги има скованост, която можеше да ни изиграе лоша шега.", "date": "2019.08.10", "title": " Волейболистите тръгнаха с трудна победа срещу Египет – 3:1"}
{"url": "https://trud.bg/%d0%bd%d0%b0%d0%b4-100-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80%d0%b8-%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d1%80/", "text": "113 души са били задържани при протеста на руската опозиция в Москва днес, предаде Ройтерс. Близо 50 000 души се включиха в най-голямата опозиционна демонстрация в Русия от години, съобщи неправителствена организация, цитирана от Франс прес. Те поискаха свободни местни избори в Москва, след като властите отказаха да регистрират опозиционни и независими кандидати.   За разлика от предишни подобни протести днешният бе разрешен. Над 500 демонстранти, много от които младежи, обаче се насочиха към сградата на президентската администрация. Те скандираха „Путин е крадец“, предаде Ройтерс, като се позова на очевидци. Най-малко 20 от тези демонстранти бяха задържани от полицията, която отцепи сградата.", "date": "2019.08.10", "title": " Над 100 души са задържани при протест на руската опозиция в Москва"}
{"url": "https://trud.bg/%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%b8%d1%8f%d1%82-%d0%bf%d1%80%d0%be%d0%b4%d1%83%d1%86%d0%b5%d0%bd%d1%82-%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2%d0%b0-%d0%b0%d1%80/", "text": "Разговаряме с управителя на музикалната компания „Вирджиния Рекърдс“ и председател на Българската асоциация на музикалните продуценти Станислава Армутлиева в разгара на лятото, когато български изпълнители са заели челни места в класациите. Неотдавна нейният лейбъл (марка) започна да работи и с култовата телевизия MTV, по която вече се въртят песни на родни таланти. Саня коментира и разрастването на стрийминг услугите, по какъв начин те влияят на индустрията и кои са най-големите проблеми на бранша в момента.  – Саня, част от изпълнителите на „Вирджиния Рекърдс“ вече се въртят по канали на музикалния гигант MTV. Разкажете ни как се случи това?  – През последните години имам ясна цел, която съм вплела в ежедневната ни работа във „Вирджиния Рекърдс“ и съм превърнала в приоритет – да успяваме и извън България. В резултат на това започнахме да работим с чужди автори и продуценти, да влизаме в колаборации с чужди артисти. Създадохме мрежа от партньорства с някои от най-силните лейбъли в редица европейски територии, концентрирахме се върху натрупване на ноу-хау за дигиталното разпространение и маркетиране на музика във всички аудио и видео стрийминг платформи, както и в социалните мрежи. Създадохме условия всички артисти, с които работим, да се превърнат и в автори на своята музика. Започнахме да градим и отношения с редица чуждестранни медии. В резултат на тези усилия постепенно за нас започнаха да се отварят много врати. Присъствието ни в MTV e резултат от ентусиазма на екипа на тази иконична за нас медия по отношения на няколко наши проекта. – Обяснете как се работи с международна компания от такъв мащаб и какво всъщност означава този успех за изпълнителите (и конкретно на българския лейбъл)?  – За да влезеш в плейлистата, на който и да е от каналите на MTV, първо трябва да те забележат, да видят в теб и проекта ти потенциал, след което трябва да минеш през одобрението на доста хора. Освен това тестват проектите през няколко нива на ротации. Благодарна съм за това внимание и подкрепа, които са толкова важни за нас. Българската музика и артисти нямат много платформи, на които да заявят себе си. Затова всяка поява в чужда медия е стъпка по пътя ни към целта. Ще съм радостна, ако на първо време просто започнат да се вглеждат в нас. – Вашата дъщеря Алма е един от музикантите, които постигнаха успехи в чужбина със своя песен. Как ви кара да се чувствате това?  – Алма постигна неочакван за всички ни успех в Полша, Русия, Турция. В резултат на това е поканена на най-престижния фестивал в Полша – Сопотския, който се оказа и със състезателен характер, нещо като мини Евровизия. На 14 август тя ще се бори от името на България за гласа на милиони поляци, които ще наблюдават фестивала директно по най-голямата полска телевизия. Започнаха да идват и покани от Русия и Казахстан. Чувствам се нащрек, за да не изпуснем тази вълна и да я превърна в отворен коридор за други наши артисти. Успехът всъщност е огромна отговорност. – Каква роля имате вие в нейното желание да се развива в музикалната индустрия?  – Никога не съм я подстрекавала да тръгва по този път. Единственото, за което бях сигурна, когато и двете ми деца бяха малки, е че искам да могат да свирят на музикален инструмент. Подобно умение има позитивен ефект за едно дете на толкова много нива. Затова и двете от малки започнаха да свирят на пиано всяка седмица по няколко пъти. Освен това вкъщи винаги е звучала много музика и то различна. Вероятно и концертите, на които ги водехме от малки, също са изиграли роля. Алма сама откри своето желание и в правилния момент, аз просто я подкрепих, защото видях в нея потенциал да вълнува чрез музика. Ако нямаше талант в нея, щях да направя всичко да я откажа. – Какви според вас са най-големите проблеми в бранша в момента (в България и в световен мащаб)?  – В България най-големият проблем е, че хората обичат музика, тя е важна част от живота им, но не я ценят, не са готови да плащат за нея. Това подрива усилията на всеки, който реши да се развива като музикант, артист, автор, продуцент. Държавата години наред също не правеше достатъчно, за да има нормална среда за развитие на творческите индустрии. Когато приходите от музика са ниски, няма достатъчно нови песни, нови артисти, нови лейбъли, качеството на всичко е по-ниско, тъй като възможностите за инвестиции са ограничени. В световен мащаб музикалният бизнес расте заради аудио стрийминг платформите като Spotify, Apple Music, Deezer и други, които са приютили целия световен каталог и за ползването на които милиони хора плащат изключително поносим като цена абонамент. Вече над 60% от приходите на индустрията са дигитални. В България за съжаление сме далеч от подобна статистика. Основните проблеми на световния музикален бизнес са свързани с отговорността на всички дигитални платформи, където индивидуални потребители качват музикално съдържание. Голяма част от тези проблеми намериха частично разрешение в Новата Европейска директива за авторско право, която предстои да бъде имплементирана в България. Това е много важен момент за нашия бизнес, тъй като над 80% от приходите на българските лейбъли и артисти идват от YouTube. Друг важен момент за българския, а и за световния музикален бизнес, е развитието на дружествата за колективно управление на права. У нас все още и двете дружества в областта на музиката – ПРОФОН и Музикаутор, правят усилия да събират парите на творците в една до голяма степен враждебна среда. – Преди време бяхме говорили за позитивните тенденции от масовото развитие на стрийминг услугите като Spotify, Apple Music и др. Какво е отношението на българите към този начин на „консумиране“ на музика на този етап? Какви са вашите прогнози за близкото бъдеще?  – Тенденцията е стабилен растеж у нас на потреблението на музика през аудио стрийминг платформите. Ако обичате музика и веднъж опитате да ползвате Spotify например, няма вариант тази услуга да не стане важна част от ежедневието ви. Абонаментът е 9,99 лева на месец за неограничен достъп до целия световен каталог онлайн и офлайн. Това е по-малко от билет за кино, от два хубави шоколада, от цената на такси от центъра до Бояна например. През 2018 година приходите на звукозаписните компании у нас от дигитални услуги скочиха с 30%. Това обаче не елиминира факта, че много малка част от населението е готова да плаща за музика, както и че има огромен сегмент бизнеси, които ползват музика с комерсиална цел, без да са взели разрешение от правоносителите и без да ги овъзмездяват за това ползване. – За съжаление продуцентите и текстописците у нас често остават недооценени и голяма част от хората не си дават сметка колко труд и усилия коства създаването на една песен. Как вашата компания се бори с това?   – Благодаря ви за този въпрос. От 27 години се занимавам с музикален бизнес и от 27 години посвещавам голяма част от времето си на най-различни усилия и активности, свързани с битката за по-добра среда за българските музикални творци. За този период научих няколко урока. Първият е, че най-добрият начин да бориш пиратството у нас е с бизнес алтернативи. Когато пиратските касети и после дискове бяха залели България, някои от най-големите световни компании, които представляваме тук, ни се довериха и ни позволиха да произвеждаме на местна почва така наречените кирилоезични версии на най-хитовите албуми, и да ги продаваме на много по-ниска цена от тази в Западна Европа, и това имаше ефект за пазара и легалните продажби. Другият урок, който научих за това време е, че образованието и просветителството на тема интелектуална собственост и права са от огромна важност за промяната, която търсим. Затова през последните месеци инвестирам личното си време, за да обикалям училищата по изкуствата заедно с мои колеги от Българската асоциация на музикалните продуценти и да влизам в „Час по интелектуална собственост“. Разговорът за авторските и сродните права с бъдещите творци, а и не само с тях – говорим с политици, с журналисти, с водещи обществени фигури, може да промени засега трудната реалност, свързана със заплащането на творческия труд у нас, може и да превърне България в много по-привлекателна територия за талантливите хора. – Неотдавна организирахте първия по рода си „лагер“ за писане на песни. Какви са резултатите от тази инициатива?  – Sofia Songwriting Camp e едно от най-хубавите неща, които съм правила, откакто се занимавам с музикален бизнес. Това е вдъхновяващ и изключително важен проект, защото вдига нивото на създаването на музика у нас, както и защото дава шанс на наши автори да влязат в суперпрофесионални екипи с композитори, текстописци и музикални продуценти от различни държави, и да се превърнат в съавтори на песни, които могат да се реализират на големи пазари и да станат част от репертоара на суперуспешни чуждестранни артисти. Другият позитив е създаването на репертоар за нашите артисти, с който можем да излезем на международната сцена. За 4 дена в 6 студия бяха създадени 24 песни. Вече имаме страхотни новини по отношение на бъдещата им реализация. Една от най-успешните K-pop (корейски поп, б.а.) банди потвърди, че песен, написана в рамките на нашия творчески лагер, влиза в новия им албум. Това е страхотно. Двама от авторите на тази песен са българи. Скоро ще разкрием и детайли, свързани с това. Две от песните, създадени по време на лагера, преди няколко дни, бяха потвърдени като следващите премиери в репертоара на двама от най-перспективните шведски артисти, една от песните е следващият сингъл на суперзвезда от Румъния, следващите проекти на 4Magic, Дара, Михаела Маринова, Йоана и Ева Пармакова също са песни, създадени по време на Sofia Songwriting Camp. Между другото, следващото издание на лагера е вече потвърдено, благодарение на нашите партньори. Скоро стартираме неговата организация. Очаквайте уникални участници и страхотни съпътстващи лагера инициативи. – Изпълнители от вашия лейбъл направиха доста проекти с румънския продуцент Моноар. Разкажете ни как започнахте да работите с него?  – След финала на последния сезон на X Factor, в който победители бяха 4Magic, започнах да градя стратегия как да ги направя успешни и след предаването. Никой не вярваше, че група има шанс у нас, да не говорим за група от непълнолетни момичета, които ходят на училище и дори не живеят в София, а в Пловдив. След предаването трябва да сме бързи, за да хванем вълната от популярност и одобрение за победителите и финалистите, с които решаваме да работим. По това време момичетата нямаха никакви умения да създават сами музика или текст. Най-силното им изпълнение в предаването беше фолклорна песен – „Вечерай, Радо“. Реших, че на това трябва да заложа и да намеря музикален продуцент, който да вземе фолклорния мотив и да го вплете в красиво парче, направено специално за невероятния четириглас на групата. Към онзи момент – декември 2017 г., имаше двама продуценти, чиито парчета с инкорпориран български фолклорен мотив бяха станали суперхитове не само у нас – единият беше израелецът Саги Абитбул, който вкара „Чичовите Конье“ в хита си Stanga, а другият беше Моноар, с неговата Violin Song, в която звучи фолклорен мотив от „Втора песен за из пътя“ в изпълнение на хор Мистерията на българските гласове. Познавах и двамата заради партньорството с техните лейбъли. Писах и на двамата, като представих групата и своята идея. Саги отказа, но Крис (Моноар) върна един от най-ентусиазираните мейли, който някога съм получавала по повод наш артист. Това момче е от моя гледна точка гениално като продуцент, да не говорим колко е бърз и дисциплиниран, а освен това и изключително добър, читав човек. Няколко дни след този мейл, от офиса на „Вирджиния Рекърдс“ към Констанца в Румъния, където е студиото на Крис, потеглиха четири 15-годишни момичета, придружавани от представител на компанията. На следващата вечер към 11 вечерта Крис ми пусна напълно готово първо демо, което ме закова с безапелационните си качества. Together (Вечерай, Радо) се превърна в хита на 2018 г. в България и даде страхотен старт на кариерата на 4Magic. Ето как започна всичко. Толкова се харесахме с Крис и неговия баща Телу, който го менажира, толкова приятно заработихме, така започнахме да се подкрепяме, че това се превърна в едно от най-важните творчески и бизнес партньорства, които съм имала. Мисля, че е така и за тях. – Каква е вашата дефиниция за хит, според българските стандарти?  – Песен, която вълнува и искаш да слушаш още и още. – Какво определяте за най-големия ви успех?  – Гоня го този най-голям успех, представям си го, вървя към него заедно с целия си екип. Иначе се старая всеки ден да произвеждам малки и не толкова малки успехи. В личен план – това, че създадох хубаво семейство и две деца, които растат свестни и добри, е моята победа. Нашият гост  Станислава Армутлиева, по-известна и като Саня, е родена на 30 май в София. Завършила е актьорско майсторство във ВИТИЗ. От 1991 година е управител на музикална компания „Вирджиния Рекърдс”. Тя е и председател на Управителния съвет на Българската асоциация на музикалните продуценти. Участва във втория, третия, четвъртия и петия сезон на риалити шоуто X Factor България като член на журито. Изявява се и като актриса във филмите „Софийска история”, „Хълмът на боровинките” и „Лошо момиче”.", "date": "2019.08.10", "title": " Музикалният продуцент Станислава Армутлиева пред „Труд“: Българите обичат музиката, но не са готови да плащат за нея\t"}
{"url": "https://trud.bg/%d1%80%d0%b0%d0%b1%d0%be%d1%82%d0%b5%d1%89%d0%b8%d1%82%d0%b5-%d0%b1%d0%b5%d0%b4%d0%bd%d0%b8-%d0%bd%d0%b5-%d1%81%d0%b0-800-%d1%85%d0%b8%d0%bb%d1%8f%d0%b4%d0%b8-%d0%b4%d1%83%d1%88%d0%b8/", "text": "Когато липсва разбиране на определения, методика и особености на основни понятия, дебатите за социалната политика се пълнят с полуистини и откровени изкривявания. Пресен пример от тази седмица е обиколилото медиите твърдение, че работещите бедни в страната са 800 хиляди души. Целта на настоящия текст е да напомни реалните измерения на този феномен и да го постави в контекста на останалите данни за бедността и неравенството. Необходимо е да започнем от определението. Горното, наглед стряскащо число – което, впрочем, допуска че работещи бедни към началото на годината са 23% от заетите, или почти всеки четвърти който се намира на работа – е резултат от прилагането на не особено подходящо определение. Източникът му е оценка на Института за социални и синдикални изследвания (ИССУ) на КНСБ, чиято дефиниция на бедност се различава значително от официалната, прилагана от НСИ и Евростат. Тъй като методологията на изследването на синдикалния институт не е достъпна публично, се налага да съдим за нейното естество от резултатите, които представят (а причината тя да не е достъпна е вероятно, за да не могат да бъдат поставени под съмнение основаните на нея изчисления). Тя включва оценка на необходимите разходи „храна, за поддържане на жилището, здравеопазване, образование, транспорт и почивка“ и можем да приемем, че покриват наистина основни и жизненоважни аспекти, без които трудно бихме могли да си представим нормалното съществуване. Понеже не знаем точно как се претеглят отделните аспекти в тази своеобразна „кошница“, можем единствено да се надяваме че икономистите в ИССУ успяват да постигнат максимално приближение до средностатистическо семейство. Последното изчисление предполага, че за четиричленно домакинство са необходими 2448 лева месечно средно за страната, то конкретно за София тази сума нараства на 3233 лева. Тъй като у нас няма официално приети регионални дефлатори, които да отчитат разликите в ценовите равнища на областите, то възниква въпросът как се достига до регионалното изчисление. В последните три издания на изследването отношението между София и България гравитира около 75%, което се приближава до разликата между столицата и страната в средния доход на лице от домакинство по методологията на Евростат, както и до разликата в средното брутно заплащане на наетите. Подобно претегляне обаче е далеч от методологически коректно, тъй като издръжката на живот се отнася най-вече до цени. Не можем да пропуснем и обстоятелството, че изчислението „на човек“ в рамките на четиричленно семейство механично разделя горните суми на четири равни части. Същевременно утвърдените методологии, които мерят домакински разходи, обаче вземат предвид, че членовете на едно домакинство имат много споделени разходи, които чувствително намаляват реалния разход на лице от домакинство. Ще оставим читателят да прецени доколко гореописаният подход е подходящ за определяне на реалния дял на работещите бедни. Нека обаче се съсредоточим върху приетата от Евростат и НСИ дефиниция на това понятие, и неговите реални измерения. Определението съчетава две от основните понятия на пазара на труда – за да попадне в тази група, лицето трябва да е заето, и да е в домакинство, което отговаря на критериите за риск от бедност. През 2018 г. България е близо до средноевропейското равнище по този показател – работещите бедни във възрастовата група между 18 и 64 години са 10,1%, спрямо 9,4% средно за Европейския съюз. Тъй като НСИ не публикува броя заети в точно тази възрастова група, оценката на абсолютния брой работещи бедни която можем да изчислим е приблизителна – във възрастовата група 20-64 заетите са 3,054 милиона души, а в 15-64 – 3,068. Това от своя страна означава, че по груба сметка работещите бедни в цялата страна са около 305-307 хиляди души, или повече от два и половина пъти по-малко от огласените в медийните изказвания, които дадоха повод за написването на този текст. В заключение, трябва да напомним и че последният систематичен анализ на бедността сочи, че заетите като цяло са с относително нисък риск от бедност. Обратно, домакинствата на хора с ниско образование, принадлежащи към малцинствените етнически групи и многодетните семейства са в чувствително по-висок риск от бедност. Именно там следва да бъдат съсредоточени социалните политики, които целят ограничаването на бедността и социалното изключване.   Положението се подобрява, но бавно Повече от една трета от гражданите на България живеят в риск от бедност или социално изключване. В тази графа през 2017-та година попадат 38,9% от населението, според данни на Евростат, публикувани в края на миналата година. Средно за Европейския съюз в тази графа попадат 22.5% от населението или почти два пъти по-малък дял. Само в още две държави повече от една трета от гражданите живеят в риск от бедност или социално изключване – Румъния (35.7%) и Гърция (34.8) – но процентът е най-висок в България. Румъния е една от страните, която се справя най-добре с намаляването на броя на хората, попадащи в тази група. Изложените на риск от бедност и социално изключване намаляват и в България, но с по-слаби темпове. През 2007 година в тази графа са попадали 44.8% от българите или малко над 3,4 милиона души, припомня Евростат. Това означава, че България е подобрила положението си с 5,9 процентни пункта за последните девет години. От седмичния бюлетин на ИПИ", "date": "2019.08.10", "title": " Работещите бедни не са 800 хиляди души\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%be%d1%82%d0%bd%d0%be%d0%b2%d0%be-%d1%81%d1%80%d0%b5%d1%89%d1%83-%d0%b2%d0%b0%d0%b2%d1%80%d0%b8%d0%bd%d0%ba/", "text": "Григор Димитров започва отново срещу Стан Вавринка (Швейцария) на турнира „Мастърс“ в Синсинати. Българинът бе първа резерва, но влезе в схемата след оттеглянето на Милош Раонич  (Канада) поради контузия. Любопитното е, че Григор, който е шампион в Синсинати от 2017 г., игра срещу Вавринка и в първи кръг в Монреал през тази седмица и загуби с 4:6, 4:6. Швейцарецът води на Григор с 6-4 в преките двубои и е спечелил последните 4 сблъсъка.", "date": "2019.08.10", "title": " Григор Димитров отново срещу Вавринка в Синсинати"}
{"url": "https://trud.bg/%d0%ba%d0%b0%d0%ba%d0%b2%d0%be-%d1%81%d0%b5-%d1%81%d0%bb%d1%83%d1%87%d0%b2%d0%b0-%d0%b0%d0%ba%d0%be-%d0%b6%d0%b5%d0%bd%d0%b0%d1%82%d0%b0-%d1%81%d0%b5-%d1%81%d1%8a%d1%80%d0%b4%d0%b8-%d0%b4%d0%b5/", "text": "Из мъжки форум:  Момичета, ако ви е писнало да готвите – спрете! Варете ракия! Ще ви обичат повече! *** – Айше, досега винаги се подписваше с кръстче за заплатата, а сега с кръгче…?!  – Омъжих се и си смених фамилията… *** – Как да направим деня си интересен?  – Ако седите някъде на обществено място и непознат неочаквано седне до вас, наклонете се към него и попитайте “Донесе ли парите? *** В България са два вечните въпроси! “Кой е виновен?” и “Какво да правим сега?” И един вечен отговор “Е*а ли му мамата!” *** На пазара пуснаха нови тенджери с електронно-антизагарящо покритие. Когато храната започне да загаря, автоматично ви се изключва интернетът! *** Най-опасната комбинация – стоманени мускули и чугунена глава… *** – Докторе, аз вече се съблякох!  – Г-жо! За трети път Ви казвам, аз съм ветеринар! *** Господ казва на американеца, французина и българина, че колкото земя извървят на кон ще е тяхна.  Американецът минал в галоп 2-3 часа, обърнал се и казал:  – Доста е това. И за децата и за внуците ще има достатъчно!  И спрял.  Французинът минал в галоп 2-3….5 часа пипнал коня и казал:  – Измори се животното. Стига ми толкова.  Българинът яздил, яздил ден, втори, конят паднал и умрял, но той продължил тичешком. На края му свършили силите и паднал от умора. Тогава свалил шапката си, хвърлил я с всички сили напред и извикал:  – А тука ще са и 2 реда домати! *** Ако сте карък и не ви върви, представете си следното:  – Жена изпраща любовника си, вика му такси, а шофьорът се оказал мъжът й… *** Душата иска покой, сърцето чака любов, тялото плаче за разврат, а аз нищо не им давам… и са едни зли… *** Отначало всичко започнало като дарове за боговете… Сега му казват ДДС… *** Човек използва средно около 3 на сто от мозъка си, с което често натоварва мозъците на другите хора, на 100%. *** Реших да вляза в ролята на художник… Вече цяла седмица седя без пари и само пия… *** Между приятелки:  Ако едно гадже те прави щастлива, представи си пет! Мисли мащабно! *** Жена излиза след серия от пластични операции. Нови гърди, нос, уста, бедра, крака и т. н. Докторът я преглежда и доволен от резултата, пита дамата как се чувства.  – Всичко е чудесно, докторе, ама не можете ли да ми направите очите по-големи и изразителни?  – Може! Сестра, дайте на дамата сметката! *** Здравейте. Опитах се да преведа по вашата сметка пари, но не успях. Моля ви, пробвайте вие дали ще успеете да преведете по моята… *** Женско списание:  1 стр. – Как да отслабнем бързо.  2 стр. – Ти си прекрасна, каквато си.  3 стр. – Рецепти за шоколадови сладкиши… *** Потребител получава e-mail със следния текст:  – Здравейте, това е първият албански вирус. Понеже ние не сме много напред с технологиите, това е ръчен вирус. За да се изпълни, моля следвайте следните указания:  1. Изпратете това съобщение на всички познати, които имат e-mail.  2. Изтрийте съдържанието на диска C.  Благодаря ви! *** Щастлива жена се прибира с ново кожено палто и мъжът и злобно я поздравява:  – Честитутка!  – Благодаряст! *** Ако жената се сърди, децата повръщат, а разходът е 200 лв. на ден, вероятно си на море… *** Тази сутрин ми казва:  – Скъпи, днес ще ходя на езда…  – Да, знам… Конят се скъса да звъни, докато беше в банята… *** Военен се прибира вкъщи вечерта и крещи от вратата:  – Жена, след три минути ракията, салатата и вечерята да са на масата!  – А вълшебната думичка?  – Бегом! *** Меню в студентски стол:  Супа без кокал – 80 ст.  Супа с кокал – 1,20 лв.  Идва студент и с важен вид хвърля на плота 1,20:  – Една супа с кокал.  Продавачът му сипва вода в чинията. Студента:  – А къде е кокалът?  – След малко ще се освободи… *** Мъж се прибира яко пиян. Клатушка се, повръща и подпирайки се отваря вратата. Жена му го посреща с рев:  – А бе, как може бе, нали съм ти казала да пиеш само колкото ти е сладко?!  – Отде толкоз пари ма Марчеее! *** – Да не би да ме ревнуваш, скъпи!?  – От кого, коте!? От тези 200 мъже, изнасилващи те с поглед!? Неее! *** Какво е да си тарикат? Да хапнеш кренвирши, лютеница и млечна салата върху капака на Бентли… *** Емил чакаше майка си на училищните стъпала, за да го прибере. Но тя така и не дойде. Беше решила да го направи малко по-независим, след като вече беше станал учител. *** Кратка история на медицината:  2000 г. пр. н. е. – Ето, изяж този корен!  1000 г. от н. е. – Не яж този корен, той е езически! Кажи тази молитва.  1850 г. от н. е. – Да казваш молитва е суеверно! Изпий тази отвара!  1940 г. от н. е. – В тази отвара има змийско масло! Глътни това хапче!  1985 г. от н. е. – Това хапче е неефективно! Вземи този антибиотик!  2000 г. от н. е. – Този антибиотик е синтетичен! Ето, изяж този корен! *** Отварям поканата за сватба, а там пише:  – “Моля, подаръците в плик!”  Че откъде толкова голям плик за тенджери? *** – Имате ли нещо вегетарианско?  – Дааа… пшеничена водка, ечемична бира, сливова ракия, вино и коняк от грозде… *** Мъже, когато жена ви Ви каже, че ще разгледа магазина за 5 минути, много Ви молим, не й звънете на всеки половин час… *** Разговор между приятели:  – Заковах ново гадже, обаче, каня я на среща – идва с приятелка. Каня я на кино – идва с приятелка. Каня я на вечеря – идва пак с приятелка. Какво да правя?  – Покани я у вас! Няма да съжаляваш… *** Определение за жега в женски форум:  – Жега е – когато край теб минава жесток пич, ухаещ и изглеждащ добре, а ти си се вторачила само в ледените капки влага, стичащи се по “изпотеното от студ” кенче бира, което той държи в ръцете си.", "date": "2019.08.10", "title": " Какво се случва, ако жената се сърди, децата повръщат, а разходите са 200 лв. на ден?"}
{"url": "https://trud.bg/%d0%b2-10-%d0%b3%d1%80%d0%b0%d0%b4%d0%b0-%d1%82%d1%80%d0%b5%d0%bd%d0%b8%d1%80%d0%b0%d1%82-%d0%bf%d0%be-100-%d1%87%d0%b0%d1%81%d0%b0-%d1%81%d1%82%d1%80%d0%b8%d0%b9%d1%82-%d1%84%d0%b8%d1%82%d0%bd%d0%b5/", "text": "Български младежи ще имат възможност да се запознаят лично със стрийт фитнеса на 16 открити спортни площадки в 10 български града. Едни от най-популярните атлети по стрийт уъркаут ще преминат предварително обучение и ще запознават младите хора с ползите и удовлетворението от спорта по 100 часа на всяка площадка до средата на месец септември, като част от кампанията „По-здрав дух в по-здраво тяло“. Тя е реализирана от спортен клуб по спортна гимнастика и стрийт фитнес „Стрийт Уоркаут България“ по спечелен проект на Националната програма за развитие на младежките дейности на Министерството на младежта и спорта.   „Идеята е младите хора да бъдат насърчавани да оползотворяват пълноценно свободното си време и да усвояват знания и умения, свързани с физическата активност и социалната ангажираност. Целта на проекта е насърчаване на здравословен начина на живот сред младите хора, превенция на агресия и различни форми на зависимости. Като част от програмата на младежите ще бъдат показвани модели за подражание, в които са водещи отговорната социална роля и вземането на отговорни решения. Проект НПИМД -НЗ – 040/2019 и Договор 25-00-49/11.06.2019 „По-здрав дух в по-здраво тяло“ е осъществяван с подкрепата на Министерството на младежта и спорта по Национална програма за развитието на младежки дейности по чл. 10а от Закона за хазарта за 2019 г.   В София на 20 септември ще се проведе и Фестивал на спорта – по време на него ще бъде направена демонстрация на възможностите на вече обучени младежи и ще бъде показан техният личен пример да бъдат активни, а не зависими. Вдъхновител на младите и посланик на кампанията е легендата на българския спорт, първият гимнастик, участник на шест поредни Олимпийски игри, четирикратният олимпийски медалист, носител на четири световни титли по спортна гимнастика – Йордан Йовчев. Повече подробности могат да бъдат намерени на страницата на клуба във фейсбук: Спортен клуб STREET WORKOUT BULGARIA. Места, на които се провеждат безплатните тренировки на спортни площадки по кампанията „По-здрав дух в по-здраво тяло“: София – „Парк Герена“ София – ж.к.“Толстой“ София – ж.к. „Люлин“ София – ж.к. „Младост-3“ София – ж.к.“Света Троица“ София – ж.к.“Изток“ София – кв. „Орландовци“ Велико Търново Радомир Стара Загора Пазарджик Девин Бяла (Русе) Раковски (Пловдив) Трявна Раднево  ", "date": "2019.08.10", "title": " В 10 града тренират по 100 часа стрийт фитнес\t"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%bf%d0%b5%d1%82%d0%b8%d0%bc%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80/", "text": "Съдът остави в ареста  . Причината е да не повлияят на разпитите на свидетели. За единия от арестуваните има доказателства, че отглежда марихуана в 10 стаи със специални инсталации. В други от обвиняемите са намерени наркотици. Според прокуратурата дрогата е била разпределяна по райони. Всеки район си е имал склад и отговорник, който е зареждал дилърите. Събраните доказателствата до момента сочели, че в групата участват 30 души с трима ръководители. Единият от тях се смята, че е Радмил Ранов, по прякор Радо Ланеца. Той се издирва.", "date": "2019.08.10", "title": " Оставиха в ареста петима задържани при акцията срещу наркодилъри"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%b8%d0%b7%d1%81%d1%82%d1%80%d0%b5%d0%bb%d1%8f-%d0%be%d1%89%d0%b5-%d1%80%d0%b0%d0%ba%d0%b5%d1%82%d0%b8-%d0%b2-%d1%8f%d0%bf/", "text": "Северна Корея е изстреляла две ракети от неустановен тип в Японско море, съобщи южнокорейската агенция Йонхап, позовавайки се на военните. Ракетите са били изстреляни от град Хамхин в северо-източната част на КНДР. Двата снаряда не са достигнали изключителната икономическа зона на Япония, предаде ТАСС. „Към настоящия момент няма никаква директна заплаха за страната ни“, заяви източник от японското правителство. Японските военни специалисти са на мнение, че Северна Корея е изстреляла балистични ракети с малък обсег. Според американски служител, цитиран от Ройтерс, Северна Корея е изстреляла поне един снаряд, който изглежда е ракета с малък обсег. Съединените щати  следят отблизо ситуацията, като обменят информация с Япония и Южна Корея, се посочва в изявление на  високопоставен служител на американското правителство. Снарядите бяха изстреляни малко след изявлението на американския президент Доналд Тръмп, че е получил „много хубаво писмо“ от севернокорейския лидер Ким Чен-ун. В него Ким е изтъкнал, че е недоволен заради проведените този месец съвместни военни учения на Съединените щати и Южна Корея и че опитите с ракетите са предупреждение за Сеул и Вашингтон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Северна Корея изстреля още ракети в Японско море\t"}
{"url": "https://trud.bg/%d0%b4%d0%be%d1%80%d0%b8-%d0%b8-%d1%81%d0%bf%d1%80%d0%b5%d0%bb%d0%b8%d1%8f%d1%82-%d0%b2%d0%bb%d0%b0%d0%ba-%d0%bc%d0%be%d0%b6%d0%b5-%d0%b4%d0%b0-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0/", "text": "Нещо като „болен здрав носи“, само че „болен болен носи“  С приемането на новия Закон за хората с увреждания се затвори един протестен цикъл от напрежение, попържни и обществени дрязги, който вълнуваше обществото в един не малък период от време. Допълнително приетият Закон за личната помощ също създаде, поне привидно, необходимия фундамент за успокояване на обществените драми в сферата на уврежданията. На пръв поглед справедливо протестиращите майки, както и хилядите хора с увреждания, които са недоволни от системата, получиха ново „раздаване на картите“. То на теория трябваше да даде глътка спокойствие на всички ангажирани в сферата на уврежданията. Уви, на теория може и да няма разлика между теорията и практиката, на практика обаче разлика има. И то съществена. Проблемът с новия Закон за хората с увреждания (ЗХУ), който отмени Закона за интеграция на хората с увреждания (ЗИХУ), е, че в него се постигнаха редица, да ги наречем, реорганизации. Дълбочинна и истинска реформа обаче няма. Постигна се един чисто политически консенсус, който остави всички организации и ангажирани личности в сферата леко разочаровани. Всеки получи по малко от исканото и по много от неисканото, но това е все пак водещ принцип при управлението на сложни системи – оставяш всички леко разочаровани, за да има равенство и политически баланс. Хубаво, но уврежданията са много по-дълбочинен въпрос, отколкото да кажем въпросите касаещи проблемите на пчеларството, които сигурно биха могли да се решават на принципа на всеобщото леко неудовлетворение. Този принцип по темата с уврежданията не работи и няма как да работи. Системата е изградена по начин, който не позволява реформа на съществуващото състояние. Няма как да сменяш дограмата и покрива на къща, чиито основи са изгнили. Единственият начин е да събориш клатещата се сграда и на нейно място да вдигнеш чисто нова постройка, която да е способна да издържи бурите на времето. В основата на българската система на уврежданията е ТЕЛК, а новото законодателство не пипна този скелет в гардероба, който си носим от старата къща на социализма, далеч след като се преместихме в новото ни демократично жилище. ТЕЛК е система, създавана през 20-те години в Съветска Русия и днес вече почти век по-късно продължава да живее като вампир, който смуче кръвчицата на хиляди хора с увреждания. Създадената индивидуална оценка, която се въведе в новия закон, се базира на ТЕЛК, което автоматично води до извода, че ядрото на уврежданията остава медицинската експертиза – точно така, както е било преди 100 години от Балтийско до Берингово море. Проблемите със Закона за хората с увреждания обаче не се изчерпват само с третирането на ТЕЛК като свещена крава, която не трябва да бъде пипана. Една от проблемите точки е, че законът трябваше да създаде усещане у всички ангажирани в процеса, че все пак нещо се случва, макар това да противоречи на обективната истина. Поради това се наложи да се направят няколко реорганизации в стил „късен Живков“. Местеха се отговорности от едно ведомство в друго, цели армии от чиновници трябваше да сменят бюра и кабинети. Ефектът, разбира се, клони към нулата, но активното Брауново движение даде нужното усещане за раздвижване на сектора. Общо-взето като в брадатия виц за Брежнев и политбюро, които се поклащали ритмично в спрелия влак, за да имитират движение. И само трябва някой да подвиква „тадуф-тадуф“ от време на време, за да е илюзията пълна. Един пример за такава реорганизация в стил „късен Живков“ е необмисленото местене на отговорностите по отпускане на технически помощни средства от Агенцията за социално подпомагане в Националната здравно-осигурителна каса. Никой не може да даде членоразделен отговор кому беше нужно това упражнение, но за да се създаде илюзията, че влакът се движи, то се случи. В резултат на това наскоро хората в Министерството на здравеопазването и НЗОК дадоха ясно да се разбере, че те нямат нито административния, нито чисто организационния капацитет да поемат целия този процес. Към момента се очаква да официализират искане за отлагане на това местене на помощните средства. Стотици хиляди са техническите помощни средства (инвалидни колички и прочие), които се отпускат регулярно за стотици хиляди хора с увреждания. Към момента това се правеше от Агенцията за социално подпомагане, която има нужния опит и капацитет да администрира процеса понеже тъй или инак през нея минават всички други казуси в сферата на уврежданията. Отвъд липсата на административен и технически капацитет, механичното и необмислено местене на помощните средства от АСП в НЗОК създава и други проблеми. Първо, здравно-осигурителната система е поставена в условията на хронично недофинансиране и е изправена пред сериозен социален натиск. НЗОК действа като черна дупка за обществен ресурс и имам аргументираното подозрение, че при вливане на средствата за технически помощни средства в здравната каса ще се получи преливане на пари от едни нуждаещи се (хората с увреждания) към други нуждаещи се (имащите нужда от медицинска грижа и скъпи медикаменти). Нещо като „болен здрав носи“, само че „болен болен носи“. В основата пак е ТЕЛК, който ще казва какви помощни средства да се дават на хората с увреждания, но крайното решение каква да е сумата за тези помощни средства ще се взима в НЗОК, където пари по дефиниция няма. Второ, вкарването на помощните средства в НЗОК ще размие и без това тънката разлика между помощни средства и медицински изделия. А това ще създаде редица логистични и технически проблеми. Трето, тази реорганизация ще затвърди и без това мащабното медицинско влияние в сферата на уврежданията. Да, уврежданията имат медицински компонент, но човек с увреждане и човек със заболяване не са едно и също. Напротив – отъждестяването на медицината и уврежданията има също толкова негативен ефект, макар и с обратен знак, колкото има скъсването между социалния и биологичния пол. Както полът не може да бъде разглеждан при изолиране на социалните функции на пола от базовата биология, така и увреждането не може да се разглежда само от медицината при скъсване със социалната тъкан на проблема. Как е в чужбина? Практика разнородна. В САЩ отпускането на помощни средства е оставено в сферата на решения на отделните щати чрез системата „Медикейд“. Проблемът е, че Америка е коренно различна в тази (и не само) сфера от Европа и механичното сравняване е трудно – там работи система за социално застраховане, при която в един щат може да се покриват целите разходи за една инвалидна количка, но в друг може въобще да не се покрива или да се плаща само частично. Във Великобритания тяхната здравна каса плаща за количките и помощните средства, но с едно голямо „Но!“ – по ясни критерии за ценообразуване, при спазване на индивидуалната оценка на потребностите на лицата и при пълна прозрачност на целия процес. Все условия, които няма яснота дали ще се случат у нас. Отделно в развитите държави ресурсът за помощни средства се пести – държавата ти дава пари за хубава количка, но като спре да ти върши работа, ти си длъжен да я върнеш на държавата, която я рециклира и я дава на друг нуждаещ се. Нашата система малко прилича на тази в Таджикистан – тамошният ТЕЛК казва какво помощно средство ти се дава, а здравното министерство гледа в тавана, умува, чеше се, където не го сърби и решава какво да ти даде. Прави обществена поръчка, купува количката или каквото там средство ти е нужно и ти го връчва. Помощните средства са само един от проблемите на тези „живковски реорганизации“. Тепърва ще изскачат и други. Поради това мисля, че е дошло време за цялостна реформа на системата. Министър Петков изглежда съвсем разумен и почтен човек, но когато опита да проведе реформа и всички в системата му скочиха. Причината е, че обществото трудно приема реформи в система, в която ходещи хора решават съдбите на неходещи хора. Неприятна констатация, но такива са фактите. Но без значение дали ходещ или неходещ човек трябва да направи реформа, важното е, че такава трябва да се случи. Всичко друго е обречено да потъва в ямите на общественото недоволство. Това е един от парадоксите на политиката – макар и влакът да не се движи, той все пак може да дерайлира под напора на обществените настроения.", "date": "2019.08.10", "title": " Дори и спрелият влак може да дерайлира\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b5-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2-%d1%82%d1%83%d1%80%d0%ba%d0%bc%d0%b5%d0%bd/", "text": "Министър-председателят Бойко Борисов ще бъде на посещение в Туркменистан в периода 10-12 август. Българският премиер ще участва в Първия каспийски икономически форум, който ще се проведе в националната туристическа зона „Аваза“ в близост до град Туркменбаши. Това съобщиха от правителствената информационна служба. Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации. Фокус на дискусиите в „Аваза“ ще бъдат развитието на икономическото сътрудничество в Каспийския регион и създаването на условия за големи проекти. По време на дискусиите лидерите ще обсъдят още ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците. Датата на провеждането на събитието на високо ниво е символично избрана – 12 август, когато е Денят на Каспийско море. В „Аваза“ министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в „Аваза“. В делегацията, водена от премиера Бойко Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Бойко Борисов е на посещение в Туркменистан"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%80%d0%b0%d1%81%d0%b8%d1%81%d1%82-%d0%bf%d0%be%d0%b4%d0%b3%d0%be%d1%82%d0%b2%d1%8f%d0%bb-%d0%b0%d1%82%d0%b5%d0%bd%d1%82%d0%b0%d1%82/", "text": "Полицията в Лас Вегас арестува Конър Климо по обвинение в заговор, за да взриви бомба в синагога или бар, обслужващ сексуални малцинства, предаде телевизия ABC News, цитирана от БГНЕС. Той работил като охранител. Мъжът може да бъде осъден на 10 години затвор и глоба от $250 000. В дома му бе открита техническа литература и предмети, които можели да се използват за изготвяне на бомби. В съдебните документи се казва, че Климо е общувал чрез шифрован чат в интернет с хора, които се идентифицирали като привърженици на идеята за превъзходството на бялата раса. Именно те разкрили пред ФБР, че Климо търси място за нападение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Арестуваха расист, подготвял атентат в САЩ"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-e-%d0%b2-%d0%b4%d1%8a%d0%bd%d0%be%d1%82%d0%be-%d0%bd%d0%b0-%d0%ba%d0%bb%d0%b0%d1%81%d0%b0%d1%86%d0%b8/", "text": "България е в дъното на класацията по възраст на автопарка от страните в Европейския съюз. Това показват данни от анализ на Евростат за 2018 г. До 5 години са около 5% от автомобилите (около 160 хил.), до 10 години –  10% (около 400 хиляди коли), между 10 и 20 години – 60% (близо 2,4 милиона броя) и над 20 години – около 25% (близо 1 млн. автомобила). През миналата година у нас са регистрирани около 35 хиляди нови автомобила при първа регистрация за около 15 млн. броя в страните на ЕС, което за страната ни е дял едва от 0,2%. Регистрираните нови коли у нас на възраст до 2 години за миналата година са били около 1,7% от общия брой на автомобилите. У нас има регистрирани между 3,5 млн. и 4 млн. броя автомобили, но тези цифри търпят корекции, тъй като всяка година в страната ни се внасят по около 100 хил. коли втора употреба, в същото време в КАТ се дерегистрират няколко десетки хиляди автомобила. Страната ни е на едно от последните места в ЕС и по регистрирани автомобили на 1000 жители – едва 393 коли, което е близо два пъти по-малко от лидера Люксембург – 670 коли на 1000 жители, сочи европейската статистика. Най-висок дял регистрирани нови автомобили ;на възраст до 2 години е отчетен в Люксембург – 25% . Следват Дания – 24%, Белгия – 22%, Швеция – 20%, Австрия също 20%. На другия полюс най-висок процент стари автомобили на възраст над 20 години е регистриран в Полша- 40%, Естония – 28%, България -25%, Малта, Литва и Румъния по 20%. В категорията най-моторизирана нация, тоест брой леки коли на 1000 жители, лидер отново е Люксембург – 670 автомобила на 1000 жители, следват Италия с 625 автомобила на 1000 жители, Финландия – 617 автомобила, Малта – 61, и Кипър – 609. В другия край на скалата, с особено ниска степен на моторизация, е позиционирана Румъния – 261 автомобила на 1000 жители, Унгария – 355, Латвия – 360, Хърватия – 390, България -393. Топ 5 на страните с най-висок брой регистрирани автомобили в ЕС за миналата година се оглавява от Германия – 3,4 млн. нови регистрации, Великобритания – 2,3 млн., Франция – 2,1 млн., Италия – 1,9 млн., Испания – 1,3 млн. Данните на регистрираните нови автомобили по вид гориво сочат рязък скок на колите на бензин – промяна от 50% на сто до 57% на сто в рамките на една година. Делът на колите на дизел е паднал драстично от 45% до 35%, отчита още данните на Евростат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Евростат: България e в дъното на класацията по възраст на автопарка"}
{"url": "https://trud.bg/%d1%82%d0%b0%d0%b9%d1%84%d1%83%d0%bd%d1%8a%d1%82-%d0%bb%d0%b5%d0%ba%d0%b8%d0%bc%d0%b0-%d1%83%d0%b4%d0%b0%d1%80%d0%b8-%d0%ba%d0%b8%d1%82%d0%b0%d0%b9-%d0%b5%d0%b2%d0%b0%d0%ba%d1%83%d0%b8%d1%80/", "text": "Китайските власти са евакуирали над милион души заради супер тайфуна „Лекима”, който удари източната част на страната в ранните часове на деня, съобщава БГНЕС. Това е 9-ият тайфун, който достигна източното крайбрежие на Китай. „Лекима” нахлу с максимални пориви на вятъра от 52 метра в секунда. Централната метеорологична служба на Китай в петък сутринта обяви код „червено“ – най-високото ниво на тревожност поради приближаването на супер тайфуна. Синоптиците предупреждават, че в югоизточните райони на Китай се очакват силни пориви на вятъра и обилни дъждове, има вероятност от наводнения и други бедствия. Проливни дъждове се очакват в провинциите Анхуи, Фуджиян, Джънсу, Чжецзян, както и в Шанхай. В момента са евакуирани над 700 хиляди души, от които 110 хиляди са настанени в 12 хиляди приюта. Отменени са 288 полета, а движението на влаковете е частично спряно. Местните власти мобилизираха около хиляда спасители, 150 пожарни машини и повече от 153 спасителни лодки. До тази сутринта в Шанхай бяха евакуирани 253 хиляди души, железопътният трафик, включително магистрални влакове, също бяха спрени. Към днешна дата тайфунът е съборил около три хиляди дървета и сто електрически стълба. Очаква се „Лекима” да се движи на северозапад със скорост 15 километра в час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Тайфунът „Лекима“ удари Китай, евакуирани са над един милион души (ВИДЕО)"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d0%be%d1%82%d1%81%d0%b5%d1%87%d0%ba%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82/", "text": "Днес от 23:00 ч. до 24:00 ч. за монтаж на тол рамка ще бъде ограничен трафикът в отсечка от АМ „Европа“, при отбивката за Чепинци, пътувайки от Ботевград към Кулата. Това съобщиха от пресслужбата на Агенция „Пътна инфраструктура“. За да не се затруднява трафикът през деня, късно вечерта, ще се монтира рамка, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол). Превозните средства ще се пренасочват по стария околовръстен път – II-18. Необходимо е шофьорите да карат внимателно, със съобразена скорост и да спазват стриктно пътната сигнализация. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Спират движението в отсечка на магистрала „Европа“ заради тол системата"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d1%80%d0%be%d1%81%d0%b0%d1%82%d0%be%d0%bc-%d1%81%d0%b0-%d0%b7%d0%b0%d0%b3%d0%b8%d0%bd/", "text": "Петима служители на руската държавна корпорация „Росатом“ са загинали и трима са били ранени при експлозията на полигона в Архангелска област в Русия, предаде ТАСС. Причината е възпламеняване на експериментален двигател. Според източника „по стечение на обстоятелствата в момента на възпламеняването служителите на „Росатом“ са извършвали проверка на изотопните източници на захранване, разработени за двигателя с течно гориво“. В същото време в руския град Ачинск, в Красноярския край десетима човека бяха ранени при нови взривове в склад за боеприпаси. Министерството на отбраната съобщи, че експлозиите са били причинени от мълния, която ударила снаряд по време на дейности по разминиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Петима служители на „Росатом“ са загинали при експлозия"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%b4%d0%be-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%83%d1%87%d0%b0%d1%81%d1%82%d1%8a%d0%ba-%d0%b2-%d0%ba%d0%be%d0%bf%d0%b5%d0%bd%d1%85%d0%b0/", "text": "Експлозия избухна близо до полицейски участък в Копенхаген,  предадоха Ройтерс и ДПА. Полицията съобщи с туит, че никой не е пострадал при експлозията в квартал „Ньоребро“.  Спешните служби са пристигнали на мястото. Това е втори взрив за последните четири дни в датската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Взрив до полицейски участък в Копенхаген"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-%d0%bd%d0%b0-%d0%bf%d1%8a%d1%82%d1%8f-%d0%bf%d0%bb/", "text": "От 7:30 ч. до 19 ч. днес ще се ограничи движението по пътната връзка Пловдив – Пампорово на пътен възел „Бенковски“ на АМ „Тракия“ при 121-ви км поради ремонт на настилката. Това съобщиха от пресслужбата на АПИ. Обходният маршрут за направлението Пловдив – Пампорово е през пътен възел „Север“ при 126-ти км, път II-64 Карлово – Пловдив, гр. Пловдив – ул. „Васил Левски“, бул. „Дунав“, бул. „Васил Априлов“, бул. „България“, Околовръстен път на гр. Пловдив, път II-86 Пловдив – Асеновград. Алтернативен маршрут е и през пътен възел „Цалапица“ на АМ „Тракия“ при 112-ти км, път III-8005 с. Цалапица – път I-8 Пазарджик – Пловдив, Околовръстен път на гр. Пловдив, път II-86 Пловдив-Асеновград. Необходимо е шофьорите да карат внимателно, със съобразена скорост и да спазват пътната сигнализация. През юли бяха ремонтирани и трите пътни връзки София – Пловдив, Раковски – Бургас и Бургас – Раковски на пътен възел „Пловдив-Изток“, в района на с. Войводиново. Предприетите мерки са с цел повишаване на безопасността и удобството при пътуване. Осигурените средства за ремонта на общо петте пътни връзки са около 400 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " Ремонт ограничава движение на пътя Пловдив – Пампорово"}
{"url": "https://trud.bg/%d0%b2-%d0%b3%d1%8a%d1%80%d1%86%d0%b8%d1%8f-%d0%b5-%d0%be%d0%b1%d1%8f%d0%b2%d0%b5%d0%bd%d0%be-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%be%d1%82%d0%be-%d0%bd%d0%b8%d0%b2%d0%be-%d0%b7%d0%b0/", "text": "В редица региони на Гърция е обявено пето, най-високо, ниво на пожарна опасност поради 40-градусовата жега и силните ветрове, предаде БГНЕС. В Гърция се очакват екстремни метеорологични условия през уикенда – температурата на въздуха ще се повиши до над 40 градуса, поривите на вятъра ще достигнат до 17 метра в секунда, съобщиха от Службата за гражданска защита. Заедно с продължителната суша и ниската влажност това увеличава риска от пожари. Властите обявиха пета категория на опасност в Атика, Централна Гърция, в някои райони на Пелопонес – в Коринт, Арголида, Аркадия и източна Лакония. Четвъртата категория на опасност важи за останалата част на Пелопонес, на островите в северната и южната част на Егейско море, в Западна Гърция и на Йонийските острови. Гражданската защита уведомява населението за изключително опасната ситуация и призовава за незабавно свикване на координационни органи за гражданска защита на всички регионални нива и координацията им с местните власти. Властите призовават населението да бъде бдително, да предприеме предпазни мерки за защита на собствеността, живота на всеки човек и околната среда, за да се избегнат всякакви действия, които биха могли да доведат до пожар. Пожарната и всички сили за гражданска защита са в готовност, съобщиха от Службата за гражданска защита. Вчера бяха проведени спешни срещи с участието на регионални лидери. Въпреки предупрежденията и превантивните мерки, в Гърция ежедневно горят десетки пожари. През юли миналата година в столичния регион Атика, град Мати изгоря, а в резултат на пожарите в Гърция са загинали над 100 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " В Гърция е обявено най-високото ниво за опасност от пожари"}
{"url": "https://trud.bg/37-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d0%be%d1%82%d0%be%d1%80%d0%b8%d1%81%d1%82-%d0%b7%d0%b0%d0%b3%d0%b8%d0%bd%d0%b0-%d0%bd%d0%b0-%d0%bf%d1%8a%d1%82%d1%8f-%d0%bf%d0%bb%d0%be%d0%b2%d0%b4/", "text": "Моторист загина тази нощ на пътя Пловдив – Асеновград, съобщи БНР. Сигналът за инцидента е получен на телефон 112 в 23.20 ч. в петък вечерта. Изпратените на място полицаи от Асеновград и Спешна помощ само са констатирали смъртта на 37-годишния мъж, който управлявал мотоциклет „Панда“ без необходимата категория. Извършен е оглед, местопроизшествието е запазено. Причините и обстоятелствата около инцидента се изясняват в рамките на образуваното досъдебно производство. Това е пореден случай на загинал моторист в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.10", "title": " 37-годишен моторист загина на пътя Пловдив – Асеновград"}
