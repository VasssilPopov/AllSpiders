{"url": "https://trud.bg/%d0%b1%d0%b5%d0%b7%d0%bf%d0%b8%d0%bb%d0%be%d1%82%d0%b5%d0%bd-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%bd%d0%b0-%d1%8e%d0%b1%d0%b5%d1%80-%d0%b1%d0%bb%d1%8a%d1%81/", "text": "Автомобил без шофьор на американската компания Uber („Юбер”) предизвика смъртта на пешеходец в американския щат Аризона, съобщи в. „Ню Йорк таймс”. Инцидентът е станал в град Темпи. Това е първият известен случай на смърт на пешеходец в резултат на ПТП с участието на автомобил без шофьор. Жената е била откарана в болница, където починала. В момента на сблъсъка в колата е имало човек, но колата е работела на автономен режим. От „Юбер” вече обявиха, че спират изпитанията на безпилотни автомобили в Темпи, Питсбърг, Сан Франсиско и Торонто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Безпилотен автомобил на „Юбер” блъсна пешеходец в Аризона и го уби"}
{"url": "https://trud.bg/%d1%81%d1%82%d1%80%d0%b5%d0%bb%d0%b1%d0%b0-%d0%b8-%d0%b1%d0%be%d0%b9-%d1%81-%d0%b1%d1%80%d0%b0%d0%b4%d0%b2%d0%b8-%d0%b2-%d1%80%d1%83%d0%bf%d1%86%d0%b8/", "text": "Младеж, въоръжен с брадва, бе прострелян в крака след масов бой в центъра на плевенското село Рупци, община Червен бряг. 17-годишният е приет в ортопедията на болницата в Плевен без опасност за живота. В отделението по хирургията пък лежи под лекарско наблюдение 32-годишен, пребит при мелето. Екшънът се разиграл около 20 ч в събота. В центъра на Рупци пристигнали два автомобила. От тях изскочили 10-ина жители на съседното село Радомирци, които размахвали ножове и брадви. Групата налетяла срещу местни хора. Тогава 52-годишен мъж от Рупци извадил законния си 9-милиметров пистолет “ЧЗ”, за да се предпази. Гръмнал със стоп патрон по единия от нападателите, който изтървал брадвата. След схватката собственикът на пистолета повикал полицейски патрул и предал оръжието си. Ченгетата прибрали и брадвата, носена от простреляния. При огледа на мястото е намерена гилзата от стоп патрона. По случая е образувано досъдебно производство за нанесена телесна повреда по хулигански или расистки подбуди. Засега обаче няма повдигнати обвинения.", "date": "2018.03.19", "title": " Стрелба и бой с брадви в Рупци\t\t\t"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b5-%d0%bf%d0%be%d1%87%d0%b8%d0%bd%d0%b0%d0%bb%d0%b0-%d1%81%d0%bb%d0%b5%d0%b4-%d0%b8%d0%bd%d1%86%d0%b8%d0%b4%d0%b5/", "text": "82-годишна варненка почина, след като кракът й бе смазан от гумите на автобус. Инцидентът станал около 15,50 ч на  спирка “Мургаш” на бул. “Трети март”. 37-годишният водач на автобуса потеглил и преминал през крака на възрастната жена, която стояла до третата врата на рейса. Пострадалата веднага била откарана в болница, но там починала. Образувано е досъдебно производство, което ще изясни причините за трагичния инцидент, съобщиха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Автобус премаза крака на жена, тя загина"}
{"url": "https://trud.bg/%d1%81%d1%8a%d0%b4%d1%8a%d1%82-%d1%80%d0%b5%d1%88%d0%b8-%d0%b4%d0%b8%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%b7%d0%b4%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%b0/", "text": "Окръжният съд в Ловеч не уважи искането на прокуратурата за постоянно задържане на арестувания по обвинение за длъжностно престъпление директор на Регионалната здравноосигурителна каса в Ловеч Антонио Маринов и постанови той да остане под домашен арест, предаде  . Маринов беше задържан в четвъртък във връзка с досъдебно производство за злоупотреба с пари на касата. Той беше обвинен, че е превел неправомерно близо 1 милион лева на частната болница “Кардио лайф” в Ловеч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Съдът реши директорът на здравната каса в Ловеч да остане под домашен арест"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b0%d0%b2%d0%b0%d1%82-1300-%d0%b2%d0%be%d0%b9%d0%bd%d0%b8%d1%86%d0%b8-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-2018-%d0%b3%d0%be%d0%b4%d0%b8%d0%bd/", "text": "“До края на годината в българската армия ще бъдат назначени 1300 нови войници. За заплатите им са заделени 30 милиона лева”. Това съобщи министърът на отбраната Красимир Каракачанов в Пловдив, където той и председателят на Народното събрание Цвета Караянчева присъстваха на честването на 75-та годишнина от сформирането на Парашутната дружина и създаването на българските Сили за Специални операции. “Имаме писмо от “Боинг”, както и други предложения. Хърватите разполагат вече с почти цяла ескадрила с изтребители от Израел. Ще поискаме оферта и от тях”, добави Каракачанов. “Като парламентаристи трябва да съдействаме максимално на Българската армия”, подчерта Цвета Караянчева и обясни, че е нужно да се изготвят закони, с които армията да се чувства спокойна, за да охранява територията на България. Председателят на НС и министърът на отбраната откриха Тактически оперативен център и крило за настаняване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Назначават 1300 войници до края на 2018 година\t\t\t"}
{"url": "https://trud.bg/%d0%be%d1%81%d0%b5%d0%bc%d0%bd%d0%b0%d0%b4%d0%b5%d1%81%d0%b5%d1%82-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b1%d1%8f%d1%85%d0%b0-%d1%81%d0%bf%d0%b0%d1%81%d0%b5%d0%bd%d0%b8-%d0%be%d1%82/", "text": "Пет деца и 13 възрастни бяха спасени от удавяне днес, след като ванът, в който пътували, паднал и бил отнесен от водите на река Еврос (Марица) на гръцко-турската граница, съобщава в. “Катимерини”. 18-те пътници са нелегални мигранти и кандидати за убежище, които били транспортирани от Турция в Гърция от трафикант, който загубил контрол над превозното средство по време на преследване от гръцката полиция. Полицаи, пожарникари, войници и доброволци се притекли на помощ на групата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Осемнадесет мигранти бяха спасени от удавяне в р. Марица на гръцко-турската граница"}
{"url": "https://trud.bg/%d0%bf%d1%80%d0%b8%d1%80%d0%be%d0%b4%d0%bd%d0%b8%d1%8f%d1%82-%d0%b3%d0%b0%d0%b7-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d1%81-25-%d0%be%d1%82-%d0%b0%d0%bf%d1%80%d0%b8%d0%bb/", "text": "Природният газ у нас поскъпва с 2,5% от 1 април по предложение на Комисията за енергийно и водно регулиране. Това става ясно от доклад на работна група на регулатора, качен на сайта му. На практика КЕВР отказва исканото от “Булгаргаз” увеличение на цената с 4,82%. От газовата компания поискаха през второто тримесечие цената да стане 369,99 лева за 1000 куб. метра без акцизи, ДДС и такси за достъп и пренос. От енергийния регулатор обаче предлагат тя да стане 361,82 лева за 1000 куб. метра от 1 април. Причина за корекцията от КЕВР посочват надвзет приход от “Булгаргаз” за 2017 година в размер на 5,28 млн. лева, което води до компенсация за потребителите от 7,84 лева за 1000 куб. метра. “При определяне цената на природния газ за II тримесечие на 2018 г. следва да бъде направена отрицателна корекция в размер на 5 284 583 лв., представляваща част от положителната разлика между прогнозните и отчетните разходи за доставка на природен газ на входа на газопреносната мрежа за 2017 г.”, пише в доклада. Предвижданото поскъпване на природния газ няма да доведе до увеличение на цените на парното и топлата вода. Още преди седмица председателят на КЕВР Иван Иванов обяви, че повишение на цената на газа под 5 процента не дава никакво нормативно основание Комисията за енергийно и водно регулиране да променя цената както на топлинната енергия, така и на високоефективната енергия, произвеждана по комбиниран начин. От доклада на работната група става ясно още, че към края на януари 2018 г. собственият капитал на “Булгаргаз” достига 252 млн. лева. Дългосрочните задължения на дружеството са за 7,03 млн. лева – основно към “Булгартрансгаз” за съхранение на газ в хранилището в Чирен. А краткосрочните – 76,18 млн. лева, от които 16,3 млн. лева са към “Булгартрансгаз”. Дружеството дължи и данъци в размер на 28,7 млн. лева, както и 12,5 млн. лева задължение за дивидент към Българския енергиен холдинг.", "date": "2018.03.19", "title": " Природният газ поскъпва с 2,5% от април\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-131/", "text": "Министър-председателят обеща да изкара 200 000 чиновници по пътищата.       Ходим на почивка с онлайн абонамента си. За услугите няма да се плаща допълнително. Досега имаше проблем с авторските права.     От пристрастяване вече се лекуват и 16-годишни. 80% от зависимите посягат към синтетика.         Трудово-правната консултация на “Труд”.           Двама военни министри с един и същ премиер се „стреляха“ в телевизионния ефир         Читатели на „Гардиън“ с теории за атаката с газа „Новичок” в Солсбъри.         Никога досега не е имало такова напрежение около президентски вот в Русия – коментар на Валери Тодоров.               Силует на Владимир Путин.", "date": "2018.03.19", "title": " Вижте акцентите в броя на вестник “Труд” във вторник, 20 март 2018"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%be%d1%82%d0%be-%d0%b2%d1%8a%d0%bd%d1%88%d0%bd%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d1%80%d0%b0%d0%b7%d0%ba/", "text": "Сирийското външно министерство разкритикува турското превземане на Африн, като призова Анкара да изтегли частите си от града, център на едноименната провинция, предава AFP. В разпространеното от министерството съобщение се казва, че „Сирия осъжда турската окупация на Африн и престъпленията, които се извършват там“. Освен това Дамаск „изисква нахлулите сили незабавно да се оттеглят от сирийската територия, която са окупирали“. В неделя турската армия и подкрепяните от нея военни формирования превзеха Африн, след като контролиращите го кюрдски “Отряди за народна самоотбрана” се изтеглиха от града. Действията на Анкара са част от започналата на 20 януари операция “Маслинова клонка”, насочена срещу кюрдското формирование, което Турция определя като терористично. По-рано в понеделник турски официални лица заявиха, че силите на страната смятат да предадат града обратно на сирийското правителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Сирийското външно министерство разкритикува турското превземане на Африн"}
{"url": "https://trud.bg/%d0%bb%d0%be%d1%88%d0%be-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d0%bc%d0%bd%d0%be%d0%b3%d0%be-%d0%bb%d0%be%d1%88%d0%be/", "text": " Проверявайте фактите – това се оказва най-препоръчваното средство срещу феномена на фалшивите новини. Т.нар. „fact check” обаче е възможен за ограничен брой жертви на fake news. За съжаление, малко са потребителите на медиите, които ще успеят да разберат, че са станали жертви на пропаганда, манипулация или на съвкупност и от двете. Особено, когато фалшивата новина е фабрикувана от „медия”, която се представя за борец за свободата на словото и противник на лъжата в журналистиката. Ако искате да знаете какво е фалшива новина, то е трябвало да прочетете статията в сайта „Медиапул“ на някогашната говорителка на бившия премиер Иван Костов Стоянка Георгиева, който в петък хвърли в публичното пространство толкова пошъл fake news, че дори останалите поръчкови „медии”, собственост на подсъдими олигарси, не пожелаха да го мултиплицират. Става въпрос за статията с претенциозното заглавие: „Съветът на Европа: До 6 месеца трябва да се обезпечи независимо разследване на главния прокурор”. Материалът е класически пример как с използването на един съществуващ факт, в случая заседание на Комитета на министрите на Съвета на Европа, проведено между 12 и 15 март т.г. в Страсбург, поръчковото издание манипулира аудиторията си, като прокарва фалшивата новина, че е искан разпит на главния прокурор. Всъщност, разследването не засягало настоящия, а май се отнасяло до бившия обвинител № 1 – проф. Никола Филчев. А може би разследването следва да се отнася до всеки главен прокурор, който не е удобен на диригентите на хибридната война срещу правоохранителните органи у нас. За да засили внушението, „медията”-бухалка е направила колаж от две отделни снимки на Сотир Цацаров и Никола Филчев. Колажът към пасквила цели да внуши, че ръководителите на държавното обвинение у нас са недосегаеми. Понеже Филчев е обвиняван от определени кръгове и от вдовицата на убития прокурор Николай Колев за неефективното разследване на покушението, без разбира се да са налице доказателства за това, отговорност трябва да се понесе и от настоящия главен прокурор, който, видиш ли, също не можело да бъде обект на проверки.  Целият материал е посветен на „притоплянето” на опорната точка „над Главния – няма никой”, която от години се експлоатира от противниците на държавното обвинение – поръчкови медии, адвокати-лобисти, неуспели политически проксита и техните кукловоди – подсъдими олигарси, в неуспешните им опити по ликвидиране на независимостта на прокуратурата. Фалшивата новина в сайта на Стоянка Георгиева дори не си заслужава вниманието, ако разпространението на манипулации срещу прокуратурата не се е превърнало в практика за конкретната „медия”. В края на ноември 2015 г. отново „Медиапул” пусна фалшивата новина, че Европейската комисия искала отстраняването на обвинител № 1. Тогава за „легитимиране” на манипулацията бе използван мейл от неназован служител на Комисията. Пасквилът бе незабавно употребен от тогавашния министър на правосъдието Христо Иванов в опит за институционална атака срещу главния прокурор. Лъжата бе тиражирана в ден сряда, а в четвъртък Иванов поиска дискусия по темата във Висшия съдебен съвет. Опитът се оказа неуспешен, защото междувременно официални представители на ЕК, включително вицепрезидентът на Комисията Франс Тимерманс, опровергаха лъжата. Две седмици след хибридната атака, Иванов призна провала си като министър на правосъдието и напусна управлението. Заради това не е изненадващо, че в петък Иванов бе сред първите, споделили и новата „фалшива новина” на „Медиапул”, самоизобличавайки се за пореден път като основен участник във фабрикуването на „активни мероприятия” срещу правоохранителните органи у нас. Освирепели във фиксацията си срещу главния прокурор, авторите на поредното „активно мероприятие” по дискредитиране на държавните институции дори не си дават сметка, че въвличат в тъпите си сценарии институции от ранга на Европейската комисия и на Съвета на Европа. Мотивът е ясен – „щом го казват от Брюксел или от Страсбург, значи е така и трябва да се изпълни”. Нищо, че официален представител изобщо не е твърдял подобно нещо. Вместо това, от контекста се вадят цитати от непубликувани доклади, правят се изводи от електронната поща на неназовани източници, за да се създава напрежение за институциите у нас. Цитираният доклад в публикацията от петък не е публикуван, няма и линк към него, защото така всеки сам би могъл да се запознае със съдържанието и да стане ясно, че то няма нищо общо с фалшивата новина в „Медиапул”. „Труд” откри информация за заседанието, публикувана на 15 март т.г. Там например пише, че Комитетът на министрите отбелязва с интерес неотдавнашните окуражаващи събития, свързани с промените в Наказателно-процесуалния кодекс, с които бе въведено ускорителното производство. Така се разбира, че Комитетът на министрите към Съвета на Европа адмирира промените в НПК, които са обект на атаки от олигархичните кръгове у нас, а съдиите от Върховния касационен съд и Висшият адвокатски съвет атакуваха и пред Конституционния съд. Тази информация, например, е скрита от читателите на „Медиапул”, а се акцентира единствено върху точка № 6 от доклада за България, посветена на искането за предоставяне на информация дали е гарантирана независимостта на органите на разследването. Нещо, което е разписано подробно в Конституцията и от Закона за съдебната власт. За запознатите с институциите на ЕС е добре известна разликата между Съвета на Европейския съюз, чийто ротационен председател в момента е България и Съвета на Европа. Втората организация има преди всичко консултативни функции. Факт, който е спестен на читателите, мнозина от които вероятно са се заблудили, че видиш ли Европейският съюз пак изисква нещо от България. СЕ се явява „шапката” на Европейския съд за правата на човека, а Комитетът на министрите следи за изпълнението на решенията на известната като Съда в Страсбург институция. Случайно или не – там български съдия е небезизвестният създател на Българския хелзинкски комитет Йонко Грозев. Преди да стане съдия в ЕСПЧ, Грозев активно атакуваше обвинител № 1, а изпращането му в Страсбург „случайно” стана именно в мандата на пропадналия бивш правосъден министър Христо Иванов. Спестен е и фактът, че скандалната Истанбулска конвенция, която прокарва новата джендър идеология по света и най-вече в Европа, всъщност е Конвенция на Съвета на Европа за превенция и борба с насилието над жени и домашното насилие. Хибридната атака има своята цел и тя далеч надхвърля поредния нескопосан опит за омаскаряване на държавните власти у нас. Компроматът се раздухва в навечерието на Конференцията за създаването на Службата на европейския прокурор, която ще се проведе на 26 и 27 март в София. Форумът се организира съвместно от Европейската комисия и Българското председателство на Съвета на ЕС. Конференцията ще събере правосъдни министри на страните членки на ЕС, тук вероятно ще е и европейският комисар по правосъдие Вера Йоурова, множество гости от институции като ОЛАФ, Европол, Евроюст, а България е сред страните, които активно работят за утвърждаването на новия орган на ЕС. Признанието, което България, а в частност и българската прокуратура, получават от европейските партньори създава дискомфорт на олигархичното задкулисие, което се опитва да засенчи това с фабрикуването на фалшиви новини. Поредната хибридна атака показва и страх от институцията на Службата на европейския прокурор, която може да се окаже още по-трудна мишена за родните джендъри и техните кукловоди.", "date": "2018.03.19", "title": " Лошо, Георгиева, много лошо\t\t\t"}
{"url": "https://trud.bg/40-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d1%82%d0%be%d1%8f%d1%82-%d0%bd%d0%b0-%d1%81%d1%82%d1%83%d0%b4%d0%b5%d0%bd%d0%be/", "text": " Всеки трети българин няма пари да си плаща сметките за енергия. 40 на сто от хората не отопляват адекватно жилището си, а всеки втори не може да го охлажда през топлите месеци. Данните са на Евростат, но ги изнесе заместник-министърът на енергетиката Жечо Станков, който участва в конференция за енергийната бедност и замърсяването на въздуха. По думите му енергийната бедност е проблем, който засяга целия ЕС – около 50 млн. души в общността изпитват затруднения да отоплят или охладят дома си, или да платят сметките си за енергия. За да бъде решен този проблем, обаче е нужно първо да има дефиниция за енергийна бедност, защото такава няма както в България, така и на европейско ниво, посочи заместник-министърът. Една от дългосрочните мерки, която правителството прилага, е инвестиция в енергийна ефективност, която ще намали необходимото количество енергия за отопление на едно жилище. В момента  държавата насърчава потребителите, които искат да преминат от отопление с дърва и въглища към такова с природен газ. Около 7500 домакинства могат да получат до 30% от инвестицията за газифициране на дома си, посочи Станков. Но досега  газифицираните жилища в страната ни са под 5%, а в някои европейски страни те са 50-60 на сто. Министерство на енергетиката планира проект за оползотворяване на геотермалните води у нас за отопление. Амбиция е и въвеждането на сгради с нулево потребление на енергия. Ведомството иска да интегрира у нас сграда, която да произвежда 50% от нужната й енергия.", "date": "2018.03.19", "title": " 40% от българите стоят на студено\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%ba%d1%83%d0%bf%d1%83%d0%b2%d0%b0%d1%82-%d0%bd%d0%b8%d0%b2%d0%b8-%d0%b4%d0%be-%d0%bc%d0%be%d1%80%d0%b5%d1%82%d0%be-%d0%b2-%d0%b3%d1%8a%d1%80%d1%86%d0%b8/", "text": "Българи купуват ниви близо до плажа в Гърция, за да сложат върху тях каравана. За тази тенденция разказа пред „Труд“ Костадин Димитров от компанията за недвижими имоти Fox Estates. „В южната ни съседка нашенците най-много търсят земеделски земи, тъй като необходимият бюджет е много по-малък. Цената на такъв имот в Гърция стига до 30 хил. евро в зависимост от локацията“, допълни той. С поставянето на каравани българите може да си осигурят евтин престой до гръцкото море през цялото лято, без да купуват жилище и да плащат данъци за него. „Има и бг инвеститори, които купуват готови къщи в Гърция и ги отдават под наем. При тях бюджетът е около 100 хил. евро. В зависимост от състоянието цената варира надолу или нагоре“, уточни Димитров. Локациите, които българите предпочитат, са близо до страната ни – Солун, Керамоти, Тасос. „Къща на остров Тасос може да си купите ориентировъчно за 150-200 хил. евро“, коментира Костадин Димитров. Повечето българи, собственици на жилища в южната ни съседка, сами поддържат имота си, въпреки че има и много фирми, които предоставят тези услуги. Според Димитров, често по време на преговорите по сделките българите споделят, че се притесняват да не се промени законодателството в Гърция, така че да бъдат принудени бързо да продадат жилището си. Относно цените той коментира, че са започнали леко да нарастват, тъй като се е засилило търсенето на имоти от българска страна, а и не само. „За имоти в Испания и Италия при нас няма голямо търсене. Имаме запитвания за студиа в Дубай и Тайланд. Има интерес от страна на българи, които искат да отдават жилищата под наем, но единици са българите, които биха си взели имот толкова далеч“, каза Димитров. Цените на имотите в Дубай варират в много широки граници, но апартамент в затворен комплекс и хубава гледка може да се купи за 195 хил. евро. За къща на два етажа в Джомтиен, Тайланд е нужно да заделим 407 хил. евро, показа проверка на „Труд“. За 2018 г. Костадин Димитров очаква покупките от българи на имоти в чужбина да са с между 10% и 15% повече.", "date": "2018.03.19", "title": " Българи купуват ниви до морето в Гърция и слагат каравана"}
{"url": "https://trud.bg/%d0%bc%d0%be%d0%b6%d0%b5-%d0%b4%d0%b0-%d0%b2%d0%b8-%d0%bf%d1%80%d0%b5%d0%bc%d0%b5%d1%81%d1%82%d1%8f%d1%82-%d0%bd%d0%b0-%d0%b4%d1%80%d1%83%d0%b3%d0%be-%d1%80%d0%b0%d0%b1%d0%be%d1%82%d0%bd%d0%be-%d0%bc/", "text": "Привет! Интересува ме дали ако съм с ТЕЛК-ово решение, задължително трябва да бъда преместена на друго работно място?  Основанието за трудоустрояване на работника или служителя е чл. 314 от Кодекса на труда (КТ). В разпоредбата е предвидено, че когато работника или служителя поради болест или трудова злополука не може да изпълнява възложената му работа, но без опасност за здравето може да изпълнява друга, подходяща работа, или същата работа при облекчени условия, той се трудоустроява на друга работа или на същата работа при подходящи условия по предписание на здравните органи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Може да ви преместят на друго работно място, ако имате ТЕЛК"}
{"url": "https://trud.bg/%d0%b2%d0%be%d0%b9%d0%bd%d0%b0-%d0%bd%d0%b0-%d0%b4%d1%83%d0%bf%d0%ba%d0%b8%d1%82%d0%b5-%d0%be%d0%b1%d1%8f%d0%b2%d0%b8-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%be/", "text": " Премиерът Бойко Борисов свика извънредно заседание на Министерски съвет заради лошото състояние на пътищата след снеговете и битовата престъпност. “Трябва да се вземат мерки, защото последното, което минава през ума на хората, когато счупят джантата и пукнат гума, е европейска интеграция и европейско председателство”, подчерта Борисов. Той обяви, че имаме 200 000 души администрация и ако трябва, всички ще излязат навън. “Докато не се поправи – стоят, алармират”, коментира министър-председателят. “Коалицията има ангажимент по отношение на битовата престъпност и присъствието на полицията. До месец трябва да се направи видеонаблюдение в малките населени места”, заяви премиерът Бойко Борисов. Той възложи на министъра на вътрешните работи Валентин Радев да организира видеонаблюдение и да осигури полицейско присъствие в малките населени места, както и да се информира лично от всички кметове за работата на мобилните полицейски групи, за да се предприемат незабавни мерки за подобряването ефективността от действията им.  Министър-председателят препоръча администрацията на АПИ и полицията да бъдат ангажирани активно с осигуряване на сигурността на пътуващите по време на пътните ремонти. “Най-тежките участъци са на скоростни пътища, където от 16-ти март започнаха ремонтните дейности. На отсечката между Пловдив и Стара Загора положението е трагично”, отчете министърът на регионалното развитие и благоустройството Николай Нанков и обясни, че 30% от ресурса на Агенция “Пътна инфраструктура” е вече мобилизиран за проблемните участъци.", "date": "2018.03.19", "title": " Война на дупките обяви Бойко Борисов (обзор)\t\t\t"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%b8-%d0%bf%d0%be-%d1%82%d1%83%d1%80%d0%b8%d0%b7%d1%8a%d0%bc-%d0%be%d1%82-%d1%87%d0%b5%d1%82%d0%b8%d1%80%d0%b8-%d0%ba%d0%be%d0%bd%d1%82%d0%b8%d0%bd%d0%b5/", "text": "40 студенти по туризъм от десет държави, разположени на четири континента, гостуват във Велико Търново за седмица. Те се срещнаха с кмета на Старата столица Даниел Панов и повече от час и половина дискутираха туристическия потенциал на старопрестолния град, утвърждаването му като целогодишна дестинация за културен туризъм, възможностите за развитие на екологичен, фестивален, религиозен, кулинарен, конгресен туризъм.  Студентите споделиха, че Велико Търново е град с жива история и култура и обещаха, че ще бъдат добри посланици на Старата столица като туристическа дестинация. Оживената дискусия обхвана разнообразни теми – за историята на Велико Търново, за богатото културно-историческо наследство, забележителностите и сградите, датиращи към четири различни архитектурни епохи, за новите обекти като знаковата за Второт българско царство крепост Трапезица, Шишмановата баня, Парка с миниатюрите. Студентите и Даниел Панов говориха също за съвременните форми на маркетинг и туристическо менажиране, за опазването на паметниците на културата и трудностите с установяването на собствениците на някои от старинните къщи. Кметът Панов посочи, че близо 700 вековни сгради вече имат пълна паспортизация, а само за година и половина са предприети реставрационни дейности по над 90 къщи в Стария град, които са паметници на културата – частна собственост. Дискусията обхвана и приоритетните инфраструктурни проекти за Северна България – довършването на магистрала „Хемус“ и строителството на високоскоростния път Русе – Свиленград, както и предстоящото обновяване на летището в Горна Оряховица. Студентите се интересуваха от мащабната ремонтна дейност в Стария град, от инвестициите в градската среда и туристическата инфраструктура, в социалната сфера, образователната и спортната инфраструктура.  Инициативата за посещението на младите хора е на Висшето училище по мениджмънт – Варна, в партньорство с Университет Кардиф Метрополитен /Великобритания/ и Сити Юнити Колидж /Гърция/. Ръководител на групата е проф. Станислав Иванов – заместник-ректор на Висшето училище по мениджмънт. Срещата bе част от учебно пътуване с цел „работа на терен“ на близо 40 студенти от България, САЩ, Виетнам, Тайланд, Индия, Великобритания, Китай, Гърция, Русия и Йордания – магистри по туризъм. При престоя си във Велико Търново групата ще изследва възможностите за още по-силно развитие на Старата столица като туристическа дестинация. Студентите имат поставена задача да се запознаят отблизо с потенциала и туристическите ресурси на региона, след което да изготвят презентация и проект за развитие на туризма, заедно с препоръки и предложения за осъществяването му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Студенти по туризъм от четири континента стават посланици на Велико Търново"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%89%d0%b5-%d0%ba%d0%b0%d0%b6%d0%b0-%d0%bd%d0%b0-%d0%b5%d1%81-%d0%b8%d0%bb%d0%b8-%d0%bf%d0%bb%d0%b0/", "text": "Турският президент Реджеп Ердоган заяви днес, че на срещата с европейските лидери във Варна ще постави категорично въпроса за финансирането за бежанците в страната му, обещано от ЕС, предава  . В реч пред магистрати в Анкара Ердоган подчерта изключителната роля на Турция за предотвратяването на мигрантския наплив към Европа и припомни, че ЕС не изпълнява споразумението за финансовата подкрепа. „Ние не затворихме границите си, както направиха други съседни държави. Оказваме гостоприемство на 3,5 милиона души от Сирия и 500 000 от Ирак, и не се поколебахме да поемем този риск. Не оставихме никого да бъде жертва на режим или на терористичните групировки. Посрещаме всичките им нужди, особено за образование, здравеопазване. Предоставихме убежище на всички, които го потърсиха. За съжаление, обещанията, които ни се даваха, не се изпълняват“, посочи държавният глава, като визира договорените два транша от общо 6 млрд.евро от ЕС за подкрепа на бежанците в Турция. От тях обаче до момента са изплатени само 850 млн.евро, които са косвена помощ за Червения кръст и Агенцията за авариите и бедствията /AFAD/. „Ако ще давате парите, давайте ги, не се подигравайте с нас. Тази нация има достойнство и чест. Но онези така са свикнали, въобразяват си, че ще се молим пред вратите им. И говорят за втория транш, а не сме получили първия. Следващата седмица ще бъдем заедно във Варна и ще им поставя въпроса – или плащайте, или си признайте честно, че няма да има пари“, каза Ердоган. Той ще предостави на всички участници в срещата фотографии и видео-материали, доказващи усилията на Турция по отношение на бежанците в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Ердоган: Във Варна ще кажа на ЕС – или плащайте, или си признайте честно, че няма да има пари за бежанци"}
{"url": "https://trud.bg/%d0%b1%d0%b8%d1%82%d0%ba%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d1%80%d1%83%d1%81%d0%b8%d1%8f-%d0%b8-%d0%b7%d0%b0%d0%bf%d0%b0%d0%b4%d0%b0-%d0%bd%d0%b0-%d1%82%d0%b5%d1%80%d0%b8%d1%82%d0%be/", "text": "Между 1944 и 1985 г. България е от едната страна на биполярния свят в битката между СССР и Запада. Перестройката поставя началото на радикални промени в геополитическата ситуация в нейната съдба. Те минават пет етапа, тресящи страната и политическите елити, които в нарастваща степен се разграничават по оста русофили – русофоби: от крайни русофили и русофоби, до различни междинни типове. Първият етап е времето на перестройката, когато Горбачов отказва на България предходни предимства в икономическите отношения, говори за нов свят „без войни и оръжия“, „отказ от класовите в името на общочовешките ценности“. Променените от Горбачов социално-икономически условия на отношенията помежду ни са предпоставка за поява и нарастване на външния дълг след 1985 г. Тогава се появява парадоксалната ситуация, че Живков все повече се превръща в „западник“, а на перестроечното русофилство залагат неговите противници. Виждайки промените в геополитическата ситуация Живков отчаяно се опитва да промени отношенията със Запада и особено с Германия. Поставя въпросА да се спре предходната негативна пропаганда срещу САЩ, завързва необичайни дружески връзки с Франц Йозеф Щраус и Япония. Договаря се с Гърция за нещо нечувано – независимо че ние сме във Варшавския договор, а те в НАТО, при нападение от трета страна да си помагаме взаимно. Вбесеният Горбачов го вика на специален разговор, заплашва го, че иска да прави България „Германия на Балканите“ и му нарежда да изгони съветниците си, които го тикат в тази посока. В същото време обаче България се превръща в най-големия потребител на перестроечна литература и перестроечно влияние, това е предпоставка за появата на перестрочения „Клуб за гласност и преустройство“, а с подкрепата на СССР срещу Живков е извършен преврат и той е свален от власт. Вторият етап на променената геополитическа ситуация е между свалянето на Живков и разпада на СССР през 1991 г. В разпадащия се биполярен свят българските елити трескаво се пренасочват към Запада. БКП става БСП и започва да се равнява по ГСДП, а не по КПСС. Всички говорят за „преход към демокрация и пазарна икономика“, криейки зад този евфемизъм преход към либерална демокрация и капитализъм. Вече не СССР, а Западът се представя за нужен като „слънцето и въздуха за всяко живо същество“. Предходните перестройчици се превръщат в антисъветчици и Стоян Ганев произнася прословутата си фраза, че иска да съди Съветският съюз, на което Елцин отговаря с промени в митническата политика, допълнително удрящи разпадащата се българска икономика. Третият етап започва с разпада на СССР през 1991 г. и продължава до 1999 г., нападението над Югославия и смяната на Елцин с Путин. Това е върховият етап на американска глобална хегемония и поставянето на Елциновска Русия под американски контрол. Извършва се прехвърляне на построеното от времето на социализма в ръцете на новопоявила се олигархия. У нас също протича такъв процес, но той е прекъснат от управлението на Виденов, който се опитва отчаяно да запази българската икономика. Търси помощ от Елцин, който му я отказва, тъй като сам се опира на американски екип, за да спечели изборите за президент в 1996 г., въпреки че доверието в него преди това се е сринало до между 3 и 6 %. Води битка срещу опитите за овладяване отвън на българската енергийна система, дърпа се от влизане в НАТО. Резултатът е неговото сваляне, желано и от Русия и от Запада. Четвъртият етап започва с идването на правителството на Иван Костов и продължава до 2006 г. В Русия Елцин е заменен от Путин, който спира очаквания по-нататъшен разпад на страната си и започва нейната стабилизация и възстановяване. Неизмеримо по-слаба от някогашния Съветски съюз, Русия се опитва да търси баланс в отношенията със Запада. Това е времето, в което българските елити от системните десни и леви партии са ориентирани на Запад, но не се конфронтират и с Русия. Иван Костов сключва енергийните сделки с Русия, които Виденов отказва. Продава най-голямото българско предприятие на руската фирма Лукойл. Но същевременно насочва България към НАТО. Сходни политики следва и Симеон Кобургготски. Петият етап се разгърна през 2006 г., когато българският парламент с мнозинство от 155 души от БСП, НДСВ, ДПС, ОДС, ДСБ ратифицира споразумението за предоставянето на безплатни американски бази на Българска територия. Според авторитетното американско списание „Форин полиси“ американската базата в Безмер е между шестте най-важни военни бази на САЩ в света.: „Сравнена с американските бази в стара Европа – пише то, – Безмер и нейните източноевропейски еквиваленти са по-евтини за опериране и по-близко до потенциалните горещи точки в Средния Изток и Централна Азия. Във времена на конфликт военните ще използват тези съоръжения, за да придвижват хора и ресурси. Надеждата е, че държавите-домакини от бившия съветски блок ще бъдат по-послушни отколкото други страни с американски бази в стара Европа и ще бъде по-малко вероятно да блокират тяхната употреба във време на конфликт.“ През същата тази 2006 г. Стивън Коен публикува в американското списание „The Nation“ своята статия „Новата студена война с Русия“. В нея той говори, че през годините след края на СССР САЩ са говорили вежливо за „стратегическо партньорство и дружба“, но на практика са правили точно обратното – действали са на принципа „победителят получава всичко“ и това е станало фактор за нова студена война. През следващата 2007 г. в речта си пред Мюнхенската конференция по сигурността Путин оповести края на Елциновия период на стратегическо отстъпление на Русия, а след руско-грузинския въоръжен конфликт през 2008 Москва рамкира постсъветското пространство като зона с ключово значение за руските интереси. Рязкото увеличаване на употребата на термина „нова студена война“ започна през есента на 2013 г. с „Евромайдана“ в Украйна. Според Google днес той може да бъде открит в 451 000 английски публикации в интернет. България влезе в „окото на бурята“ на новата студена война. Тя е най-пострадалата икономически от тази война. През 2014 г. под заплашителния поглед на трима американски сенатори Пламен Орешарски обяви отказа на България от „Южен поток“. Президентът Плевнелиев спря да говори кой ни е освободил от Османско робство. Интернет пространството и предаванията на телевизиите се превърнаха в поле на битка между русофили и русофоби, започна усилено пренаписване на историята на отношенията между двете страни. Пред 2017 г. в глобално изследване, проведено в 66 страни „Галъп интернешънъл“ постави въпроса: „Има шест страни в света, които разполагат с най-голяма военна мощ – САЩ, Китай, Русия, Франция, Обединеното кралство и Индия. Да предположим, че във вашата страна избухва военен конфликт и вие трябва да изберете само една от тези страни за ваш партньор, коя страна бихте избрали?“. Гражданите на 4 държави, които са членки на НАТО отговориха, че избират Русия да се грижи за тях в случай на война. В България това казаха 42 % от анкетираните, само 17 % предпочитаха САЩ и 4 % – Франция. Сред българите русофобите са малцинство и новата студена война тресе партии и коалиции. Сблъскват се русофобът Симеонов с русофила Сидеров. Николай Ненчев напада Красимир Каракачанов за процедурата за ремонт на Миг-29 от Русия. Премиерът обяви за стратегическата цел интеграцията на Западните Балкани в ЕС, която минава през влизането им в НАТО, засилващо битката с Русия. Истерията с опита за отравяне на руски шпионин в Лондон е сегашен пропаганден пик в тази битка от рода на опита за убийство на папата във върховия период на предходната студена война през 1981 г. Българските политици се мятат между геополитическата зависимост, тласкаща ги в една посока и алтернативните нагласи на българския народ. Растат бюджетите за военната сфера. Отново има ядрена надпревара. Ердоган и Борисов говорят, че предстои трета световна война. Според Google същото вече е говорено в англоезичния свят над 20 млн. пъти. В тази война сме в една военно-политическа организация, управляващите признават, че имат едни „големи началници“, „Форин полиси“ говори, че те ще бъдат „по-послушни“, докато основната част от населението очаква подкрепа от друга страна. Това ще разкъсва все повече България, ще засилва поляризацията и прави все по-непрогнозируема и опасна съдбата ни през следващите години.", "date": "2018.03.19", "title": " Битката между Русия и Запада на територията на България\t\t\t"}
{"url": "https://trud.bg/%d0%be%d0%b1%d1%80%d0%b5%d1%87%d0%b5%d0%bd%d0%b8%d1%82%d0%b5-%d1%83%d1%81%d0%b8%d0%bb%d0%b8%d1%8f-%d0%bd%d0%b0-%d0%b3%d0%be%d1%81%d0%bf%d0%be%d0%b6%d0%b0-%d0%b3%d0%b0%d0%b1%d1%80%d0%b8%d0%b5%d0%bb/", "text": "„Помнете „Мейн” – Испания в ада” – с това и подобни заглавия великата американска журналистика начело с Джоузеф Пулицър и Уилям Рандолф Хърст осигурява повод и мотив на политиците за испанско – американската война от 1898 година. „Мейн” е американски броненосец, закотвен по това време в пристанището на Хавана. На борда му избухва взрив, корабът потъва, загиват 260 души. Без да ползват фразата „много е вероятно”, великите американски журналисти направо пишат, че виновни за взрива са испанците и тяхна мина във водите на пристанището. Испанците казват, че катастрофата се дължи на вътрешен взрив на кораба, но кой ги слуша. Войната започва. Испания е разгромена. Губи Куба, американците получават контрол над Гуам, Пуерто Рико и Филипините, а след това анексират остров Уейк, Хаваите и архипелага Самоа. Е, как няма да са велики Хърст, Пулицър и компания – с няколко заглавия да дадеш повод за война, направила страната им световна империя. Разбира се, новината за причинителя на взрива на „Мейн” е фалшива. Но това се установява 13 години по-късно, когато през 1911 година корабът е изваден от дъното и се вижда, че корпусът му е огънат отвътре навън, което означава че наистина е имало взрив вътре в броненосеца, и никаква испанска мина не е гръмнала във водата. Припомням тази весела история, за да престанат анализаторите и обикновените дизайнери да се правят на умрели лисици относно генезиса и приложението на фалшивите новини. След случая „Мейн” политиците осъзнават, че имат чрез фалшивите новини евтино и изключително ефикасно оръжие, за чиито поражения, след като си свършат работата, могат да накиснат журналистиката. Тук си заслужава да припомним супер новината за българското участие в атентата срещу папата, извъртяна от бог да я прости Клеър Стърлинг и режисирана и платена от нашия сънародник Дими Паница. Този клеветник на България има наглостта да раздава журналистически награди на негово име. Сега и децата са наясно, че фалшивата новина за атентата си беше мръсна политическа сглобка. Няма да давам други примери от историята за Ирак, Арабска пролет и още и още! Днес отново имаме истинско политическо земетресение от фалшиви новини, създадени пак от политиците. Поводът е отровеният в Англия съветски шпионин и дъщеря му. Тереза Мей казала, че е много вероятно да е Русия – думи без абсолютно никакви доказателства. Русия, разбира се, казва, че е много вероятно англичаните да са отровили двамата, пак без доказателства. Тоя казал, оня казал, а политическата мрежа от фалшиви новини покрива все по-плътно истината. И затова ми се струва, че благородните намерения на нашата еврокомисарка Мария Габриел за борба с фалшивите новини са обречени на пълен провал. Играта е извън нея, играта е в ръцете на политиците и те никога и никъде няма да се откажат от фалшивите новини. Помнете „Мейн” – журналистиката в ада.", "date": "2018.03.19", "title": " Обречените усилия на госпожа Габриел"}
{"url": "https://trud.bg/%d1%82%d0%b5%d1%80%d0%be%d1%80%d0%b8%d0%b7%d0%bc%d1%8a%d1%82-%d0%b8-%d0%ba%d0%b8%d0%b1%d0%b5%d1%80%d0%b0%d1%82%d0%b0%d0%ba%d0%b8%d1%82%d0%b5-%d0%bd%d0%b5-%d0%bf%d0%be%d0%b7%d0%bd%d0%b0%d0%b2%d0%b0/", "text": "Тероризмът и кибератаките не познават граници. Това каза на пресконференция българският еврокомисар по цифрова икономика и цифрово общество Мария Габриел след откриването на Срещата на Съвместната група за парламентарен контрол (СГПК) на Европол. „Чрез учредяването и вътрешния правилник на съвместния орган за парламентарен контрол на Европол ясно показваме, че с националните парламенти искаме да укрепим капацитета на Европол, да подчертаем централната му роля в борбата с предизвикателствата, каквито са тероризма, кибератаките. Те не познават граници“, заяви Габриел. По думите й, говорейки за дигитализацията и новите технологии, в ЕК намерението е едно – гражданите да се чувстват също толкова сигурни офлайн, колкото онлайн. Затова ключовата дума е сътрудничество. Участие на всички заинтересовани страни. С Европол имаме изключително ползотворно сътрудничество, най-напред що се отнася до борбата с незаконното съдържание. Само преди две седмици от ЕК публикувахме препоръка за борба с незаконното съдържание, в което акцент е поставен именно и на това засилено сътрудничество с полицейските и юридическите органи“, допълни тя. Според нея в областта на киберсигурността отново добро сътрудничество и сега съществува.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Тероризмът и кибератаките не познават граници, заяви Мария Габриел"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d1%81%d0%b5-%d0%b7%d0%b0%d0%bc%d0%b8%d1%81%d0%bb%d0%b8-%d0%b7%d0%b0-%d0%bf%d0%b5%d0%bd%d1%81%d0%b8%d1%8f/", "text": "Роджър Федерер призна, че преживява тежко загубата на титлата от „Мастърс“-а в Индиън Уелс (САЩ). Маестрото от Швейцария падна с 4:6, 6:7 (8), 7:6 (2) от Хуан Мартин дел Потро (Аржентина). „Младите се учат бързо и стават все по-добри – призна Федерер. – В един момент просто ще ни изкарат от играта. Но опитът също помага. Не става само с тичане, важно е и къде ще пратиш топката.“ Аржентинецът пък се изкачи до 6-ото място в ранглистата, Роджър остава лидер, а родният ас Григор Димитров запазва 4-ото си място. Наоми Осака пък триумфира в дамския турнир след 6:3, 6:2 срещу Дария Касаткина (Русия) на финала. Японката обаче ще има още по-тежка задача в следващия голям турнир в Маями. Още в първия кръг тя ще играе срещу бившата №1 Серина Уилямс (САЩ).", "date": "2018.03.19", "title": " Федерер се замисли за пенсия"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%b2%d0%b7%d0%b5%d1%85%d0%b0-%d0%b7%d0%bb%d0%b0%d1%82%d0%be-%d0%b7%d0%b0-%d0%bb%d0%b0%d1%82%d0%b8%d0%bd%d0%be%d1%82%d0%b0%d0%bd%d1%86%d0%b8-%d0%b2-%d0%bc/", "text": "Танцови двойки от Молдова, Словения, Унгария и България, триумфираха в Международният турнир по спортни танци International Dance CUP Montana OPEN 2018, който се проведе в Монтана. Българската двойка Елена Солакова и Атанас Кацарски спечелиха първото място при малките състезатели в категория „Стандартни танци“, а втори се наредиха състезатели от Молдова. Като най-добри при младежите се откроиха Виктория Александрова и Алекс Костадинов. Победители при децата в категорията за латиноамерикански танци са отново български представители Гергана Велкова и Давид Абрашев, следвани от двойка от Словения. При младежите златото грабнаха Виктория Александрова и Алекс Костадинов. В категорията за стандартни танци при младежи и възрастни над 19 год. най-впечатляващи бяха Реджина Хайнал и Кенде Хорват от Унгария. При латино танците в същата категория златото взеха българският тандем Емилия Джелебова и Мирослав Бонев, които завладяха публиката с невероятни изпълнения на самба, ча-ча, румба, пасо-добле и джайв. Шампионите бяха определени според правилата на Международната федерация по спортни танци (WDSF) от съдийска бригада от 10 държави. В XIII-тия Международен турнир по спортни танци в Монтана участваха около 130 състезателни двойки от 10 страни с техните треньори и придружители. Организатор на турнира бе клубът по спортни танци „ОГОСТА данс“ с треньор Веселин Ковачев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Българи взеха злато за латинотанци в Монтана\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d0%b2%d0%b8%d0%ba%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8%d1%82%d0%b5-%d0%b7%d0%b0%d1%80%d0%b0%d0%b4%d0%b8-%d1%81%d1%8a%d1%81%d1%82/", "text": "Противодействието на битовата престъпност и състоянието на републиканската пътна мрежа в края на зимния сезон бяха основните теми на оперативно заседание на правителството, свикано днес от министър-председателя Бойко Борисов. Премиерът възложи на министъра на вътрешните работи организирането на видеонаблюдението и осигуряването на полицейско присъствие в малките населени места да стане негов личен приоритет. Борисов нареди също така при пътуванията си в страната и участието си в анализи за работата на областните дирекции на МВР Валентин Радев да провежда срещи с всички кметове, включително кметските наместници, да се информира лично от тях за работата на мобилните полицейски групи и да предприема незабавни мерки за подобряването й, ако бъдат докладвани проблеми, съобщиха от министерски съвет. Министър-председателят обвърза осъществяването на пътните ремонти с безопасността на движението. Той препоръча администрацията на АПИ и полицията да бъдат ангажирани активно с осигуряване на сигурността на пътуващите по време на ремонтите, както и с подпомагане на местните власти при изпълнение на отговорностите им по отношение на общинските пътища. „Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство… Последното, което минава на хората през ума, е това. Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът“, посочи премиерът Борисов.  БОЙКО БОРИСОВ: Радев. ВАЛЕНТИН РАДЕВ: Господин премиер, уважаеми колеги, пожари, наводнения – овладени са. Очакват се, обаче валежи, както сутринта докладва комисар Николов, в Югозападна България в следващите два дни и снеговалежи по високите части. Но засега нещата са овладени, няма някъде нещо, което да ни притеснява, всичко е под наблюдение. По отношение на престъпността, както беше докладвано сутринта на оперативката при нас, няма нещо, което се е случило извънредно. Работи се, разбира се, по наркотици, трафика на хора, поредни операции, за които Ви докладвам всяка сряда сутрин. Това е в основни линии. Продължава анализът, което е много важно. Утре аз ще бъда в Плевен и в Ловеч на тези регулярни анализи, те завършват на 29-ти, когато ще бъде националното съвещание в Хисаря. И както разпоредихте – ще поканим и кметовете. Ние и сега го правим с кметове и с областни управители, но там ще бъде и господин Панов от Националното сдружение на общините в Република България, за да чуят и те нашата оценка и да чуем тяхната оценка, включително и за това, което в момента много се тиражира – за полицай във всяко населено място. Говорихме и днес как да го направим с тези мобилни групи, включително даже може би да го заснемем и да го покажем на хората, да знаят как работят те. Там, където не знаят за тези групи или пък не са стигнали до тях, да знаят, че може да се възползват и от тях. БОЙКО БОРИСОВ: Първо, използвай пътуванията си за тези анализи, защото ти пътуваш с цялото професионално ръководство, говори с всички кметове по места, не само на големите градове, но и кметските наместници, село по село – там, където е необходимо – камери, да им се помогне. Ако трябва, с Министерството на финансите вижте глобите, които събират те в малки населени места, да си остават в самите населени места, за да се обслужват камерите. Всеки кмет трябва да се срещне с теб и всеки да ти каже минават ли, не минават, как минават – и да му направиш връзка с мобилната група или с полицая, който 24 часа да му е на разположение. ВАЛЕНТИН РАДЕВ: Разбрах. БОЙКО БОРИСОВ: За колегите казвам – над 1200-1300 нови полицаи сме назначили, в селата са няколко хиляди. Колко хиляди села имаме? ВАЛЕНТИН РАДЕВ: 4999 са селата, а 5256 са всичките населени места, останалото са градове – 357. БОЙКО БОРИСОВ: Да се направи видеонаблюдение, където няма, или полицаи, като видеонаблюдението да се изведе в полицейската служба. Заемаш се с тази задача и я приключваш до един месец. До анализа в Хисаря това трябва да е факт. ВАЛЕНТИН РАДЕВ: В Хисаря е сега на 29-ти. Един месец поне да има. БОЙКО БОРИСОВ: Има време, две седмици е много време отсега като се обадите. След като мине анализът, влизат кметовете при теб, полицаите да са там. На всеки кмет по две минути да отделиш, да каже: „При мен идват; при мен не идват; при мен е добре; при мен не е добре – не съм ви видял очите или минават от дъжд на вятър“. Областният началник слуша, даваш му една седмица срок да се поправи. Там, където е добре – продължават така. Коалицията сме поели ангажимент да свършим работа по отношение на битовата престъпност, присъствието на полицията или видеонаблюдение. Оставяш всичко друго и се занимаваш само с това. ВАЛЕНТИН РАДЕВ: Разбрах. БОЙКО БОРИСОВ: Обща задача с Нанков. Има обективни причини да се отворят много дупки по улиците – от минус 10-15 градуса за един ден стана плюс 20 градуса. То, дето се вика, ако е пломба на зъб при такава рязка температура – пада. Обърнете внимание, Нанков, особено по скоростните пътища. Където отговарят общините, ще им помогнете да вземат мерки. Вижте и горещото рециклиране. Но отворят ли се такива дупки, започвате от кмета. Администрацията на АПИ – слагате им светлоотразяващите жилетки. Полицията – ако трябва, една част от нея поема контрола на пътищата и стоят до дупките докато не се запълнят. Това не може да продължава! Хората чупят коли, пукат гуми, а и това си е реална опасност за живота. И после им обяснявате, че в общи линии още година ще е така, докато влезе ТОЛ системата. Пътищата като километри са ни много, парите за поддръжка са малко. Влезе ли ТОЛ системата, аз съм убеден, че поне милиард – милиард и половина приходи ще се генерират, които ще отидат за поддръжка. Това го прилагате в пълна сила. Възлагаш на областните началници – всеки говори с кмета, правят си график. Защото има на места отворени такива ями, които сега като падне дъждът не се виждат и ще се пребие човек. Докато не се оправи – ще стои там. Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство… Последното, което минава на хората през акъла, е това. Двеста хиляди души администрация имаме! Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът. Кажи, Нанков. НИКОЛАЙ НАНКОВ: Уважаеми господин премиер, колеги, по темата или по всички теми резюме от ресора? Няколко думи да спомена по отношение на изкърпването, с това какво правят колегите от агенцията понастоящем. От петък не сме в режим на зимно поддържане, въпреки че имаме готовност тази седмица, поради прогнозите за ниски температури, особено на високопланинските части, да отреагираме при снеговалеж. Тоест, от петък, след края на зимното поддържане, миналата седмица от 16-ти започнахме с кърпежите и с ремонтни дейности. Най-тежките участъци бяха споменати – скоростни пътища. По „Тракия“ положението е наистина трагично, в старата част на „Тракия“ – от Пловдив към Стара Загора. Уикендът по тази част на „Тракия“ и по Е-79 между Враца и Монтана беше мобилизиран 30% от ресурса на Агенция „Пътна инфраструктура“. В много от общините помогнахме – къде по сигнали, къде на база изпълнителни протоколи между колегите от агенцията и пътно-поддържащи фирми по договори за текущи ремонти и поддръжка. Помогнахме на местната власт, на общинските администрации, тъй като имахме проблеми, знаете – алармирахте за няколко подобни казуса, да не изброявам кои са тези кметове. Областни управители алармираха, колеги от областните пътни управления. Така че насочихме ресурс и към четвъртокласни пътища, които по принцип са в прерогативите и приоритетите на местната власт. Тази седмица продължаваме, не сме спирали, с изключение на местата, където климатичните условия не позволяват. Продължаваме и в рамките на десетина дена трябва да приключат всички ремонти по републиканските пътища, свързани с кърпежи, тези палиативни ремонти, които, като се въведе ТОЛ системата, аз съм убеден, че изцяло ще променим подхода, тоест – няма да коментираме работата на парче, ремонтни, палиативни дейности, а пълна реконструкция и рехабилитация. Като стана въпрос, и това, което сутринта ме информираха, за технологията „горещо рециклиране“ – тя има предимство, когато говорим за ремонтни дейности в пълнота, тоест – пълна рехабилитация на участъци и отсечки. Не е подходяща за кърпежи, за тези палиативни дейности, които в момента вършат. Миналата година три републикански пътя бяха направени по тази технология и на трите се появиха дефекти, свързани с пукнатини. Тоест, наистина е по-евтина с около 20%, но ефектът от нея не е доказан и съветът ми, и съветът на колегите пътищари е да се прилага там, където интензитетът и трафикът не е голям, не е свързан с тежкотоварно движение, транзитен трафик, а е наистина за пътища, които са с не повече 200-250 автомобила на денонощие, специално за тази технология. Смолян. Както поеха ангажименти строителите и местната власт, вчера беше пробит пътят след тежки взривни дейности. До единадесет часа работиха при изключително тежки метеорологични условия – постоянен дъжд, в някои от по-късните часове се примеси със сняг, но успяха да пробият. Отделно колегите от Агенция „Пътна инфраструктура“ помогнаха с два нови автобуса на кмета – да се осигури придвижването на работниците, на децата в района от началото до края на свлачището и да не оставяме откъснати селата. Тази седмица са готови с асфалтовите дейности по обхода, може вече да се преминава, но все пак, за да гарантираме безопасност… Завършва се с асфалтова настилка, тъй като там ще имаме изцяло асфалтиран път, ще се заобикаля само километър и триста метра. Колегите работят на 24-часов режим. Активизира се още едно свлачище на километър и двеста метра снощи, по продължение на пътя, в доста по-малки размери. Днес в три часа колегите от Агенция „Пътна инфраструктура“ правят последния експертен съвет, заедно с експертите от БАН, Минно-геоложкия университет, УАСГ, за да вземат решение как да укрепят свлачището, като сроковете, които сме поставили, в най-оптималния вариант ставаше въпрос за края на годината при технологията не с анкелиране, а с изграждането на пилоти, ростверки, които да ги свържат, и подпорна стена. Говорим за около шест месеца при форсиране и мобилизиране на дейностите. БОЙКО БОРИСОВ: Тези камъни какво ще ги правят – ще ги извозват? НИКОЛАЙ НАНКОВ: Камъните ги извозват. Взривни дейности, обрушваме целия склон. Ще го начертая. Това е пътят, по трасето на пътя правим напречни пилоти около 1200 броя, които да подпират пътя. От тях вид тераса, пилоти, на самото свлачище и стоманобетонна стена с дебелина около метър и петдесет метра, за да задържа евентуално нова скална маса. И натискът, когато вържем, терасирайки двата вида пилоти с напречни ростверки, не се поема само от стената и от пилотите на самото свлачище, а 40% от масата и тежестта на евентуално бъдещи срутвания или свличания ще се поема и от пилотите, които са под пътя. Най-важното, което правим в момента, е пробивът с алтернативния път, който ще гарантира, че докато извършваме ремонтните дейности, ще има кратък обходен маршрут, не 30 километра както понастоящем, а ще заобикаля и ще удължава пътуването на хората от единадесетте села, около 3000 души, с не повече от километър и триста метра. Това е за Смолян. Във Варна бях през уикенда, и аз Ви докладвах. Строителна площадка е Варна, едва ли има в момента град в България, в който да се строи толкова. БОЙКО БОРИСОВ: Добре, това са важни неща. НИКОЛАЙ НАНКОВ: „Хемус“ започва в четвъртък. В петък издадохме строителното разрешение на участъка от Ябланица до пътен възел „Боаза“, това е разклонът за Тетевен, и в четвъртък ще правим официална първа копка.", "date": "2018.03.19", "title": " Борисов свика министрите заради състоянието на пътищата и битовата престъпност\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b8-%d0%b5%d1%81-%d0%bf%d0%be%d1%81%d1%82%d0%b8%d0%b3%d0%bd%d0%b0%d1%85%d0%b0-%d1%81%d1%8a%d0%b3%d0%bb%d0%b0/", "text": "Великобритания и Европейският съюз постигнаха съгласие за преходния период след напускането на Обединеното кралство догодина, съобщи Мишел Барние, който е преговарящият от името на ЕС, цитиран от световните агенции. „Постигнахме споразумение за преходния период”, каза Барние на пресконференция в Брюксел след преговори с британския му колега Дейвид Дейвис. „Преходният период ще бъде с ограничена продължителност”, каза още Барние. Преходният период ще започне на 29 март 2019 г. – денят на излизане от ЕС. Той трябва да приключи на 31 декември 2020 г. По думите на Барние има съгласие и за правата на европейските граждани във Великобритания, както и за британските граждани в ЕС след брекзит. Все още не е постигната окончателна договореност за границата с Ирландия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Великобритания и ЕС постигнаха съгласие за преходния период след Брекзит"}
{"url": "https://trud.bg/%d0%bc%d0%be%d0%b6%d0%b5-%d0%b8-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%b4%d0%b0-%d1%81%d1%82%d0%b0%d0%bd%d0%b0%d1%82-%d0%be%d0%b1%d0%b2%d0%b8%d0%bd%d1%8f%d0%b5%d0%bc%d0%b8-%d1%81%d0%bb/", "text": "Очаква се до края на март да приключи  а след това може да се стигне и до обвинения за зам.-министри и министри. Това обяви пред журналисти в Шумен говорителят на главния прокурор Румяна Арнаудова. “Започваме само с оглед безстопанственост, но ще се разследва дори дейността на длъжностни лица от съответните Регионални здравно-осигурителни каси или министри или зам.-министри, които са дали разрешения за осъществяване на медицински дейности при дублиращи функции на тези, с които се занимават общинските болници”, уточни тя. Ако министри са дали в нарушение на закона разрешение да се осъществява една медицинска дейност, те ще носят наказателна отговорност, категорична бе Арнаудова. Инкриминираният период е 14 декември 2010 г. до момента. Ще се установява до колко са били изгодни договорите за лечебните заведения, защото е факт тежко финансово състояние, което се дължи не само на безстопанственост, но и на неизгодни сделки. Арнаудова подчерта, че всичко е въпрос на доказателства, само с доказателства може да има обвинения и да съди съда. Обществената опасност от това престъпление засяга много хора. “Всички сме свидетели как се увеличават разходите за здравеопазване, а гражданите не получават по-качествена услуга. Прокуратурата ще направи всичко възможно виновните, довели до това трагично състояние да получат наказание”, каза говорителят на главния прокурор. В Шумен Арнаудова беше специален гост на приятелски футболен мач между прокурори от 7 прокуратури и ученици, част от които деца в риск, които вече са имали сблъсък със закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Може и министри да станат обвиняеми след проверките на болници"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d0%b0%d0%bd%d0%be-%d1%80%d0%be%d0%bd%d0%b0%d0%bb%d0%b4%d0%be-%d0%ba%d1%80%d0%b0%d0%bb%d1%8f%d1%82-%d0%bd%d0%b0-2018-%d0%b3%d0%be%d0%b4%d0%b8%d0%bd%d0%b0/", "text": "Кристиано Роналдо добави още едно впечатляващо число в своята пребогата кариера. Португалецът вече има на сметката си 50 хеттрика, след като заби 4 попадения при успеха на „Реал“ (Мадрид) с 6:3 над „Жирона“ в Примера дивисион. 44 от „тройките“ са с екипа на „кралския клуб“, 5 са с националния отбор, а един реализира за „Манчестър Юнайтед“.  Роналдо е и рекордьор в Примера дивисион по този показател – 34 случая, в които се е реализирал по минимум 3 пъти в един двубой. Други 7 хеттрика са от срещи в Шампионската лига. Освен това нападателят събра 18 гола през 2018 година – нито един друг футболист в първенствата от топ 5 на Европа не може да се похвали с нещо подобно. Кристиано дори е реализирал повече от целия тим на „червените дяволи“ (15). Големият съперник в Испания – Лионел Меси, пък е с 16.  За първенство Роналдо събра 22 гола, изоставайки само на 3 от аржентинеца. До 18 ноември миналата година мегазвездата на „белия балет“ бе вкарал едва едно попадение. А сега двамата са се вплели в поредната битка помежду им за приза „Пичичи“ – ежегодна награда, която се присъжда от испанския спортен вестник „Marca“ на най-добрия голмайстор в испанския шампионат.  Според местната преса португалецът дори се е хванал на бас със своите съотборници, че ще задмине голмайстора на „Барселона“ до края на сезона.  „Роналдо идва от друга галактика, истина е – призна след успеха наставникът Зинедин Зидан. – Когато той се чувства добре, това е добре и за нас. Роналдо придава на тима отлична енергия. За нас това е важно. Да получаваме позитивна енергия и да бъдем оптимистично настроени. Изостава на три гола зад Меси, но се надявам да го задмине, защото това е важно за него, както и за нас.“", "date": "2018.03.19", "title": " Кристиано Роналдо – кралят на 2018 година"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-5/", "text": "Български бизнес проекти, към които Катар проявява интерес за инвестиции, бяха обсъдени на среща на министър-председателя Бойко Борисов с делегация от Катар, водена от шейх Абдул Азиз бин Али Ал-Тани, член на емирското семейство, и включваща представители на Qatar Investment Autority, съобщиха от правителствената информационна служба. Срещата е продължение на разговора на българския премиер с емира на Катар Шейх Тамим бин Хамад Ал-Тани в началото на март в София. Фокусът на разговорите беше поставен върху потенциала за сътрудничество при изграждането на инфраструктурни обекти като тунела под „Шипка“, АМ „Черно море“, индустриалната зона в Стара Загора, летищата „София“ и „Стара Загора“ и др. Друга обсъждана тема беше свързана с възможностите за инвестиции, които предоставя богатството на страната ни от минерални и изворни води, както и балнеоложки центрове. От българска страна в разговорите участваха министрите на регионалното развитие и благоустройството Николай Нанков и на икономиката Емил Караниколов, както и кметовете на Бургас и Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Борисов представи инвестиционните възможности в България пред делегация от Катар"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b8-%d1%86%d0%b2%d0%b5%d1%82%d0%b0%d0%bd-%d0%b0%d0%bd%d1%82%d0%be%d0%b2-%d1%81%d1%80%d0%b5%d0%b4-%d0%bf%d1%8a%d1%80%d0%b2%d0%b8/", "text": "По 1000 лв. ще внесат днес Румен Петков и Цветан Антов за учредяване дарителска сметка за изграждането на паметник на Девета плевенска пехотна дивизия. Това обявиха двамата на пресконференция в клуба на БТА – Плевен. Те се надяват към инициативата да се присъединят общински съветници, политици, както и широк кръг от плевенската общественост. „Особено ценни са даренията, които ще направят наследниците на воювалите в знаменателната битка“, подчерта Петков. Той припомни, че идеята за изграждането на такъв паметник е на 101 години. „През 2015 г. въпросът отново беше повдигнат, но резултат нямаше и тогава. Надеждата е с широката подкрепа, заявена при учредяването на инициативния комитет в петък, най-после идеята да бъде осъществена“. Битката при Дойран на 18 и 19 септември 1918 г. е най-големият воински капитал на България в световната военна история. Тактиката и стратегията, които прилага ген. Владимир Вазов в Дойранската епопея, като командир на „Девета пехотна плевенска дивизия“, са оценени и изучавани във всички военни академии в света, дори в Япония. Невероятен е героизмът на нашите воини, които след три години позиционна война на Южния фронт са безкрайно уморени. При Дойран няма никой друг освен Девета дивизия срещу обединените сили на англичани и гърци плюс невероятната  подкрепа – боеприпаси, храна и разузнаване с аероплани, които те получават от САЩ. Англичаните не пестят нито боеприпаси, нито жива сила. Девета дивизия не само удържа позицията, но преминава в контранастъпление. Всяка завладяна позиция е била връщана от нашите войници с атака на нож. Победата става възможна благодарение на образцово укрепена позиция край река Вардар, създадена от главнокомандващия Девета дивизия ген. Владимир Вазов. Под нестихващия обстрел са оцелели само бетонните скривалища и наблюдателници. 518 са жертвите, които дават българите, срещу 11 548 на вражеската страна, въпреки многократното превъзходство във въоръжението на англичаните. Единствено и само заради тази победа при Дойран, при сключването на ”Солунското примирие” не се допуска сръбските и гръцки войски да окупират България. * На 28.VI.1917 г. във Военния клуб на София се открива Войнишка индустриална художествена изложба, организирана о т 9-а пехотна Плевенска дивизия. Идеята се заражда на фронта, като целта е с получената сума да се постави началото на един фонд за паметник на дивизията. * На 2.XI.1927 г. офицерите от Плевенския гарнизон решават да се пристъпи към събиране на средства за усилване на фонда за паметник. Те получават разрешение за организиране на парична лотария. Предвижда се отпечатването на 500 000 билета на обща стойност 5 млн. лв. Само за около 3 месеца са пласирани лотарийни билети за около 3 млн. лв. * На 9.X.1932 г. са положени основите на Военния клуб в Плевен, открит официално на 19.XII.1934 г. Тогава в близост до него е положен основният камък за паметник на падналите във войните от 9-а дивизия, чества се и 100-годишнината на църквата „Свети Николай“. В тържествата участва и цар Борис III, който дарява 20 000 лв. на фонда. * През 1936 г. конкурсът е официално обявен. Журито, начело с генерал-майор Недев, решава, че предложенията не са задоволителни и обявява втори. Междувременно издигането на паметника се обвързва с цялостно градоустройствено решение на новия централен площад. Проектант е софийският архитект Владимир Хашнов. Паметникът трябва да бъде в западната част на площада. Около него ще се издига колонада, която насочва вниманието към Военния клуб. * Новият конкурс за паметник е предвиден за март 1937 г. През това време се сипят безкрайни жалби от собственици на сгради, които трябва да бъдат отчуждени. Започва подготовка за нов градоустройствен план. * Програмата за нов конкурс е публикувана едва през февруари 1941 г. Според нея паметникът ще бъде издигнат „по оста: входа на областната палата – средата на военния клуб, на около 12 метра западно от канала“ и ще струва 3 милиона лева. * Предвиденият за 13.VIII .1941 г. конкурс отново е отложен – за 13 декември, с мотивировката „да се даде възможност на повече участници и за по-завършени проекти“. Това ново отлагане ще се окаже фатално. Нови дискусии по градоустройствения план, както и военновременната обстановка оставят нереализирана една благородна идея, напълно забравена в последвалите я десетилетия. *През юни 2013 г. с писмо до кмета представители на Военно-исторически музеи, Регионален исторически музей, държавна агенция „Архиви“, дружество „Краезнание“ предложиха в бъдещия бюджет на общината да се предвидят средства за организирането на конкурс за издигане на паметник в чест на загиналите воини. *На 25 март 2014 година е определено мястото „за поставяне на монументално-декоративен елемент – паметник на Девета плевенска дивизия във връзка с отбелязване на 100-годишнината от началото и хода на Първата световна война“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Румен Петков и Цветан Антов сред първите дарители за изграждане паметник на Девета плевенска пехотна дивизия"}
{"url": "https://trud.bg/%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5-%d0%bd%d0%b0-%d1%82%d0%b8%d1%87%d0%b0-%d1%84%d0%b5%d0%bd%d0%be%d0%b2%d0%b5%d1%82%d0%b5-%d1%81%d0%ba%d0%be%d1%87%d0%b8%d1%85%d0%b0/", "text": "Феновете на “Черно море” поискаха чистка на всички настоящи играчи на тима, с изключение на юношите. Крайното решение на привържениците идва след поредния слаб мач на тима, допуснал поражение с 0:1 от “Локомотив” (Пловдив). Така опитният специалист остана без успех след завръщането си на “Тича” през пролетта.  “Ние, истинските фенове на “Черно море”, настояваме всички футболисти, без нашите юноши и Илиан Илиев, да си ходят. Ако мислят, че с такава игра, ще изгонят Илиян, няма да се получи, защото те ще си тръгнат, а той ще остане. Тези футболисти трябва да знаят, че “Черно море” е светиня и футболно богатство за Варна. Срамота е да нямаме положения и удари във вратата, както в последната среща. По-добре да изпаднем, отколкото тези играчи да продължат да се присмиват и унижават Черно море и неговите привърженици”, заяви председателят на фенклуба на “моряците” Иван Михайлов.", "date": "2018.03.19", "title": " Напрежение на “Тича”: Феновете скочиха на футболистите и защитиха Илиан Илиев"}
{"url": "https://trud.bg/%d0%bf%d0%be%d0%bb%d1%88%d0%b0-%d0%bc%d0%be%d0%b6%d0%b5-%d0%b4%d0%b0-%d0%b8%d0%b7%d0%b3%d0%be%d0%bd%d0%b8-%d1%80%d1%83%d1%81%d0%ba%d0%b8-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8-%d0%b2/", "text": "Полските власти обсъждат възможността да изгонят руски дипломати от страната в знак на солидарност с Великобритания във връзка с отравянето на бившия полковник от ГРУ Сергей Скрипал. Това съобщи полското издание Gazeta Prawna, като се позовава на неназовани източници от правителството във Варшава, предава РИА Новости. Според информацията на вестника, Полша иска да въведе санкции и срещу руски компании и чиновници. Отбелязва се, че дискусиите по този въпрос за започнали още миналата седмица, но решението е било отложено за след президентските избори в Русия. Източниците на Gazeta Prawna са съобщили, че полското правителство смята за най-добро решение съвместните действия против Кремъл на ниво Европейски съюз. Но ако европейските власти не успеят да стигнат до общо решение, Варшава ще въведе собствени ограничителни мерки. По-рано заместник-министърът на външните работи на Полша Конрад Шимански заяви, че Полша ще се опита да убеди Германия да се откаже от строителството на газопровода „Северен поток 2“ на фона на „делото Скрипал“. Според неговите думи, този инцидент дава повод за размисъл, дали „Русия е партньор, който заслужава доверие“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Полша може да изгони руски дипломати в знак на солидарност с Великобритания по случая Скрипал"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%b8-%d1%83%d1%87%d0%b5%d0%bd%d0%b8%d1%86%d0%b8-%d0%b2%d0%ba%d0%b0%d1%80%d0%b2%d0%b0%d1%85%d0%b0-%d0%b3%d0%be%d0%bb%d0%be%d0%b2%d0%b5-%d1%81/", "text": "Обвинители от 7 прокуратури в страната играха мач с ученици в Шумен. Част от децата на терена бяха с противообществени прояви, регистрирани в Детска педагогическа стая и превъзпитавани от Комисията за борба с противообществените прояви, но без всякакво притеснение вкарваха голове на обвинителите. Инициативата прокурори и деца да се срещнат на футболния терен, а не в съдебната зала, е на Окръжна прокуратура-Шумен и е подкрепена от главния прокурор Сотир Цацаров. Това обяви в началото на срещата окръжният прокурор на Шумен Маргарита Георгиева и изрази надежда, че спортът е добра превенция срещу отклоненията от “правия път”. Да подкрепят деца и обвинители в Шумен специално дойдоха треньорът на националния футболен тим Петър Хубчев и изп.директор на ПФК”Лудогорец” Ангел Петричев. Гост беше и говорителят на прокурор N1 Румяна Арнаудова, която вместо тога облече тениска с надпис “Заедно можем”, както сториха и магистратите от районна и окръжна прокуратура в Шумен, обвинители от Варна, Добрич, Попово, Омуртаг и Велики Преслав. Повече от 40 деца и прокурори участваха в срещата срещу престъпността, като на терена излизаха смесени отбори от по 7 играчи под съдийството на Веселин Гацев. Съставите на тимовете “Светлина” и “Надежда” се сменяха непрекъснато, за да могат всички да покажат умения на терена. На финала участниците получиха топки и грамоти. Мнозина се сдобиха и с автографи от футболни звезди, които наблюдаваха срещата. Домакин на проявата беше СУ”Йоан Екзарх”, което предостави спортната си зала за нетрадиционния мач. Директорът на школото Валентина Тодорова призна, че от 1994 г., когато българите бяха блестящи в САЩ, не е гледала футбол, но сега дошла специално да види как деца и прокурори ритат срещу насилието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Прокурори и ученици вкарваха голове срещу престъпността в Шумен\t\t\t"}
{"url": "https://trud.bg/%d0%b0%d0%b2%d1%82%d0%be%d1%82%d1%8a%d1%80%d0%b3%d0%be%d0%b2%d0%b5%d1%86-%d0%bd%d0%b0-%d1%81%d1%8a%d0%b4-%d0%b8%d0%b7%d0%bc%d0%b0%d0%bc%d0%b8%d0%bb-%d0%ba%d0%bb%d0%b8%d0%b5%d0%bd%d1%82-%d1%81-4000/", "text": "Районна прокуратура – Благоевград предаде на съд автотърговец, който измамил клиент с 4000 евро. В началото на август 2015 г. Андрей Т. от с. Железница решил да закупи лек автомобил и в тази връзка разглеждал обяви в Интернет за продажба и внос на автомобили от чужбина. В резултат на търсенето той се спрял на едно от предложенията, касаещо лек автомобил марка и модел „БМВ 530“, с посочено лице за контакт – Кирил К., и телефонния му номер. Колата се продавала за сумата от 4200 евро. Мъжът се свързал с въпросния продавач, който му заявил, че автомобилът е наличен и се намира на паркинг в Италия. Двамата се уговорили да се срещнат още същия ден на бензиностанция на изхода от гр. Благоевград, като постигнали съгласие относно продажната цена от 4 000 евро. Сумата следвало да бъде преведена по банков път. Кирил К. казал на Андрей Т., че веднага заминава за Италия, като през следващите дни двамата комуникирали през мобилните приложения Viber и WhatsApp. Обвиняемият уверил купувача, че ако му заплати уговорената цена на 10.08.2015 г., още същия ден автомобилът ще бъде закупен от него и изпратен със специализиран товарен автомобил – автовоз до България. На тази дата парите били внесени по разплащателната сметка на обвиняемия К., като той веднага ги изтеглил от клона на банката в гр. Гоце Делчев. През следващите няколко дни по време на водените помежду им разговори обвиняемият уверявал купувача, че автомобилът е закупен, което не било вярно, и обещавал доставката му съгласно уговорката. Тъй като тя не била изпълнена, за да оправдае действията си Кирил К. изтъквал различни причини. На 07.09.2015 г. Андрей Т. подал жалба до компетентните органи във връзка с действията на обвиняемия Кирил К., като била извършена предварителна проверка и било образувано досъдебното производство. В хода на разследването било установено, че собственикът на въпросния автомобил е италиански гражданин от гр. Стате, с когото обвиняемия не е водил преговори за продажба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Автотърговец на съд, измамил клиент с 4000 евро"}
{"url": "https://trud.bg/%d0%bf%d0%b8%d1%8f%d0%bd-%d1%81%d0%b5-%d0%bf%d1%80%d0%b0%d0%b2%d0%b8-%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b9-%d0%be%d1%82-%d0%b1%d1%80%d1%8e%d0%ba%d1%81%d0%b5%d0%bb/", "text": "Абсолютно неевропейско поведение демонстрира 41-годишен мъж от шуменското село Добри Войников и се озова в ареста след като заплашва полицаи с уволнение, защото бил “полицай от Брюксел”. Скандалът се разразил в Шумен към 22:30 часа пред казино на ул.“Цар Иван Александър“. Полицаи понечили да проверят документите на двама братя, но единият отказал, дори кривнал към съседна улица. Настигнали го и го тикнали в автомобила, но тогава пийналият мъж се почувствал застрашен. Помислил, че е отвлечен и започнал да крещи “Полиция, полиция, помощ”. Откарали го на сигурно място в ареста. Установена била самоличността му – Н.Н./41г./. Останал при униформените за едно денонощие и му е съставен акт по Закона за МВР, съобщават от полицейския пресцентър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Пиян се прави на полицай от Брюксел"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d0%ba%d0%b0%d1%82%d0%b0-%d0%ba%d0%b0%d1%82%d1%80%d0%b8%d0%bd-%d1%82%d0%b0%d1%81%d0%b5%d0%b2%d0%b0-%d0%b5-%d1%81-%d1%8f%d1%80%d0%ba%d0%be-%d0%bf%d1%80%d0%b8/", "text": "Катрин Тасева е с ярко присъствие на килима и е гимнастичка, която се отличава със собствен стил – заяви треньорката й Бранимира Маркова. – Мнението е на специалистите и няма как да не ме радва. През уикенда гимнастичката спечели 4 медала – 3 сребърни и един бронз на Гран при в Киев, като за първи път в кариерата си получи оценка 10 за трудност. „А това вече е доказателство, че сме направили максимално добре композициите й съобразно новия правилник“, продължи Маркова. Заради доброто класиране в Киев страната ни ще има право на 2 гимнастички за следващите стартове – Тасева и Боряна Калейн. „Мога много повече – каза Катрин. – Още допускам грешки, но те се отработват с тренировки. Иначе се чувствам доста по-уверена.“", "date": "2018.03.19", "title": " Треньорката: Катрин Тасева е с ярко присъствие на килима"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%bf%d1%80%d0%b0%d1%82%d0%b8-%d0%bb%d1%83%d0%b1%d0%b5-%d0%bd%d0%b0-%d0%bf%d0%be%d0%bb%d1%83%d1%84%d0%b8%d0%bd%d0%b0%d0%bb/", "text": "Цветан Соколов заби феноменалните 30 точки и прати „Кучине Лубе“ на полуфиналите в италианската Суперлига по волейбол. Тимът от Чивитанова спечели плейофа с 3:2 при гостуването на „Уиксо“ (Пиаченца), воден от капитана на националите Виктор Йосифов.  Соколов имаше също 67 процента ефективност в атака и бе обявен за най-полезен играч от феновете на клуба. Йосифов пък регистрира 10 точки. Така с общ резултат 2:0 „Лубе“ продължава в следващата фаза на надпреварата, където среща победителя от двубоя между „Ревивре“ (Милано) и гранда „Азимут“ (Модена). Играе се до 3 победи от 5 срещи. А „Пиаченца“ ще преследва петото място, което дава право за участие в третия по сила евротурнир „Чалъндж къп“. Силна игра демонстрира и друг национал – Тодор Скримов, в руската Суперлига. Макар че неговият тим „Нова“ (Новокуйбишевск) отстъпи на „Зенит“ (Казан) с 1:3 и загуби серията с 0:2. Българинът стана най-резултатен с 14 т., а едно от отиграванията на посрещача вдигна на крака публиката. Скримов получи топка за атака, но я подаде на съотборника си Денис Бирюков, който я заби ефектно пред смаяните погледи на съперниците си.", "date": "2018.03.19", "title": " Соколов прати „Лубе“ на полуфинал"}
{"url": "https://trud.bg/%d0%b0%d0%b1%d0%b2-%d0%b8%d0%b7%d0%b4%d0%b0%d0%b4%d0%b5-%d0%ba%d0%b0%d0%bb%d0%b5%d0%bd%d0%b4%d0%b0%d1%80-%d1%81-%d0%b1%d0%b5%d0%bb%d0%b5%d0%b6%d0%b8%d1%82%d0%b8-%d0%b4%d0%b0%d1%82%d0%b8-%d0%b8-%d0%b8/", "text": "АБВ издаде календар с бележити дати и имена от българската история. Читалища и кметства в Община Плевен ще получат екземпляр от патриотичното издание, което бе представено в областния град от Румен Петков – член на Изпълнителното бюро на партията. Календарът започва с цитат от предисловието на Паисий Хилендарски към „История Славянобългарска”. Първият месец е март, а първата бележита дата – 3 март, на която България извоюва своята свобода. Плевен присъства на много места в изданието със събития и личности като Ячо Хлебаров, Илия Бешков, дарението на колекцията на акад. Светлин Русев, Дойранската епопея и участието на Девета плевенска пехотна дивизия в нея, Освобождението на Плевен и др. Екземпляри от патриотичното издание ще бъдат подарени на редица културни институти, от Община Плевен. „Целта ни е да създадем условия младото поколение да придобие осъзната обич към родината си и родния си край“, подчерта Румен Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " АБВ издаде календар с бележити дати и имена от българската история"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%b7/", "text": "Българският държавен глава Румен Радев изпрати поздравителен адрес до руския си колега Владимир Путин по повод спечелената от него победа на провелите се избори за президент на Руската федерация, съобщиха от “Дондуков” 2. „Надявам се заедно да работим за разгръщането на съществуващия потенциал на двустранно взаимноизгодно сътрудничество в различни области, в интерес и за благото на нашите два народа“, се казва в писмото на българския държавен глава. В поздравителния си адрес до своя руски колега президентът Румен Радев отбелязва и вековната историческа и културна близост между българския и руския народ.", "date": "2018.03.19", "title": " Румен Радев поздрави Владимир Путин за победата на изборите\t\t\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d1%83%d1%87%d0%b8%d1%82%d0%b5%d0%bb%d1%81%d0%ba%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0/", "text": "Учителската заплата трябва да превишава средната за страната, за да мотивираме младите хора да се включат в учителската професия. Това каза в Пловдив министърът на образованието и науката Красимир Вълчев, в отговор на журналистически въпрос за очаквания недостиг на учители и големия брой такива в предпенсионна възраст, предаде  . По думите на министъра най-мотивиращият фактор е възнаграждението и той припомни ангажимента на правителството за двойно увеличение на учителските заплати в неговия 4-годишен мандат. Министър Вълчев даде пример, че през миналата година средната брутна заплата за младши учители вече е била 930, в момента е 1080 лева и отново каза, че е важно учителската заплата да превишава средната за страната. В модерните общества учителската професия е станала по-непривлекателна за младите хора и, за да ги мотивираме да се включват в образователната система, ние трябва да предложим не само добро възнаграждение, но политики за квалификация на педагогическите специалисти, за подобряване на работата в училищата, за кариерно развитие и за подбор, посочи Вълчев. Важно е във всяко училище да имаме достатъчно учители, затова променихме модела на разпределение, като водещ е разходът за учители, посочи още той. Предизвикателството пред всички образователни системи е да привлекат младите хора за включване най-напред в педагогическо образование, било чрез отпускане на допълнителни стипендии или допълнителен прием в приоритетните образователни направления, като и допълнителна квалификация за хора без педагогическо образование. По думите на министъра, през следващите години педагогическата професия ще става много по-отворена към специалисти от другите системи. В Пловдив министър Вълчев взе участие в Национална конференция на тема: “Ресурсният учител – значим фактор за приобщаващото образование”. По темата той каза, че мерило за адекватността на всяка една образователна система е доколко тя успява да приобщи всяко едно дете и да го включи в образователната система. По отношение на децата със специални образователни потребности, концепцията за приобщаващо образование предвижда предоставяне на подкрепа за тях във всяка една образователна институция т.е. те да се обучават интегрирано заедно с другите деца, като получава необходимата специфична подкрепа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Красимир Вълчев: Учителската заплата трябва да превишава средната за страната"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b0%d0%b4%d0%bc%d0%b8/", "text": "Намаляването на административната тежест в системата на предучилищното и училищното образование е сред важните задачи и големите предизвикателства пред Министерството на образованието и науката. Това каза министър Красимир Вълчев по време на работна среща с учители и директори на детски градини и училища от област Пловдив, съобщават от образователното министерство. Той посочи, че се правят промени в подзаконовите актове, които да облекчат работата на педагозите и ги призова да дават предложения в тази посока. „Системата ще бъде постепенно електронизирана, като документацията ще се попълва през електронни устройства. Това ще спести много време, а и документите могат да се подават до регионалните управления на образованието с електронен подпис“, добави министърът.  На срещата Красимир Вълчев акцентира върху междуинституционалния механизъм за обхват на децата и учениците в образователната система. По думите му ще бъде публикуван за обществено обсъждане проект на постановление на Министерския съвет, с което механизмът ще бъде надграден и ще работи постоянно. „Ще обвържем екипите за обхват с районите на конкретните образователни институции. Взаимодействието между отделните институции ще стане още по-интензивно. Повече общини и структури на другите администрации ще бъдат свързани с информационната ни система. Те си взаимодействат по отношение на отпускането на семейните помощи в натура по предложение на образователните институции, извинителните бележки, налагането на административно-наказателни постановления и др. Където има добро взаимодействие, има по-добри резултати“, подчерта министър Вълчев. Той допълни, че е важно да се проследи как се упражнява правото на образование на всяко дете и институциите трябва да имат информация то къде учи. На срещата бяха обсъдени и важни теми като професионалното образование и иновативните училища. Според министър Вълчев иновациите са полезни, но ще бъдат оценени на междинния етап от реализацията на училищните проекти. След като се видят резултатите, ще се прецени кои и по какъв начин могат да бъдат финансирани и разпространени в системата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Министър Вълчев: Намаляването на административната тежест е важна задача пред МОН"}
{"url": "https://trud.bg/%d0%b2-%d0%b0%d0%bd%d0%ba%d0%b0%d1%80%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-14-%d0%ba%d0%b3-%d0%be%d1%82-%d1%80%d0%b0%d0%b4%d0%b8%d0%be%d0%b0%d0%ba%d1%82%d0%b8%d0%b2%d0%bd/", "text": "В турската столица Анкара беше задържан над 1,4 кг от редкия радиоактивен елемент Калифорниум. Стойността на задържаното вещество е над 70 млн. долара, информира  Екипи на службата за борба с контрабандата към дирекцията по сигурността са извършили операцията в квартал “Пурсаклар” по сигнал. Задържани са четирима души. Следствените действия продължават, за да се установи как и откъде веществото е било внесено и да се изясни кои са били потенциалните купувачи. Калифорниумът е високорадиоактивен. Елементът е изкуствено създаден за първи път в националната лаборатория „Лорънс Бъркли“ в Калифорнийския университет, САЩ, и поради това носи това име. В света единствено Русия и Съединените щати притежават възможности за производство на радиоактивния елемент. Това е вторият най-скъп материал в света. Калифорниум и различните му изотопи се използват при производството на ядрени бойни глави и химически оръжия, но елементът има и редица граждански приложения, например в атомни реактори, металодетектори и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " В Анкара задържаха 1,4 кг от радиоактивния елемент Калифорниум"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%b8%d1%81%d0%ba%d0%b0-%d0%b3%d0%bb%d0%b0%d0%b2%d0%b0%d1%82%d0%b0-%d0%bd%d0%b0-%d0%ba%d0%b0%d1%80%d0%b0%d0%bd%d0%b3%d0%b0/", "text": "„ „ В ЦСКА приемат заплахите като опит за реванш заради победата в дербито, което на практика узакони още една година без „синя“ титла. В началото на века и „Левски“ обиди кръвно вечния съперник. При спечелена титла играчите излязоха с фланелки „Аз мразя ЦСКА!“ Част от фолклора на дербито… В Гърция пък твърдят, че скаут на „Олимпиакос“ е гледал мача заради крилото на „червените“ Кирил Десподов. На изключително тежкия терен никой от играчите на двата гранда не успя да покаже възможностите си. Но всеки желаещ би могъл да гледа вечното дерби в още четири издания до края на сезона.", "date": "2018.03.19", "title": " “Левски“ иска главата на Каранга"}
{"url": "https://trud.bg/%d0%b3%d1%8a%d0%bb%d1%8a%d0%b1%d0%b8%d0%bd%d0%be%d0%b2-%d0%b8-%d0%b4%d0%b6%d0%b5%d0%bd%d0%be%d0%b0-%d0%bd%d0%b5-%d1%81%d0%bf%d1%8a%d0%bd%d0%b0%d1%85%d0%b0-%d0%bd%d0%b0%d0%bf/", "text": "Андрей Гълъбинов и неговият „Дженоа“ не успяха да препънат „Наполи“ в битката за титлата срещу „Ювентус“. С неочакван герой неаполитанците победиха с 1:0. След две години испанският защитник Раул Албиол вкара гол в 72-ата минута. Гълъбинов бе на терена през целия мач. След като „Юве“ направи само 0:0 срещу СПАЛ, вече води само с 2 точки. „ Решителен в битката за титлата се очертана директният двубой в Торино на 22 април. Вратарят на „Ювентус“ Джанлуиджи Буфон отвърна на критиките, че прие да се завърне в националния отбор най-малко за контролите с Аржентина и Англия. „Аз съм човек на постоянството – рече 40-годишният страж. – Младите момчета ще растат покрай нас. Искам да помогна да се намери моят наследник.“ Дженаро Гатузо вече си е подсигурил нов договор с „Милан“. След добрите резултати в Италия и въпреки отпадането от Лига Европа преговори за подновяването му са стартирани.", "date": "2018.03.19", "title": " Гълъбинов и „Дженоа“ не спънаха „Наполи“"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d0%b5-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%b7%d0%ba%d0%b0%d0%b7%d0%b2%d0%b0%d0%bd%d0%b5/", "text": "„Изказването на президент Ердоган за душевните граници на Турция, които се простират до Кърджали, е поредната провокация към суверенитета и националната цялост на България. Това е абсолютно неприемливо за нас. Кърджали е България. Кърджали е и духовната столица на Източните Родопи“. Това заяви председателят на БСП Корнелия Нинова на пресконференция в Кърджали, съобщиха от партията. „Обявяваме се против намесата на чужди държави във вътрешните дела на България“, подчерта тя. По нейните думи позицията на президента Ердоган е в разрез с международното право и принципите за добросъседство. „Настояваме на срещата, която се очаква да бъде на 26.03 в България, такава категорична позиция да бъде заявена от министър-председателя на България – за защита на националния суверенитет и териториалната цялост на страната. Призоваваме го в ролята му на посредник между ЕС и Турция, да мисли на първо място за народа си и националния суверенитет на България“, каза още Нинова. Тя настоя на тази среща да се постави и въпросът за обезщетението на тракийските бежанци. „През 2008 г, по искане на нашите депутати Маруся Любчева и Евгени Кирилов, е приета резолюция на ЕП за уреждане на двустранните спорове, в т.ч. уреждане на тракийския въпрос. Очакваме на срещата на 26-и това да бъде поставено категорично от българското правителство”, каза лидерът на БСП. „Обединихме се върху един общ проблем на общините в област Кърджали и бих искала да се обърна към всички колеги политици: Спрете да разделяте народа по всички линии”, призова Корнелия Нинова. Тя обясни, че едни партии разделят хората по вяра и език, други-на такива, които са с ГЕРБ и против тях. „Стигна се дори до алтернативно честване на национални, християнски празници. Такова разделение между народа ни е незапомнено в смесените райони от много години”, категорична бе Нинова. Тя заяви, че това се прави в изгода на партии и с политически цели, но е убийствено за българския народ. „Имаме достатъчно общи проблеми, които ни обединяват. Регионът е затънал в бедност, лошо качество на образование и здравеопазване, липса на работа, демографска катастрофа. Това са големите теми на деня. Нека спрем с разделението и нека да решаваме реалните проблеми на хората. Това ще помогне на всички ни и на държавата”, категорична бе Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Нинова: Кърджали е България. Изказването на Ердоган за Кърджали е поредната провокация към суверенитета и националната цялост на България\t\t\t"}
{"url": "https://trud.bg/%d0%bf%d0%b8%d0%b2%d0%be%d0%b2%d0%b0%d1%80%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d1%85%d0%b0-41-%d0%bc%d0%bb%d0%bd-%d0%bb%d0%b2/", "text": "41 млн. лв. са инвестициите на членовете на Съюза на пивоварите в България (СПБ) за 2017 г. Те са вложени в обновяване на производствената база, както и в модернизация и изграждане на цехове за съхранение на суровини, логистични центрове и инсталации за пречистване на отпадните води, съобщиха от организацията. От стартирането на процеса на приватизация на пивоварната промишленост в страната през 1994 г. до днес в сектора са инвестирани над 1,2 млрд. лв. Данните от последните години показват, че по основните показатели за бранша като производство, продажби и консумация на бира на глава от населението са постигнати едни от най-високите нива от 30 години насам. “Това дава индикации, че пазарът се насища и прогнозите за 2018 г. трябва да са умерени”, обясни изпълнителният директор на Съюза Ивана Радомирова. През 2017 г. членовете на сдружението са продали 5,1 млн. хектолитра бира, или с 50,8 хил. хектолитра по-малко от 2016 г. Продължава положителната тенденция за намаляване на дела на продажбите на бира в РЕТ бутилки, който пада на 56%. Делът на стъклените бутилки е 23%, на кеновете – 15%, а на кеговете – 6%.", "date": "2018.03.19", "title": " Пивоварите инвестираха 41 млн. лв.\t\t\t"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d1%81%d0%b5-%d0%bc%d1%80%d1%8a%d1%89%d0%b8-%d0%bd%d0%b0-%d1%80%d0%b5%d0%ba%d0%be%d1%80%d0%b4%d0%bd%d0%b0-%d0%b7%d0%b0%d0%bf%d0%bb%d0%b0%d1%82%d0%b0/", "text": "Люис Хамилтън явно се опитва да извива ръцете на „Мерцедес“ за още по-голяма заплата преди началото на новия сезон във Формула 1. Четирикратният световен шампион има оферта за удължаване на договора си с 2 години – до края на 2020-а срещу рекордно възнаграждение от 40 милиона паунда на сезон. Британецът обаче не бърза да положи подписа си. „Наистина започнахме преговори, но това не е сред приоритетите ми в момента – твърди пилотът, който обаче отряза мераците на „Ферари“ да го отмъкне. – За мен е важна лоялността. Червеното ми е любимият цвят, но „Ферари“ не може да има всеки пилот, който иска. Харесвам този отбор, но така, както човек харесва съперниците си.“ Колегата му от „Ред Бул“ Макс Верстапен пък подля вода на съотборника си Даниел Рикардо и се обяви за №1 в тима. 20-годишният холандец се похвали, че се ползва с пълна подкрепа от д-р Хелмут Марко, съветник на собственика Дитрих Матешиц. „Аз съм следващият му проект и той иска от мен да повторя историята на Себастиан Фетел – заяви Лудия Макс, който този сезон ще кара по-внимателно. – Няма да търся победи на всяка цена, защото и второто място може да те доведе до титлата.“", "date": "2018.03.19", "title": " Хамилтън се мръщи на рекордна заплата"}
{"url": "https://trud.bg/%d1%8f%d0%b7%d0%be%d0%b2%d0%b8%d1%80-%d1%82%d0%b8%d1%87%d0%b0-%d0%be%d1%82%d0%bd%d0%be%d0%b2%d0%be-%d0%bf%d1%80%d0%b5%d0%bb%d0%b8%d0%b2%d0%b0/", "text": "Язовир “Тича” в Шуменско отново прелива. Според “Напоителни системи” това не влияе на пълноводието на река Камчия. Властите уверяват, че на този етап няма основания за тревога, предава  Преливането на язовира е с до 7 кубични метра в секунда, съобщи заместник областният управител на Шумен Петко Шаренков. Водата от преливника се влива директно в коритото на река Камчия, което има достатъчно обем, за да поеме водните маси, без това да представлява риск от наводнения. Вчера преливането е било с един кубичен метър в секунда, а увеличението е заради проливните валежи. “Реките Камчия и Врана са много под критичното ниво и няма никаква опасност за населението”, каза още Шаренков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Язовир Тича отново прелива\t\t\t"}
{"url": "https://trud.bg/%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d0%b2%d0%b5%d0%bd%d1%87%d0%b0%d0%b5-%d1%81%d1%8a%d1%81-%d1%81%d0%b2%d0%b0%d1%82/", "text": "Меган Маркъл може да “заблести” за своя принц Хари на сватбата им през май с диамантената тиара на принцеса Даяна, пише в. “Дейли експрес”. Когато минава под венчило с престолонаследника принц Чарлз през юли 1981 г., лейди Ди носи семейната тиара на рода Спенсър. Впоследствие тя връща фамилната скъпоценност на брат си Чарлз, настоящия девети граф Спенсър. Ако принц Хари пожелае любимата му да носи сватбената тиара на майка му, той може да я поиска на заем от вуйчо си граф Спенсър за сватбата си с Меган Маркъл на 19 май. Съществува възможност кралица Елизабет Втора да засвидетелства благосклонността си, предлагайки на г-ца Маркъл да използва някоя от по-малките кралски тиари, както направи с Кейт Мидълтън за сватбата й с принц Уилям през 2011 г. Г-ца Мидълтън тогава избра тиарата “Картие”, изработена през 1936 г. и принадлежала на Кралицата-майка, която я подарява на дъщеря си принцеса Елизабет за 18-ия й рожден ден. Като допълнение към изящния й дизайн родителите на Кейт Мидълтън поръчаха диамантени обеци с формата на дъбово листо и жълъд, припомня изданието. Смята се, че е малко вероятно кралица Елизабет Втора да предложи на Меган Маркъл някоя от по-значимите кралски тиари, символизиращи ролята й на държавен глава на Обединеното кралство. Сред тях е тиарата със сапфири, изработена през 60-те години на миналия век по поръчка на Нейно Величество като допълнение към бижутата със същите скъпоценни камъни, подарени й от баща й крал Джордж Шести за сватбата й през 1947 г. Ако кралица Елизабет Втора предостави на Меган Маркъл възможност сама да избере сватбените си бижута, сред вариантите пред бъдещата съпруга на принц Хари са да използва скъпоценност от колекцията на принцеса Даяна – понастоящем притежание на синовете й, за нова тиара. Кралските бижутери могат например да превърнат във временно украшение за глава огърлица, която Меган Маркъл впоследствие да използва с оригиналното й предназначение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Меган Маркъл може да се венчае със сватбената тиара на принцеса Даяна"}
{"url": "https://trud.bg/%d1%86%d0%b0%d1%80%d1%81%d0%ba%d0%be-%d1%81%d0%b5%d0%bb%d0%be-%d1%81-%d1%83%d1%81%d0%bf%d0%b5%d1%85-%d0%b7%d0%b0-%d1%81%d0%b2%d0%be%d1%8f-%d1%82%d1%80%d0%b5%d0%bd%d1%8c%d0%be%d1%80/", "text": "„Царско село“ отново е едноличен лидер във Втора лига, след като надви с 1:0 „Созопол“. Единственото попадение за гостите реализира Павел Петков. Бившият играч на „Локомотив“ (София) бе точен в средата на втората част, за да донесе ценни три точки на столичния тим. А празникът за наставника на „царете“ Веселин Великов бе двоен, тъй като в деня на срещата той празнуваше своя 41 рожден ден. В класирането „Царско село“ е лидер с 47 точки, пред „Ботев“ (Враца) с 44 и „Локо“ (София) с 38.", "date": "2018.03.19", "title": " “Царско село” с успех за своя треньор"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%be%d1%81%d0%bd%d0%be%d0%b2%d0%b0%d1%82%d0%b5%d0%bb%d1%8f-%d0%bd%d0%b0-%d0%b2/", "text": "Посланикът на България в Руската федерация Бойко Коцев е съобщил за план за изграждане в град Болгар (Татарстан) на паметник на българския хан Котраг, основал в VII в. пр.н.е. Волжка България, която учените считат за предшественик на съвременен Татарстан, съобщи РИА новости. Коцев е пояснил, че става дума за един от петимата синове на Кубрат, последния хан на Велика България, която се е разполагала между днешните Одеса и Киев. Той “дошъл на Волга и създал Волжка България”, е казал посланикът.", "date": "2018.03.19", "title": " Изграждат паметник на основателя на Волжка България хан Котраг в град Болгар (Татарстан)"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b8%d1%87%d0%b8%d0%bd%d0%b0%d1%82%d0%b0-%d0%b7%d0%b0-%d0%b4%d1%83%d0%bf%d0%ba%d0%b8%d1%82%d0%b5-%d0%bf%d0%be-%d0%bf%d1%8a%d1%82%d0%b8%d1%89%d0%b0/", "text": "“200 000 души администрация ще стоят в дупките по пътищата, според  , но аз питам – колко души ще стоят в затвора за корупцията при строителството на пътища, за откраднатите пари от некачествените ремонти и кой ще плати на хората счупените коли?” Това заяви в Кирково лидерът на БСП Корнелия Нинова, цитирана от пресцентъра на партията. “В следващите месеци държавата ще е блокирана. Българи, през този период не се женете, не раждайте деца, не умирайте и през ум да не ви минава да правите бизнес. Няма кой да ви издаде и едно удостоверение. Администрацията няма да работи, полицаите няма да борят престъпността, а ще пазят дупките. На това му се вика административна реформа. И не са метеорологичните условия причина за това – и в Швейцария вали сняг и грее слънце. Причината е една и нейното име е корупция”, смята Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Нинова: Причината за дупките по пътищата е корупцията"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%be%d1%82%d0%bd%d0%be%d0%b2%d0%be-%d0%be%d0%b1%d0%b2%d0%b8%d0%bd%d0%b8-%d1%80%d1%83%d1%81%d0%b8%d1%8f-%d0%b7%d0%b0-%d0%be%d1%82%d1%80%d0%b0/", "text": "Британският премиер Тереза Мей днес отново каза, че Русия е виновна за отравянето на бившия руски шпионин и двоен агент Сергей Скрипал, предаде Ройтерс. “Това, което видяхме, показва ясно, че няма друго заключение, освен че руската държава е виновна за станалото по улиците на Солсбъри”, заяви Мей в ефира на телевизия “Скай нюз”, когато бе попитана дали Путин лъже. По думите й Москва “има мотив и намерение и това, което наблюдаваме, е част от модела на поведение на Русия в Европа”, добави премиерът, цитирана от ТАСС. Според руския президент Владимир Путин е нелепо да се мисли, че Москва стои зад отравянето на Скрипал и неговата дъщеря, които са в критично състояние в британска болница. Шведското външно министерство каза, че ще извика утре руския посланик заради твърдението на Москва, че Швеция може да е източникът на нервнопаралитичното вещество, използвано в атаката срещу бившия шпионин. Говорителката на руското външнополитическо ведомство каза в събота, че най-вероятно бойното отровно вещество е произведено в самата Великобритания, в Чехия, Словакия, САЩ или Швеция. Външната министърка на Швеция Маргот Валстрьом смята това твърдение за “неприемливо и безпочвено”, заяви днес пред Ройтерс нейн говорител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Тереза Мей отново обвини Русия за отравянето на Сергей Скрипал"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be/", "text": "Oбразувано e досъдебно производство във връзка с  , съобщават от Апелативната прокуратура в София. Жертвата е жена, родена през 1960 година. Понастоящем се извършват огледи, претърсвания и изземвания. Очаква се протоколите от тези първи действия по разследването да бъдат докладвани на наблюдаващия прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Прокуратурата разследва убийството на жена в Перник"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d1%81%d0%bd%d0%b0%d0%b9%d0%b4%d1%8a%d1%80-%d0%b1%d0%b8-%d0%bf%d1%80%d0%b5%d0%b4-20-%d1%85%d0%b8%d0%bb%d1%8f%d0%b4%d0%b8-%d0%b7%d1%80%d0%b8%d1%82/", "text": "Олимпийският и световен шампион Кайл Снайдър победи Адам Кун с 3:2 в най-интригуващата среща на колежанското първенство на САЩ по свободна борба, гледано от 20 000 зрители в залата в Кливланд. Националът на янките, който се бори при по-леките до 97 кг този път качи категорията на130 кг. В последните две седмици Кайл тренира с друг златен медалист от игрите Рио 2016 – Таха Акгюл (Турция) за последното си състезание при студентите, тъй като този сезон завършва университета в Охайо. Снайдър записа 5 победи, а на финала взе реванш от Кун за загубата си на отборното първенство в Мичиган през февруари (1:3).", "date": "2018.03.19", "title": " Шампионът Снайдър би пред 20-хиляди зрители"}
{"url": "https://trud.bg/%d0%bd%d0%b0%d0%bf-%d0%bf%d1%80%d0%be%d0%b4%d0%b0%d0%b4%d0%b5-%d0%bd%d0%b0-%d1%82%d1%8a%d1%80%d0%b3-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d0%b5%d0%bb%d0%b5%d0%bd%d0%b0/", "text": "Териториалната дирекция на НАП във Велико Търново е продала на търг бивше училище в община Елена. Целта е частично погасяване на внушителен дълг на задължено лице. “Фирма със софийска регистрация бе един от кандидатите, които наддаваха в публичната продан, обявена от приходното ведомство през март. Дружеството е и новият собственик. Сумата, която бе достигната на търга, а вече и постъпила по сметката на великотърновската приходна агенция, е 40 042 лв. Тя ще отиде за частично погасяване на задълженията на предишния собственик, които са в особено големи размери. През 2017 г. НАП продаде автомобил на същия длъжник, а тепърва предстои и обявяването на търг на горски насаждения, едното от които се намира в землището на с. Въглевци и е с площ над 15 000 кв. м.”, информираха данъчните. Продаденият урегулиран поземлен имот включва земя и сгради, между които бивше училище, общежитие и столова. Вече запустяла, сградата беше действащо училище по времето преди промените. Всяка лятна ваканция живописната местност, заедно с училището, се превръщаха в предпочитано място за ученически лагери. От началото на тази година в НАП-Велико Търново са проведени общо 21 търга. В сайта на НАП приходната агенция в старопрестолния град публикува и други недвижими имоти – промишлена сграда в Свищов, атрактивни имоти в Еленския балкан, с. Вонеща вода и Арбанаси, както и други земеделски земи в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " НАП продаде на търг училище в Елена\t\t\t"}
{"url": "https://trud.bg/%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%ba%d0%b0-%d0%b7%d0%b0-14-%d0%bc%d0%bb%d0%bd-%d0%bb%d0%b2-%d0%b8%d0%bc%d0%b0-%d1%82%d1%83%d1%80%d0%be%d0%bf%d0%b5%d1%80%d0%b0%d1%82%d0%be/", "text": "Министърът на туризма Николина Ангелкова е в постоянна връзка с компетентните органи и следи непрекъснато състоянието на българските туристи, пострадали при пътен инцидент с автобус в Египет, съобщиха от Министерството на туризма. Ведомството е в контакт и с представител на туроператора „АБАКС“, който организира пътуването. Групата включва хора от различни части на България, но основно от София, сред тях няма деца. Министерството на туризма е в постоянна връзка с българското Министерство на външните работи, което полага максимални усилия за справяне с възникналата ситуация след произшествието. „АБАКС“ е регистриран туроператор и турагент от 2008 г. Той има валидна застраховка с покритие 1 400 000 лв. За пострадалите от страна на „АБАКС“ е уведомен застрахователят и вече е стартирано застрахователно събитие. Той ще покрие щетите. Представител на туристическата компания е на място в болницата в Египет. От офиса в София пък са се свързали с близки на пострадалите, за да ги уведомят. По информация на туроператора останалите туристи, които не са пострадали, са продължили пътуването си. Изпратен е друг автобус и те в момента пътуват за круиза си по Нил. Транспортът е осигурен от египетския туроператор „Травко“. Министерството на туризма заедно с останалите институции ще следят ситуацията до успешното завръщане на българските туристи у нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Застраховка за 1,4 млн. лв. има туроператорът на пострадалите в автобус в Египет българи"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d1%89%d0%b5-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%be%d1%82%d0%bd%d0%be%d0%b2%d0%be-%d0%b2-%d0%bf%d1%80%d0%b8/", "text": "За единадесети пореден път предстои да се реализира най-голямата природозащитна инициатива Часът на Земята. Община Свищов ще се присъедини отново към глобалната кампания, която ще се проведе на 24 март. В знак на съпричастност към мисията да се погрижим за планетата, в крайдунавския град ще бъде изгасено на три паметника. В тъмнина ще потънат пластиката на Свободата на пл. “Свобода”, паметника на Дарителите, в центъра на града и паметника на “33-ти Свищовски полк” на пл. “Велешана” . “Тази година за Часа на Земята искаме да разберем как хората в България и по света се свързват с природата. Именно това е и мотото на кампанията: “Свържи се с природата”. Kак тя ни прави уникални, различни и свързани помежду си. Действията ни днес ще определят нашето бъдеще. Нека положим усилия сега, за да може в утрешния ден хората да живеят в хармония с природата”, призовават от Община Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Община Свищов ще се включи отново в природозащитната инициатива Часът на Земята"}
{"url": "https://trud.bg/%d0%b4%d0%b0%d0%bb%d0%b0%d0%ba%d0%bb%d0%b8%d0%b5%d0%b2-%d1%81-%d1%82%d0%b8%d1%82%d0%bb%d0%b0-%d0%b2-%d1%83%d0%ba%d1%80%d0%b0%d0%b9%d0%bd%d0%b0/", "text": "Бронзовият медалист от световното първенство по таекуондо Владимир Далаклиев спечели титлата в олимпийската категория до 68 кг на силния турнир „Украйна оупън“ в Харков. Българинът се класира за финала след две убедителни победи и отказ на съперника си в полуфинала. В битката за трофея спортист №9 на България за 2017-а се срещна с друг роден ас – Димитър Джорджев. В оспорвана схватка Далаклиев победи с 3:2 и се окичи със златото. Друга добра новина за таекуондото пък дойде от Белгия, където Теодор Здравков и Денис Димитров-Рицаря взеха сребърни медали.", "date": "2018.03.19", "title": " Далаклиев с титла в Украйна"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%83%d0%bd%d0%b3%d0%b0%d1%80%d0%b8%d1%8f-%d0%b1%d0%bb%d0%b0%d0%b3%d0%be%d0%b4%d0%b0%d1%80%d0%b8-%d0%bd%d0%b0-%d1%88%d1%83/", "text": "По повод националния празник на Унгария в понеделник в Шумен пристигна Н. Пр. г-жа Текла Харангозо, извънреден и пълномощен посланик на Унгария у нас. Унгарската делегация и ръководството на община Шумен по традиция поднесоха цветя на паметника на Лайош Кошут. Г-жа Харангозо изказа искрени благодарности за усилията, които градската управа полага, за да запази жив спомена за унгарската революция и революционери. Както “Труд” писа, тази година ще бъде ремонтирана къщата, където Лайош Кошут пребивава в Шумен и сега тя е музей на неговото име. Към 45 000 лв. ще си поделят Шумен и Унгария за основно обновление, каквото не е правено от 20 г. „В деня, в който избухва унгарската революция, преминала след това в освободителна борба, е национален празник на унгарците, който с гордост отбелязваме в Унгария, съседните ни страни и навсякъде по света, където живеят унгарски общности и хора, съпричастни с унгарската култура и история“, каза посланикът и припомни, че много от водачите на унгарската революция са подложени на гонения и  емигрират. “Няколкомесечното пребиваване на унгарците във Видин и Шумен създава не само връзки между унгарците и българите, но и донася посланието на един по-свободен свят до живеещия под турско иго българси“, каза г-жа Харангозо. Пред делегацията беше открита фотоизложба „Духовното присъствие на Унгария в България“ в Регионалната библиотека „Стилиян Чилингиров“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Посланикът на Унгария благодари на шуменци"}
{"url": "https://trud.bg/829-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%b0-%d1%81%d1%8a%d1%81-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be-%d0%b6%d0%b8%d0%bb%d0%b8%d1%89%d0%b5/", "text": "82,9% от българите притежават собствено жилище, а от чужденците в страната имот имат 62,9 на сто, показват данни на Евростат за 2016 г. Средно в Европейския съюз трима от всеки десет чуждестранни граждани имат собствено жилище (30,1%). Това е доста под средния дял на европейците, собственици на жилище, които са 70,6%. Най-много чуждестранни граждани притежават жилища в Латвия (88%), следвана от Естония (85,4%) и Хърватия (82,4%). Най-малко чужденци са купили имоти в Словения (19,1%), Австрия (19,9%) и Италия (20,7%). Най-много местни жители имат имоти в Румъния (95,6%), Хърватия и Латвия (и в двете по 89,9%) и Словакия (89,5%). Най-ниски са тези нива в Германия (49,8%), Дания (58,6%), Австрия (62%) и Франция (63,4%).  Във всички държави членки делът на чужденците със собствено жилище е по-малък от този на притежаващите имот местни жители с изключение на Естония. Там чужденците със собствен имот са 85,4 % при дял от 81% за местните. Обратната е ситуацията в Австрия, Гърция и Италия, където делът на местните със собствен дом надвишава поне три пъти дела на чужденците с имот, а в Словения – четири пъти.", "date": "2018.03.19", "title": " 82,9% от българите са със собствено жилище"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d1%84%d0%b8%d0%bd%d0%b0%d0%bd%d1%81%d0%b8%d1%82%d0%b5-%d1%81-18-%d0%bc%d0%b5%d1%80%d0%ba%d0%b8-%d1%81%d1%80%d0%b5/", "text": " Министерството на финансите ще предприеме 18 мерки срещу корупцията. Те са записани в Антикорупционен план на ведомството за 2018 г., който е подписан от министъра на финансите Владислав Горанов. Една от мерките предвижда да се актуализира съществуващата вътрешна процедура за провеждане на конкурси за държавни служители в Министерството на финансите. В правилата за процедурата ще бъде записано, че конкурсната комисия трябва да разработва самостоятелно, без външно съдействие, писмените материали за провеждане на конкурса и въпросите за интервюто. Така ще бъде гарантирано, че няма да изтече информация към кандидатите за определена длъжност. Друга съществена промяна е, че в законите ще се избягва поставянето на широки граници за определяне на глоби. Така ще се избегне възможността да има субективно определяне на размера на глобите, което пък е предпоставка за корупция. Ще бъдат въведени различни санкции за фирмите според вида на нарушението, но критериите да се наложи малко или по-тежко наказание ще трябва да бъдат посочени в закона, и да не зависят от конкретния служител. Сред другите мерки срещу корупцията е актуализиране на правилата за регистриране на документи в информационната система на Министерството на финансите. Целта е електронната система да не допуска некоректно отразяване на датата и часа на постъпване на оферти за участие в обществени поръчки, чийто възложител е министърът на финансите, както и включването на допълнителни документи за участие в такива поръчки. Крайният срок за изпълнение на тази мярка е 31 май 2018 г. Ще бъде въведено и ротационно участие на експерти от Министерството на финансите в комисиите за определяне на концесионери на морски плажове през 2018 г. Като експертите ще трябва да докладват на прекия ръководител за дискусиите и резултатите от всяко проведено заседание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Министерство на финансите с 18 мерки срещу корупцията\t\t\t"}
{"url": "https://trud.bg/%d1%81%d0%b5%d0%bb%d0%b5%d0%bd%d0%b0-%d0%b3%d0%be%d0%bc%d0%b5%d0%b7-%d1%81-%d0%bf%d1%8a%d1%80%d0%b2%d0%b8-%d1%81%d0%bd%d0%b8%d0%bc%d0%ba%d0%b8-%d1%81%d0%bb%d0%b5%d0%b4-%d1%82%d1%80%d0%b0%d0%bd%d1%81/", "text": "Американската изпълнителка Селена Гомез показа фигурата си на яхта край Сидни с близки приятели в бански от две части след животоспасяваща операция, с която й бе трансплантиран бъбрек през миналата година от нейна приятелка, информира Daily Mail. Певицата е видимо напълняла, което най-вероятно се дължи на залежаването й в болницата. Смята се, че белегът на крака й е от втората спешна операция, която всъщност е довела и до трансплантацията. Гомез дори е получила усложнения по време на операцията и лекарите са се притеснявали дали красавицата ще се събуди, но днес тя е във видимо здраво състояние и твърди, че се чувства сравнително добре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Селена Гомез с първи снимки след трансплантацията й на бъбрек"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b5%d0%bd-%d0%bf%d1%80%d0%b8%d1%8e%d1%82%d0%b8-8-%d1%89%d1%8a%d1%80%d0%ba%d0%b5%d0%bb%d0%b0/", "text": "Безработна фамилия от шуменското село Наум приюти 8 щъркела в дома си в понеделник. Снимка на премръзналите птици край печката в къщата на фамилията събра стотици одобрения в социалните мрежи. Назми Мюсреф прибрал дългоклюните гости, защото ги видял премръзнали да бродят край гората. Било видимо, че няма как да полетят, разказа кметът на с.Наум Гюрджан Емин. Може фамилията да е бедна, но е сърцата. В една къща живеят освен безработния Назми и съпругата му, и семейството на неговата дъщеря, както и синът му. Още един човек от село Наум е прибрал щъркел в дома си. В близкото село Климен добри хора също са приютили щъркели. Предвестниците на пролетта долетяли преди седмица, а сега ниските температури и поледицата ги е изненадала неприятно, но местни хора се заричат да не ги оставят да бедстват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Безработен приюти 8 щъркела"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%bc%d0%b5-%d1%82%d0%b5%d0%bb%d0%b5%d0%b2%d0%b8%d0%b7%d0%b8%d1%8f-%d0%bd%d0%b0-%d1%82%d0%b0%d0%b1%d0%bb%d0%b5%d1%82%d0%b0-%d0%b8-%d0%bf%d1%80%d0%b8-%d0%bf%d1%8a%d1%82/", "text": "Телевизия ще може да гледаме на таблета и мобилния си телефон и при пътуване в страните от ЕС, ако имаме абонамент за тази услуга в България. От април влиза в сила нов регламент на ЕС за трансгранична преносимост на платените услуги за онлайн съдържание. Той ще даде възможност на гражданите да пътуват в страните от ЕС с цифровите си абонаменти. Т.е., когато пътуват из целия съюз, хората ще имат достъп до филми, спортни предавания, игри и електронни книги, които са закупили в родната си страна. Заедно с премахването на таксите за роуминг това е важна стъпка напред в създаването на единен цифров пазар, който носи полза на всички граждани. Вчера новите правила бяха представени от Андрус Ансип, вицепрезидент на Европейската комисия за цифровия единен пазар, на специално събитие в Европейския парламент, на което участваха представители на европейски телевизионни оператори и евродепутати. Регламентът ще се прилага към всички услуги за онлайн съдържание, които се предоставят срещу заплащане. Радио- и телевизионните оператори със свободен (безплатен) достъп, като например някои обществени радио- и телевизионни оператори, ще могат да се възползват от регламента, при условие че проверяват коя е държавата на пребиваване на своите абонати. Досегашните пречки пред трансграничната преносимост на онлайн услугите произтичаха от факта, че правата за предаване на съдържанието, защитено с авторско право, като аудио-визуални произведения например, както и правата за спортни събития, които представляват допълнително съдържание, често са лицензионни за съответната територия. Доставчиците на онлайн услуги могат да обслужват само определени пазари. Новият регламент ще гарантира, че по време на командировка, почивка или временен престой на студенти в страните от ЕС, българите ще имат достъп до абонаменти, за които са платили в родината си. Като ползването на онлайн съдържанието не трябва да е свързано с допълнителни разходи от страна на абонатите. В резултат на новите правила ще можем да гледаме българските новини, сериали и излъчваните по каналите мачове по време на почивка или командировка в страните от ЕС, ако имаме абонамент да ги гледаме онлайн в България. За да се избегнат злоупотреби, доставчиците на онлайн услуги ще могат да следят дали абонатите действително само временно пребивават в друга страна от ЕС. Новият регламент ще подобри конкуренцията, като насърчава иновациите в онлайн услугите и привлича повече потребители, бяха част от мотивите за приемането му.   Не е вярно, че “артистите, филмовите дейци и творците ще получат по-малко пари”, като се въведе принципа за преносимост на платеното онлайн съдържание, написа в блог преди дни вицепрезидентът на Европейската комисия за цифровия единен пазар Андрус Ансип. Напротив, според него създавайки условия за по-широко разпространение, създателите на съдържание ще печелят повече. Ансип цитира статистика, според която 67% от филмите, произвеждани днес в Европа, се показват само в една страна. Искаме да улесним разпространението на лицензирани материали, написа той. Не е вярно, че ЕК иска да “принуди телевизионните оператори да предоставят безплатно цялото си съдържание”, посочи Андрус Ансип.   Вече можем да проверяваме онлайн автентичността на удостоверения за тежести върху имот. От вчера Агенцията по вписванията въведе нова безплатна услуга, чрез която гражданите могат да проверяват по електронен път дали удостоверението съответства на реалните тежести върху имота, съобщиха от пресцентъра на агенцията.  Мярката се въвежда като превенция срещу злоупотреби от страна на недобросъвестни брокери. При покупка на апартамент клиентът вече лесно може да провери дали документът за наличие на тежести върху имота е истински. Така ще се предотврати възможността да си купите имот с ипотека, за който некоректен брокер ви е убедил, че всичко с жилището е наред и то няма тежести. Всяко издадено удостоверение от имотния регистър на Агенцията по вписванията след 19 март 2018 г. ще носи уникален буквено-цифрен код с дължина 12 знака. Комбинацията ще съдържа цифри и главни латински букви. След въвеждането на кода всеки потребител ще може да извърши онлайн проверка дали удостоверението, с което разполага, е идентично с издаденото от Агенцията по вписванията. Проверката за истинността на удостоверенията за тежести, подробна техническа информация, както и електронна поща за връзка при необходимост, е достъпна на сайта на  . Това не е първата онлайн услуга, която Агенцията по вписванията стартира в рамките на месеца. Целта на структурата е да спре опашките в агенцията и да намали до минимум административната тежест при сключване на сделки с имоти, коментираха експертите на изпълнителния директор на Агенцията по вписванията Зорница Даскалова.   Нови девет онлайн услуги ще премахнат административната тежест в имотния регистър. От средата на 2019 г. ще можем да плащаме за услуги на регистъра изцяло електронно, без да са нужни сканирани документи, както в момента. Агенцията по вписванията ще ни известява с имейл за промени в партидата за определен имот, ако сме заинтересована страна по дадена сделка. Ще може да получаваме онлайн и редица документи – преписи, удостоверения за лице, имот или период, както и ще имаме онлайн достъп до други административни услуги, като например калкулатор, който ще изчислява дължимите такси към Агенцията по вписванията. Регистърът ще може да дава информация за данъчни цели на всички държавни институции, включително и на общините, уточни Йорданка Мравкова, координатор на проекта.   Българският търговски регистър ще бъде свързан със системата на централните, търговските и дружествените регистри в Европейския съюз (BRIS), предвижда проект на Агенцията по вписванията на стойност 1,9 млн. лв., от които 1,6 млн. лв. са европейско финансиране. След като бъдат свързани дата регистъра, информацията за фирми в Европейския съюз ще бъде достъпна и за българи. Както и чужденците в ЕС ще имат достъп до информацията за българските дружества. Проектът предвижда в системата да бъде вграден регистърът на юридическите лица с нестопанска цел, да се интегрира търговският регистър с имотния и да се облекчи достъпът до информацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Гледаме телевизия на таблета и при пътуване в ЕС\t\t\t"}
{"url": "https://trud.bg/%d0%bf%d0%b0%d0%b4%d0%b0-%d0%b2%d1%8a%d0%b7%d1%80%d0%b0%d1%81%d1%82%d1%82%d0%b0-%d0%bd%d0%b0-%d1%83%d1%87%d0%b5%d0%bd%d0%b8%d1%86%d0%b8%d1%82%d0%b5-%d0%bf%d0%be%d1%81%d1%8f%d0%b3%d0%b0%d1%89%d0%b8/", "text": "Все повече пада възрастта на учениците у нас, които посягат към наркотици. Тийнейджърите между 13 и 15 години вече експериментират с тях, обясни пред “Труд” Желяз Турлаков, експерт по зависимостите и основател на център в същата сфера. Дрога вече пробват и деца в шести клас, предупреждават и от Отдела за борба с наркотрафика в Агенция “Митници”. Подрастващите посягат най-вече към синтетичните наркотици – амфетамини, метамфетамини, както и марихуана. Според Турлаков е опасно да се експериментира със синтетика – пристрастяването е силно и може да има необратими последици. “70-80 % от хората, с които работим са зависими от синтетична дрога. 50-60% са на по 16-17 г. с изразен вече проблем, което говори че имат поне 2-3 годишна история с наркотика”, отбелязва Турлаков. Проблемът е изразен във всички градове. Друг тревожен факт е, че все по-често се срещат родители, които смятат за приемлива епизодичната употреба на марихуана, сочи анализ за 2017 г. от община Велико Търново. Междувременно стана ясно, че Националният център по наркомании вече ще извършва административните си услуги срещу заплащане. За целта здравното министерство предлага допълнение на Тарифата за таксите, които се събират по Закона за контрол върху наркотичните вещества. Досега центърът издаваше документи безплатно. Промяната касае амбулаториите, рехабилитационните центрове и клиниките, които изпълняват програми за лечение, психотерапия, рехабилитация и превенция на употребата на дрога за наркозависими лица. Таксите ще са между 80 и 150 лв. Веселина Ангелова  ТРУД, Велико Търново Намалява броят на младежите във Велико Търново, употребяващи хероин през последната година. Това сочи анализът за 2017-а на Общинския съвет по наркотични вещества и Превантивния информационен център по наркомании в община Велико Търново. Наблюдава се обаче сериозно увеличение на употребата на амфетамини и други стимуланти, особено сред по-младото население. През изминалата година абсолютно безконтролно е било разпространено пушенето на наргиле сред тийнейджърите, а практиката показва, че има родители, които поощряват децата си да пушат наргиле, вместо цигари. Освен това възрастовата граница на младите хора, които посягат към наркотиците, пада с всяка година. Нарастват и социалните проблеми при младите хора, като бягство и отпадане от училище, криминални прояви. През 2017 г. великотърновските специалисти са имали и случай на зависимост към хазарта. Превантивният информационен център по наркоманиите в общината е провел през годината 25 индивидуални психологически консултации с клиенти, зависими от наркотични вещества, хазарт и алкохол В сравнение с 2016 г. специалистите отчитат двойно увеличение на мъжете, злоупотребяващи с алкохол, потърсили помощ в Центъра. През изминалата година Общинският съвет по наркотични вещества във Велико Търново е провел обучение на родители и медицински сестри с цел запознаване с начините за ранна намеса и оказване на помощ и подкрепа.   За основен източник на синтетичния наркотик “Каптагон” се смята Югоизточна Европа, по-специално България и Турция, въпреки че има тенденции за изместване на производството му в Близкия и Средния Изток. Това се посочва в доклад от края на 2017 г. на Европейския център за мониторинг на наркотиците и наркоманиите и Европол. Производството и трафикът на амфетамин пък са обособени в Северна и Северозападна Европа (Холандия, Белгия). Значително производство и трафик на този наркотик се наблюдават още в Полша и в Германия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Пада възрастта на учениците, посягащи към наркотици\t\t\t"}
{"url": "https://trud.bg/%d0%ba%d1%80%d1%8a%d0%b2%d0%be%d0%b4%d0%b0%d1%80%d0%b8%d1%82%d0%b5%d0%bb%d1%81%d0%ba%d0%b0-%d0%b0%d0%ba%d1%86%d0%b8%d1%8f-%d0%b2-%d0%b0%d0%b9%d1%82%d0%be%d1%81-%d0%b8-%d0%bd%d0%b5%d1%81%d0%b5%d0%b1/", "text": "Кръводарителска акция ще се проведе в Айтос и Несебър. Екипът на Отделението по трансфузионна хематология на УМБАЛ Бургас ще посети утре, 20 март (вторник), от 9 до 13 ч. ДКЦ Айтос. В Несебър кръводаряването се организира в Здравната къща, на 29 март (четвъртък) от 9 до 13 ч. Кръводарител може да бъде всеки здрав човек с тегло над 50 кг., между 18 и 65 г., който няма здравословни проблеми и хронични заболявания. За мъжете се разрешава кръводаряване до пет пъти годишно, за жените – до четири, с интервал между две кръводарявания минимум осем седмици. Ако желаете да дарите кръв, не трябва да сте консумирали алкохол в последните 48 часа, нито да сте приемали лекарства. Добре е поне два-три дни преди това да се храните редовно и разнообразно, за да повишите качеството на дарената кръв и устойчивостта на организма си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Кръводарителска акция в Айтос и Несебър"}
{"url": "https://trud.bg/%d0%bb%d1%8e%d0%b1%d0%b8%d0%bc%d0%b8%d1%8f%d1%82-%d0%bc%d1%83%d0%b7%d0%b5%d0%b9-%d0%bd%d0%b0-%d0%b4%d0%b5%d1%86%d0%b0%d1%82%d0%b0-%d0%b2-%d0%b1%d1%83%d1%80%d0%b3%d0%b0%d1%81-%d0%be%d1%82%d0%b2%d0%be/", "text": "Любимият музей на децата – Природонаучният, отвори врати напълно обновен. Фасадата на сградата и всички декоративни елементи по нея са възстановени и пребоядисани. Извършена е цялостна подмяна на покрива, дренаж за защита на сградата от подпочвени води, подменена е цялостната ел. инсталация и старото осветление с енергоспестяващо. Изградена е нова пожароизвестителна инсталация за максимално предпазване на културните ценности, съхранявани във фондовете на музея. На външните стени е поставена топлоизолация, а остарялата дограма е подменена с нова. “Днес отново сме в любимия музей на децата, но този път той е обновен и допълнен с нови витрини, експонати и предизвикателства, насочени към посетителите. В цял свят музеите са визитните картички на всеки град пред жителите и гостите му. Затова и Община Бургас веднага откликна на Регионалния исторически музей и помогна да се реализира проектът за основен ремонт на сградата – паметник на културата, която е дом на природонаучната експозиция. Поздравявам служителите на музея, които извършиха голяма част от обновителните дейности на витрините и помещенията”, сподели заместник-кметът на Община Бургас Йорданка Ананиева.  Веднага след официалното откриване гостите разгледаха обновените витрини и експонатите в музея. Една от изненадите за малки и големи е новата витрина, която още от вратата привлича погледа на посетителите. В нея са разположени 3D експонати в реален размер на четирите вида бозайници, които се срещат в Черно море – афалата, муткура, черноморския делфин и тюлена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Любимият музей на децата в Бургас отвори обновен, показва 3D експонати на бозайниците в Черно море"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d1%81%d1%82%d0%be%d0%ba%d0%be%d0%be%d0%b1%d0%bc%d0%b5%d0%bd%d1%8a%d1%82-%d0%bc%d0%b5%d0%b6%d0%b4%d1%83-%d0%b1/", "text": "Историята ни е направила съседи, а от нас зависи да бъдем приятели и да работим по-добре заедно. Това заяви заместник министър-председателят Томислав Дончев след двустранна среща със заместник министър-председателя и министър на строителството, транспорта и инфраструктурата на Република Сърбия Зорана Михайлович, съобщиха от правителствената информационна служба. Двамата обсъдиха необходимостта от съвместни усилия за насърчаване на свързаността във всички измерения с основен акцент пътната, железопътната, комуникационната инфраструктура и енергетиката. Вицепремиерът Дончев е на работно посещение в Ниш, където участва в българо-сръбски бизнес форум за насърчаване на търговските отношения и предприемачеството. Двамата се обединиха около мнението, че икономическите отношения между България и Сърбия са добри, но под потенциала си, а стокооборотът от 1,75 млрд. евро може да се увеличи значително. Във форума взеха участие над 100 български и сръбски фирми от различни сектори, както и кметовете на Видин, Кюстендил, Костинброд, Сливница, Драгоман, Ниш, Пирот, Димитроврад, Сурдулица и Княжевац. В политиката всяко нещо е знак. Днес сме заедно и това означава, че искаме да работим заедно, заяви Дончев. Той изтъкна основния приоритет на Българското председателство на Съвета на ЕС за европейска перспектива за Западните Балкани: “Гордеем се, че успяхме да наложим тази тема в дневния ред на Европа. След няколко месеца председателството ще завърши и ние сме твърдо решени усилията ни да продължат е да доведат до конкретен резултат”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Томислав Дончев: Стокообменът между България и Сърбия има значителен потенциал за ръст"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8%d0%bc%d0%b0%d0%bc%d0%b5-%d0%bf%d0%bb%d0%b0%d0%bd%d0%be%d0%b2%d0%b5-%d0%b7%d0%b0-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d0%bd%d0%b5-%d0%bd%d0%b0-%d0%b2/", "text": "Русия ще намали военните си разходи през 2018-а и 2019 г., заяви днес президентът Владимир Путин след убедителната си победа на изборите в неделя, на които получи нов, вече 6-годишен мандат, предава АФП, цитирана от  „Имаме планове за намаляване на военните разходи през тази и в следващата година. Но това няма да доведе до намаляване на отбранителните способности на страната“, заяви той на среща с други кандидати на изборите. И обясни, че основните разходи за създаване на най-нови оръжейни системи са направени в предишните години. „Никой няма намерение да разпалва каквато и да е надпревара във въоръжаването. Точно обратното – планираме да развиваме отношенията с всички страни по света, така че да бъдат конструктивни“, каза още Путин. В речта си пред парламента на 1 март президентът обяви разработки на нови руски оръжия, които предизвикаха безпокойство на Запад и опасения за надпревара във въоръжаването, каквато имаше в Студената война. Путин посочи, че Москва ще се опитва да решава всички проблеми с други страни чрез политически и дипломатически средства. „Но, разбира се, винаги ще се борим за защита на нашите национални интереси“, подчерта той. По думите му Русия ще се стреми към конструктивен диалог с партньорите си. „Но не всичко зависи от нас – за това е необходимо, както в любовта, двете страни да са заинтересовани, иначе любовта не се получава“, уточни руският президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Путин: Имаме планове за намаляване на военните разходи през тази и в следващата година"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bc%d0%be%d0%b6%d0%b5-%d0%bf%d1%8a%d1%80%d0%b2%d0%b0-%d0%b2-%d0%b5%d0%b2%d1%80%d0%be%d0%bf%d0%b0-%d0%b4%d0%b0-%d0%bf%d1%83%d1%81%d0%bd%d0%b5-%d0%b5%d0%bb%d0%b5%d0%ba/", "text": "Варна може да е първата община в Европа, която да използва електрически велосипеди в системата за алтернативно предвиждане. Морската столица ще участва като водещ партньор в европроекта “Електрически велосипеди за иновативно градско бъдеще“, за който общинските съветници от ПК”Европейски въпроси и международно сътрудничество” дадоха картбланш. Той ще се финансира от Европейски фонд за регионално развитие в размер до 5 млн.евро, които са 80% от цялата стойност. Съфинансирането от община Варна е 20% от сумата. Проектът предвижда надграждане на съществуващите велоалеи, както и създаване на нова инфраструктура за електровелосипеди. За първи път в Европа ще бъдат изградени експериментални буферни паркинги, които освен позната услуга “Паркирай и ползвай градския транспорт”, ще предлага и наемане на електровелосипеди за придвижване към центъра на града. Ще има изградени паркинги със зареждащи станции, покрити със соларни панели, за да има електричество за зареждане на велосипедите, видеокамери и WiFi. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.19", "title": " Варна може първа в Европа да пусне електровелосипеди"}
