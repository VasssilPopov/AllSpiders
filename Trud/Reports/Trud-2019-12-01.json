{"url": "https://trud.bg/11-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%bd%d1%8e-%d0%be%d1%80%d0%bb%d0%b8%d1%8a%d0%bd%d1%81/", "text": "При стрелба във Френския квартал в Ню Орлиънс, който е популярна туристическа дестинация са ранени 11 души, като двама от пострадалите са в критично състояние, съобщи местната полиция, цитирана от AFP. Стрелбата е станала около 3:00 часа местно време на оживена търговска улица близо до много хотели в историческия квартал, който привлича посетители от цял свят. Няма съобщения за загинали. Полицейското управление на Ню Орлиънс съобщи в туитър, че не са извършвани арести и разследването продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.01", "title": " 11 ранени при стрелба в Ню Орлиънс"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d1%82%d1%80%d1%83%d0%bf-%d0%be%d1%82%d0%ba%d1%80%d0%b8%d1%82-%d0%ba%d1%80%d0%b0%d0%b9-%d0%b1%d1%83%d1%80%d0%b3%d0%b0%d1%81/", "text": "Рано сутринта в неделя, хора са открили труп край коритото на созополската река Росенска. По първоначални данни, тялото е на млад мъж, на видима възраст между около 25 години. Тепърва ще се разследва дали става дума за убийство или самоубийство и дали мъжът е местен жител, от близкото село Росен. Преди близо месец   Открила го озеленителката на селището. Оказа се, че мъжът е строител, убит от руснак, живеещ у нас. Двамата се напили в жк „Меден рудник“, в квартирата на чужденеца и се скарали. Кавгата завършила с побой и смърт. Извършителят на деянието бе разкрит, но не е съобщено дали е заловен. Името му е Виталий, който също работел на строежа и там се запознал с жертвата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.01", "title": " Отново труп открит край Бургас"}
{"url": "https://trud.bg/%d1%81%d0%b5%d0%ba%d1%81%d0%b0%d0%bf%d0%b8%d0%bb%d0%bd%d0%b0%d1%82%d0%b0-%d0%b5%d0%bc%d0%b0%d0%bd%d1%8e%d0%b5%d0%bb-%d1%81%d0%b5%d0%bd%d0%b5-%d0%be%d1%82%d0%bd%d0%be%d0%b2%d0%be-%d1%81-%d0%b3%d0%bb/", "text": "След като имаше премиера в рамките на фестивала „Синелибри” историческата драма „Офицер и шпионин” тръгва по кината у страната. Филмът спечели Голямата награда на журито във Венеция и предизвика ожесточени дебати за и против. Според някои критици филмът е опит на осъдения за незаконен секс с малолетна и избягал от властите в САЩ легендарен режисьор Роман Полански да каже, че е невинен. За други е просто добър филм за аферата Драйфус. Едноименната книга, по която е сниман „Офицер и шпионин”също излезе у нас за премиерата. Действието в се развива в Париж от 1895 година. Алфред Драйфус, млад еврейски офицер, току-що обвинен в предателство, е осъден на доживотен затвор на Дяволския остров и е разжалван публично пред огромна тълпа. Сред свидетелите на унижението му е и Жорж Пикар, амбициозният и интелигентен наскоро повишен началник на един от отделите на контраразузнаването, който е намерил „доказателствата”, че Драйфус е шпионирал в полза на Германия. Първоначално Пикар е твърдо убеден във вината на Драйфус, но скоро след като младият евреин се озовава в изолирания си затвор, Пикар се натъква на информация, която го кара да заподозре, че във френската армия все още има шпионин. Уликите за тази злостна измама се натрупват и водят неумолимо към най-висшите етажи на властта. Пикар е принуден да се усъмни не само в делото срещу Драйфус, но и в най-съкровените си убеждения за родината и за самия себе си. Автор на книгата е Робърт Харис – популярен английски журналист и автор на романи, преведени на трийсет и седем езика. В актьорския състав влиза френската звезда Жан Дюжарден и винаги атрактивната Еманюел Сене – съпругата на режисьора Полански, която участва във всичките му филми през последните години.", "date": "2019.12.01", "title": " Сексапилната Еманюел Сене отново с главна роля във филм на мъжа си"}
{"url": "https://trud.bg/%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d1%82%d1%80%d0%b8-%d0%ba%d0%be%d0%bb%d0%b8-%d0%bd%d0%b0-%d0%b5-7/", "text": "Млада жена пострада леко след верижен сблъсък на три леки автомобила на Е-79 край Благоевград. Трафикът е затруднен, движението се извършва в едната лента, съобщава БГНЕС. Пътният инцидент е станал в 13.30 ч. край комплекс „Монца“. Сблъсъкът е станал в лентата в посока София, на 1,5 км от началото на магистрала „Струма“. Трафикът е много интензивен. Млада жена е транспортирана за преглед МБАЛ-Благоевград, състоянието й се изяснява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.01", "title": " Верижна катастрофа между три коли на Е-79 край Благоевград"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%b4%d0%b5%d0%bd%d0%b8%d1%86%d0%b0-%d1%81%d0%b0/", "text": "Във вторник ще предложим Деница Сачева за министър на труда и социалната политика. Това обяви премиерът Бойко Борисов, който заедно с финансовия министър Владислав Горанов коментира повишената оценка за България от кредитната агенция Standard&Poors. В сряда ще има решение на МС и за освобождаването на областния управител на Перник Ирена Николова, заради кризата с водоснабдяването на града. „Както майките защитават Бисер Петков, така много други организации одобряват, че му подписах оставката”, заяви още той. „Дори министрите в МС вече не искаха да работят с него”, каза още Борисов. „В социалното министерство не са само децата с увреждания, но и пенсиите, болничните, много батаци”, заяви още Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.01", "title": " Премиерът Борисов предлага Деница Сачева за социален министър"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bd%d0%b0-efbet-%d0%bf%d0%be%d0%b4-%d0%bb%d1%83%d0%bf%d0%b0/", "text": "В имейл до медиите Финансовото разузнаване на Великобритания съветва Националната агенция за криминални престъпления да се запознае с докладите SARs за незаконни транзакции и други финансови престъпления Финансовото разузнаване на Великобритания е било уведомено за скандалните злоупотреби на собствениците Efbet – търговската марка на компанията Brobet LTD, регистрирана в Малта (Brobet Limited Reg.No: C 40842, Villa Ichang, No.16, TriqMons.Alfredo Mifsud, TaТXbiex XBX1063, Malta). Собственици на фирмата са Стефан Найденов и синовете му Боян и Цветомир Найденови. На Острова започва масирано разследване на високо ниво на хазартната дейност на Найденови, съобщи  , позовавайки се на свои източници. Британски медии са получили имейл с препоръка да се запознаят с казуса на Efbet от SARs (Suspicious Activity Reports ) – Доклади за подозрителни дейности, публикувани в уебсайта на Британската национална агенция за криминални престъпления – NCA, както и да подават там информация, с която те разполагат за дейността на българските собственици на хазартната марка Efbet. Уточняваме, че SAR включват подробна информация за транзакции, които са подозрителни или дори изглеждат такива. Целта на подаването на SAR е да помогне на правителството да идентифицира лица, групи и организации, участващи в измами – като финансиране на тероризъм, пране на пари и други престъпления. SAR-докладите играят важна роля за създаването или допълването на големи разследвания за пране на пари или финансиране на тероризъм и други наказателни дела в международен мащаб. Нека припомним, че десетки онлайн медии в Англия гръмнаха със скандала Efbet, който вече от цял месец тресе страната ни. Преди това по темата вече писаха цял куп издания в България, Гърция и Малта. Подобни разследвания срещу компанията Brobet на Найденови, която държи марката Efbet, текат още в Гърция, Румъния и Италия. Информация от малтийската полиция дори подчертава, че Найденови са свързани с италианската мафия в Сицилия и Милано, а някои британски и гръцки журналисти твърдят, че собствениците на Efbet са били част от корупционни схеми, финансови измами и укриване на данъци на територията на няколко държави.", "date": "2019.12.01", "title": " Българските собственици на Efbet – под лупата на Финансовото разузнаване на Великобритания"}
{"url": "https://trud.bg/%d0%bf%d0%be%d0%b4%d0%be%d0%b7%d0%b8%d1%80%d0%b0%d1%82-%d0%bb%d1%8e%d0%b1%d0%be%d0%b2%d0%bd%d0%b0-%d0%b4%d1%80%d0%b0%d0%bc%d0%b0-%d0%b8-%d1%81%d0%b0%d0%bc%d0%be%d1%83%d0%b1%d0%b8%d0%b9%d1%81%d1%82/", "text": "Любовна драма и последвало самоубийство е вероятната версия за  . Съселяни на момчето разказали, че красивата му приятелка и той се скарали пред компания преди три дни. От тогава момчето, което е родено в Росен и живеело там, е в неизвестност. Вероятно е след скандала да се е хвърлило в реката. От полицията няма официална информация, случаят се разследва. Рано сутринта в неделя, хора са открили труп край коритото на созополската река Росенска. По първоначални данни, тялото е на млад мъж, на видима възраст между около 20- 25 години. По- късно стана ясно, че мъртвият е 24 годишен младеж от селото. . Открила го озеленителката на селището. Оказа се, че мъжът е строител, убит от руснак, живеещ у нас. Двамата се напили в жк „Меден рудник“, в квартирата на чужденеца и се скарали. Кавгата завършила с побой и смърт. Извършителят на деянието бе разкрит, но не е съобщено дали е заловен. Името му е Виталий, който също работел на строежа и там се запознал с жертвата.", "date": "2019.12.01", "title": " Подозират любовна драма и самоубийство на младежа, открит край село Росен"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b2%d0%b8%d1%88%d0%b5%d0%bd%d0%b8%d1%8f%d1%82-%d0%ba%d1%80%d0%b5%d0%b4%d0%b8%d1%82/", "text": "Страната ни е с най-висок кредитен рейтинг на Балканите, заяви министър Горанов Стандарт енд Пуърс е най-голямата международна рейтингова агенция.   отговаря на много атаки към на нас, обяви на брифинг премиерът Бойко Борисов. Най-големите специалисти казват по тази тема, че сме с по-добър рейтинг от всички на Балканите. Те казват, че имаме: устойчиво икономическо развитие без макроикономически дисбаланс, Стабилен напредък по присъединяването към ИЕРЕМ 2, изтъкна Борисов. Този напредък вляво няма да го разберат, но това е посланието към нашите приятели в център-дясно, каза премиерът. След голямата криза и фалита на КТБ ние успяхме не само да си върнем положителния кредитен рейтинг, но и да покажем на нашите партньори, че страната ни е стабилна в икономически план. Това дава и по-голяма сигурност за инвеститорите, отбеляза премиерът. „Преди година никой не вярваше, че ще направим всичко възможно да влезем в чакалнята на Еврозоната. Това означава стабилни финанси. Това означава стабилна банкова система, контрол върху банковата ни система. Показваме стабилен напредък“, каза Борисов. Кредитните агенции споделят оценките за макроикономическото развитие на страната до края на тази година. Оценяват се положително всички структурни реформи за присъединяването на ИЕРЕМ 2, заяви от своя страна финансовият министър Владислав Горанов. „С това повишаване на кредитния рейтинг достигаме най-високия кредитен рейтинг на Балканския полуостров“, добави той. След кризата в КТБ успяхме не само да възстановим кредитния рейтинг, а и да увеличим перспективите. Нашите партньори ни имат доверие. Това е добра отправна точка за дебати за бюджета, каза още Горанов.", "date": "2019.12.01", "title": " Премиерът Борисов: Повишеният кредитен рейтинг на България отговаря на много атаки към нас (ВИДЕО)"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b5%d1%86-%d1%81-%d0%bc%d0%b5%d1%87%d1%82%d0%b0%d0%bd%d0%be-%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5-%d0%bf%d1%80%d0%b8-%d0%b0%d0%bb%d0%bf%d0%b8/", "text": "Томас Дресен направи мечтано завръщане в алпийските ски. Германецът изненада фаворитите в спускането на старта в Лейк Луис, с което взе трета победа за световната купа. Успехът идва само година след тежкото му падане в Бийвър Крийк, когато скъса сухожилие на дясното си коляно. След Дресен, на 0,02 секунди, остана италианецът Доминик Парис, който е сред фаворитите за малкия кристален глобус този сезон. А третата позиция си поделиха швейцарците Карло Янка и Беат Фойц – 1:47,07 минути. За Янка това е първи подиум от март 2017 г.", "date": "2019.12.01", "title": " Германец с мечтано завръщане при алпийците"}
{"url": "https://trud.bg/%d0%b5%d0%bb-%d1%84%d0%b0%d0%bd%d0%b8%d0%bd%d0%b3-%d0%b6%d0%b8%d0%b2%d0%b5%d1%8f-%d0%b7%d0%b0-%d0%b4%d0%b0-%d0%b8%d0%b3%d1%80%d0%b0%d1%8f/", "text": "Поддържам форма със сьомга  Сестра ми е любимата ми актриса Винаги съм имала силно развито въображение и за мен това е едно от най-важните качества в нашата професия Обичам да смесвам нещата, да комбинирам стилове и елементи. Пристрастена съм към ботушите, постоянно ги нося Ел Фанинг е на 21 години и е смятана за една от най-перспективните актриси в Холивуд. По-малката сестра на Дакота Фанинг има повече от 60 роли в киното и телевизията и се снима от тригодишна. Тя прави забележителни роли в „Някъде”, „Супер 8”, „Купихме си зоопарк”, „Господарката на злото” и „Неоновият демон”. Работила е няколко пъти със София Копола и има десетки награди и номинации. Паралелно с кино кариерата си се развива и като извънредно успешен модел. Мнозина определят Ел Фанинг като лицето и тялото на новия, модерен Холивуд. Тя се превърна в едно от вълнуващите въплъщения на бъдещето на развлекателната индустрия. – Ел, имаше ли конкуренция между вас и сестра ви Дакота, когато бяхте деца с изяви в киното?  – Със сестра ми винаги сме били пристрастени към играта и влизането в роли. Поставяхме странни, сложни сценки в къщата – тя раждаше, а аз бях ревящото бебе. Шантави сюжети. Винаги съм била хиперактивна и съм искала да работя и да върша разни неща. Особено в артистичен план. Живея, за да играя. И да пея и да танцувам също. С Дакота имахме плодотворно съперничество, тя проби първа, беше по-голямата и по-успешната. Определено не го приех добре, когато тя получи роля в сериала „Приятели“, а аз не. Отказах да гледам този епизод. Но страшно много обичам Дакота. Тя е моето вдъхновение и любимата ми актриса. – Като изключим тези забавни моменти, как премина детството ви?  – В известен смисъл смятам, че имах нормално детство, въпреки всичко. За мен да участвам във филми беше сравнимо с това как другите деца ходят на тенис или на уроци по пиано. Те се старят да стават по-добри в съответното занимание, аз също. Това е идеята – да ставаме по-добри в това, което правим. Мисля, че бях едно напълно нормално дете, което просто обичаше да играе. И все още обича. Учаситето в игрален филм ми отнема няколко месеца в годината. През останалото време съм свободна да правя най-различни неща. Това определено е голям плюс за мен. – Как се успява в Холивуд на толкова крехка възраст?  – Винаги съм имала силно развито въображение и за мен това е едно от най-важните качества в нашата професия. Трябва да си способен да фантазираш, да си представяш всякакви места, да се поставяш на мястото на всякакви хора. Аз обожавам да играя персонажи, наситени с емоции. Особено любими са ми образите на луди хора. Това ме стимулира много като актриса – да си представя какво е да си напълно побъркан. – Какви роли търсите сега?  – Не искам да влизам в стереотипа на еднаквите, приличащи си и предвидими филми, не си падам по идеята да повтарям едни и същи жанрове. Опитвам се да избегна капана на това да те асоциират и идентифицират с един тип персонаж и сюжет. Искам да покорявам нови артистични територии. Бих се пробвала в комедия, приятелите ми казват, че съм забавна и ги развличам с чувството си за хумор. – Определят ви като „млада модна икона“. Колко важна е за вас личната естетика?  – Обичам да смесвам нещата, да комбинирам стилове и елменти. Пристрастена съм към ботушите, постоянно ги нося. Нося и много джинси и всичко с висока талия. Наистина обожавам модата и си признавам, че съм вманиачена на тема дрехи. Страшно харесвам винтидж дрехите. В гардероба ми е пълно с модели от 50-те години. Тази епоха ми е любима. Притежавам страхотни дизайни от онова време, много качествени дрехи са се правили тогава. Естетиката на 50-те е превъзходна. Винаги, когато имам възможност обикалям магазините, в които знам, че може да се намери някое скрито бижу от миналото. Нося и много огърлици, както и скейтборд аксесоари от периода на 70-те години на миналия век – 60-те и 70-те също са огромен извор на фешън вдъхновение за мен. Харесват ми също и дрехи ала “ретро кукличка” и меките цветове. Вкарвам в този микс и някакви модерни неща, разбира се. В училище имахме задължителни униформи, но имаше и един ден от седмицата, в който можехме да носим каквото си поискаме и тогава се развихрях. Понякога избягвам дрехи, които са твърде популярни защото отнемат от усещането за уникалност. По тази причина не съм много на “ти” с тесните “скини дънки”, по-скоро бих облякла по-отпуснати, по-момчешки дънки, нищо, че с тях изглеждам супер смешна. Но попринцип обичам да подчертавам своята момичешка природа с дрехите си, особено по време на официални събития, премиери и други светски поводи. На червения килим залагам на пастелните цветове, на синьото. Очите на мен и на сестра ми изглеждат много добре, когато носим синьо. – Спортувате ли?  – Танцувам. Много. Ходя на джаз танци, но също така и на хип-хоп. А след училище постоянно ходех на балет. В тази връзка страшно искам да участвам в мюзикъл. А що се отнася до храната – моята страст са рибите. Обичам сьомга. Сестра ми Дакота е пристрастена към китайската храна, към сушито, но аз не съм чак толкова голяма фенка на суровата риба. Качествено приготвените морски дарове обаче са нещо специално. Обожавам омари, раци и всякакви други вкусотии от дълбините. – На кои свои колежки бихте искали да приличате след време?  – Освен сестра ми Дакота имам много примери за подражание в историята на киното. Мерилин Монро е перфектната актриса. Тя е нещо много повече от Холивудска звезда. Тя е символ, метафора, еталон, епоха. Толкова много съм научила от нея. Джоди Фостър и Мерил Стрийп, разбира се, са класни изпълнители и две от най-талантливите жени в киното – велики са. Марион Котийяр е страхотна и наистина ми се иска да работя с нея. От режисьорките номер едно е София Копола – за мен беше върховно преживяване да бъда режисиран от нея два пъти. Не мога да опиша колко забавно си прекарах на нейните снимачни площадки.", "date": "2019.12.01", "title": " Ел Фанинг: Живея, за да играя"}
{"url": "https://trud.bg/%d0%ba%d0%b0%d0%ba-%d0%b2%d0%b8%d0%ba%d1%82%d0%be%d1%80-%d1%85%d0%b0%d1%80%d0%b0-%d1%81%d1%82%d0%b0%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b4%d0%b6%d0%b8-%d0%b9%d0%be%d0%b2%d0%be/", "text": "Още преди Орлин Орлинов да сложи финалната точка на поемата плъзва мълвата, че готви нещо екстраординарно Превъплъщение, пред което бледнеят и най-авангардните опити в поетическото изкуство, извърши Орлин Орлинов. Със замаха на гения той вгради българския героичен епос в Южна Америка. Командирова Балканджи Йово отвъд океана, за да го откопира като Виктор Хара. Един латиноамерикански вариант на нашия юнак! Това се случва в поемата „Чилийска фиеста”, която отразява военния преврат през 1973 г. В центъра на творбата е китарата на Хара. Персонифицирана, върху нея са прехвърлени мъките на Йово. На балканджията му режат снагата, на певеца от Андите издевателстват върху китарата му. Палачите питат: Даваш ли, даваш, Виктор Хара,  своята песен и свойта китара?  Китарата ти, седемструнната,  ако звънне в подкрепа на хунтата,  ще имаш долари цяла камара,  жив ще останеш, Виктор Хара!  Йово не дава сестра си на турска вяра, Хара също здраво стиска китарата. Започва касапницата… Крайник след крайник секат при Йово, струна по струна късат при Хара.  Скъсаха му първата струна –  китарата пееше,  както пееше Чили.  Скъсаха му втората струна –  китарата плачеше,  както плачеха майките.  Скъсаха му третата струна –  китарата стенеше,  както стенеха любимите в тъмното…  Иде четвъртата стоманена корда, но музикалният инструмент е още жив. След петата китарата вика за мъст. Лишена от шестата, пали огън в сърцата на нови борци. Ето и сюблимието, в което диша космически катаклизъм.  Скъсаха му седмата струна,  но и безструнна  китарата свиреше марш,  китарата викаше смелите,  китарата будеше плахите,  китарата стягаше строя –  вдигнете челата за боя!  „Отрязаха му ръцете – и двете!”, финализира поетът с цел да следва съдбата на Балканджи Йово. Орлин Орлинов дълго се труди над поемата. Една седмица нахвърля основните щрихи. Други две грубо обработва материала. Най-сетне шлифова езика, като инкрустира най-удачните рими. В историята на българската поетическа мисъл той е майстор римотворец. Открива за мерената реч съчетанието „полковник” с „подполковник”. В „Чилийска фиеста” находката е „Хара” с „китара”. Още преди Орлинов да сложи финалната точка плъзва мълвата, че готви нещо екстраординарно. Издателствата наострят слух, започва съревнование кой ще грабне ръкописа и зарадва жадния за изящна словесност български читател. С едни гърди напред излиза варненското издателство „Георги Бакалов”. Редакторът Петър Алипиев получава поръчение да преговаря с автора. В столичния бар „Хавана” срещу чаша мохито Орлин скланя да бъде обнародван от варненци. „Чилийска фиеста” е дадена за набор на 25 юли 1974 г. Веднага става ясно, че Орлинов е направил грешен избор. Вместо да бързат и прескочат други средностатистически заглавия, чиновниците подписват книгата за печат чак на 30 ноември. Най-лошото обаче предстои. Сигналните бройки свидетелстват как е опропастена една класика в националната съкровищница на словото. Само хартията е лъскава, инак изданието е пример за невзрачно изпълнение. Мека корица, между която са събрани едва 40 страници. Художникът Иван Кенаров направо се е изложил. Скалъпил е някакви графики в траурно черно, вместо в сигнално червено. Цветът на кръвта на героите, за които пее китарата. Дори коректорката Жулиета Койчева е объркала страниците. Скандал! Орлин Орлинов среща Петър Алипиев и изповядва мъката си: „Щом излезе поемата, оставих един екземпляр на бюрото на председателя на СБП академик Пантелей Зарев, подарих я на всички, дето ръководят литературния ни живот. Вече година и половина мина, а някой да е чул нещо за нея? Мълчание! Все едно, че нищо не се е случило. Ако тази поема бе излязла във Франция или в Италия, щеше да развълнува целия свят. А у нас – нищо! Но то и изданието бе едно никакво. Много беше тънка тази поема и не можа даже да се подвърже.” „Ами тънка ще е, като си взел китара само със седем струни…”, сочи къде е бедата редакторът. По идеологически съображения Виктор Хара свири на руски строй, който е със струна повече от испанския. Това спъва поетическия изказ. Спасителното решение са китарите на американския музикант и лютиер Уилям Итън. Той е конструирал инструмент с 26 и дори такъв с 31 струни. С подобна китара „Чилийска фиеста” щеше да натежи и да стигне до читателя в луксозен том с твърда подвързия. Орлин Орлинов обаче не може да допусне американска инсинуация! Макар и само със седем струни поемата попива сред масите, завладява ги, фолклоризира се, появяват се варианти. Малко не є достига да се изравни по популярност с драмата на Балканджи Йово. Димитър Бозаков, актьор и режисьор, разказва: „Като студенти във ВИТИЗ бяхме подготвили спектакъл по мотиви от „Чилийска фиеста”. Изнасяхме го пред трудови колективи из цялата страна. Хем вземахме някой лев, хем държахме будна съвестта на народа. Никой не биваше да забравя, че в Чили тъпче кървавия ботуш на хунтата. Понеже приличам на Пиночет, аз изпълнявах ролята на генерала. На една милиционерска фуражка бях откъснал кокардата и залепил пиратския символ с черепа и костите. Така рисуваха тогава диктатора по вестниците. С тази шапка, със слънчеви очила и по потник рецитирах неговите реплики. Спектакълът имаше оригинален финал. Накрая се пръскахме между публиката. Всеки си избираше зрител, заставаше срещу него, посочваше го с пръст и питаше: „Какво направи за Чили ти?” Няма да забравя едно представление в Перник. В Профсъюзния дом бяха докарали миньорите направо след смяна. Хората бяха капнали, но нямаше как – трябваше да гледат фиестата. Всичко мина гладко до смесването с работническата класа. Изправих се пред моя миньор, свалих си очилата и го погледнах право в очите. Поех дълбоко въздух и изригнах: „Какво направи за Чили ти?” След трисекундна стратегическа пауза въглекопачът изстреля в лицето ми: „Я си е…, бе келеш!”", "date": "2019.12.01", "title": " Как Виктор Хара стана Балканджи Йово\t"}
{"url": "https://trud.bg/22-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b0%d0%b2%d1%82%d0%be%d0%b1%d1%83%d1%81%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2-%d1%82/", "text": "Тежък инцидент в Тунис, съобщава АФП. Автобус с туристи катастрофира в северната част на страната. Загинали са 22 души. Други 21 души са ранени, съобщи вътрешното министерство на страната, предава БГНЕС. Автобусът пътувал в планинския регион Айн Сноуси, когато шофьорът загубил контрол и превозното средство паднало в дълбока урва.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.01", "title": " 22 загинаха при автобусна катастрофа в Тунис"}
{"url": "https://trud.bg/%d0%bf%d0%b0%d1%83%d0%bb%d0%b8%d0%bd%d1%8c%d0%be-%d0%b1%d1%80%d0%b0%d0%b7%d0%b8%d0%bb%d1%81%d0%ba%d0%b0%d1%82%d0%b0-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d0%bb%d0%b5%d0%b2%d1%81%d0%ba/", "text": "Един бразилец успя да спечели сърцата на феновете на „Левски“. Пътят му тръгва от гранда „Коринтианс“, а преди да облече екипа на “сините“ се представи на ниво в украинския „Зоря“.  26-годишният Паулиньо е любимец на привържениците на “сините”, след като два пъти порази вратата на ЦСКА. От няколко месеца бразилецът притежава и български паспорт. – Усещате ли стадион “Георги Аспарухов” като свой дом?  – На 100% се чувствам като у дома си. Доста неща се промениха, откакто съм тук. Начинът на трениране, на подготовка, както и финансирането на клуба. Всички тези неща се усетиха чувствително в съблекалнята и сред моите съотборници. Няма как подобни промени да не се отразят положително. А и всички го виждате на терена, представяме се много стабилно.  – “Левски” не е печелил трофей от 10 години. Това тежи ли?  – Истината е, че не трябва да излизаме на терена с тази мисъл, за може да печелим мачовете си и съответно да грабнем титлата или купата. Трябва да излизаме с освободено съзнание, да покажем наистина на какво сме способни. С повечето момчета сме от скоро в клуба, сега имаме нов треньор. Да, наясно съм със ситуацията, но ще направим всичко възможно, за да променим тази тенденция.  – Делио Роси държеше да дойдете в „Левски“. Каква е разликата между него и Петър Хубчев?  – Има доста различия. Всеки идва със своята философия, със своите разбирания. Най-важното – всеки по различен начин пренася доверието, което треньорът трябва да има у играчите. В момента получавам на 100% доверието на Хубчев и се старая да се раздавам.  – При кого от двамата треньори е по-спокойно в съблекалнята?  – Двамата са ръководили клуба в различен период. Това има значение. Откакто съм в „Левски“, както аз, така и моите съотборници, сме спокойни. Атмосферата е приятна.  – Коя е причината в момента да се намирате в най-добрата си форма?  – На първо място трябва да поставя доверието, което получавам от треньора и съотборниците ми. Извън терена също се чувствам отлично, личният ми живот се развива повече от прекрасно. Начинът, по който живея с моето семейство тук, това също много помага да съм концентриран върху случващото се на терена. И аз съм на мнение, че се намирам в повече от отлична форма.  – Къде се чувствате най-добре на терена и с кого предпочитате да си партнирате в атаката?  – На лявото крило. Там ми е най-добре, въпреки че съм играл на всички позиции в атака. Когато треньорът ме сложи на друг пост, просто показвам какво мога. Относно въпроса с кого си партнирам най-добре – треньорът решава с кого да играя. Той може по-добре да отговори на този въпрос, защото гледа нещата отстрани.  – С кого сте най-близък?  – Атмосферата в съблекалнята е много приятелска. С всички от отбора се разбирам прекрасно. Разбира се, че се разбирам най-добре с говорещите португалски Нуно, Нашименто. О, с Мазурек също, той говори испански.  – Какво е мнението ви за българския шампионат?  – Определено се развива. Добър шампионат с много млади играчи. Те помагат за вдигане на нивото и изобщо тук може да израснеш в игрово отношение. Вижда се разликата между отборите в класирането. Лидерите показват различен футбол, но хубавото е, че често сме свидетели на изненади. Когато се смята, че играем срещу относително по-слаб отбор, изпитваме сериозни трудности.  – С какво „Лудогорец“ превъзхожда останалите клубове?  – Мисля, че нещата, които оказват най-голямо влияние са фактите, което споменах за „Левски“ от момента на моето пристигане и развитието на клуба досега. Тази структура, която се развива постепенно на “Герена”, в Разград я имат от 8 години. Такова развитие няма как да не се отрази и на представянето им. Те просто имат финансова стабилност и футболисти от висока класа.  – Срещу „Лудогорец“ ли ви е било най-трудно?  – Играл съм срещу „Лудогорец“ няколко пъти, изключително труден отбор. Аз лично предпочитам и ми харесва повече да играя срещу ЦСКА. Заради атмосферата на стадиона, заради случващото се в седмицата преди мача.  – Усетихте ли какво означава вечното дерби?  – Идвам от страна с доста такива дербита. Играл съм в няколко такива, знам какъв е климатът, каква е атмосферата. Няма как да не усетиш тръпката на двубой като „Левски“ срещу ЦСКА. За феновете това е нещо повече от мач. Дори двата отбора да не са близо в класирането, просто дербито е наелектризиращо. Вижте какво се случва преди, по време и след двубоя и ще разберете защо харесвам да играя в него.  – Виждал ли сте толкова вярна публика, колкото тази на „Левски“?  – Това е истината. Тръгвайки от Бразилия, съм играл в „Коринтианс“ и съм възпитаник на този клуб. Както „Левски“ в България се счита за отбора на народа, същото се отнася и за моя първи тим в Бразилия. Много гореща публика, подкрепя ни безрезервно. Тръгвайки от Коринтианс, не вярвах, че ще срещна толкова вярна агитка. Но ето, че сега съм тук и усещам абсолютно същото. Изненадан съм много приятно. Двете агитки си приличат. – Грешат ли българските съдии?  – Трудно е да коментирам. Според мен никой не е излязъл на терена, за да греши нарочно – нито футболистите, нито съдиите. Все пак и те са хора, те са излезли с мисълта да помогнат. Повярвайте, че и на тях не им е приятно, когато сбъркат. – Как приемате загубите?  – Това е трудно. Прибирам се вкъщи, не съм особено разговорлив. Предпочитам да остана  сам, да помисля, да се опитам да си дам сметка какво се е случило. Понякога дори да сме победили, ако аз съм направил слаб мач, се случва същото. Гледам бързо да забравям тези моменти.  – Каква е целта ви в „Левски“?  – Основната цел е да спечеля трофей. Нещо, което не мога да забравя и още ме боли е онзи момент, когато купата бе в ръцете ни – мачът със „Славия“. Изпуснахме трофея в последния момент и никога няма да го забравя. Смятам, че ще имаме още един шанс.  – Имате български паспорт. Искате ли да играете за България?  – Разбира се. Доколкото знам трябва да натрупам определен брой мачове, за да мога да играя за България. Чисто законно сега не мога. За мен би било невъобразима радост да играя. Аз ходя и гледам мачовете на националния стадион.  – Не ви ли притеснява, че в последните години този отбор разочарова?  – Не. Защо да се притеснявам? Аз бях на мача и просто така се стекоха обстоятелствата.  – Има ли расизъм в България?  – Никога не съм бил обект на такива нападки. Навсякъде, където ходим със семейство ми, сме много добре посрещнати и отношението на хората е приятелско. Искам да ви кажа, че това не е проблем, който да се среща само в България или вълнува само хората тук. В Бразилия тази тема също сега е на дневен ред и постоянно излизат новини за расизъм, не само по стадионите. Аз обаче нито в Бразилия, нито тук съм усещал лошо отношение. Не само тук има расизъм. В Бразилия, Аржентина, Англия е същото, ако не и много по-зле. Това е световен проблем.", "date": "2019.12.01", "title": " Паулиньо, бразилската звезда на „Левски”: Имам една цел – да спечеля трофей на „Герена“"}
{"url": "https://trud.bg/%d0%b0%d0%b7%d1%83%d1%80%d0%b8%d1%82-%d0%bd%d0%b5%d0%b1%d0%b5%d1%81%d0%bd%d0%b8%d1%8f%d1%82-%d0%ba%d0%b0%d0%bc%d1%8a%d0%ba/", "text": "Водата и горещината му вредят Най-могъщият помощник за хората, които търсят духовна промяна и израстване, се нарича азурит. В силен, интензивно син цвят, този камък има голямо въздействие върху Третото око и е един от най-желаните минерали за медитация. Търсен от колекционерите и от хората, практикуващи духовни практики, азуритът е разкошно допълнение в короната на поредицата “Тайната на камъните”. Всички древни цивилизации познават азурита. Названието му в Китай е “небесният камък”, в Египет можели да го ползват единствено жреците, твърди се дори – макар и недоказуемо – че хората на Атлантида са го използвали за някакви много специални духовни цели. Според езотериците той ускорява душата по пътя към просветлението. При медитация помага да се концентрираме и способства за лесно и безопасно пътуване извън тялото, разширява ума. Синият кристал силно стимулира Третото око. В качеството си на лечебен кристал се използва при болки в гърлото, за бързо възстановяване при счупвания на костите или наранявания на меките тъкани. Помага при артрит, костни и ставни болести и мускулни крампи. А иначе азуритът е медна руда. Той е по-рядко срещан в природата от лапис лазули, но е по-евтин. Минералът се образува в находища с високо съдържание на медни сулфити в резултат на тяхното окисляване. Рядко се използва за бижута, поради своята крехкост и заради нестабилността на цвета. При липса на опит в минералогията този камък може да бъде объркан с лапис лазули. Лесно е да се идентифицира: ако го поставите в солна киселина, ще кипне. Той може да бъде интензивно светлосин, тъмносин или виолетов. Неговата твърдост е доста ниска – от 3,5 до 4 (когато е в съчетание с малахит) по десетстепенната скала на Моос. Това означава, че може да бъде надраскан с метал. Камъкът е много популярен сред колекционерите поради своята рядкост и оригиналност. Най-добрите и най-ценните екземпляри се добиват в Намибия. Има депозити и в Австралия, Бразилия, Мексико, САЩ и Русия – в Урал. Азуритът се отличава със стъклен блясък и гладки ръбове. Често образува псевдоморфи с малахита. Този вид кристал се нарича азурит-малахит. Азуритът е камък на богинята на мъдростта, изкуствата, обучението и тактическата война Атина Палада. А малахит-азуритът почита Изида, египетската богиня на живота, дъщеря на небето (азурита) и земята (малахита). Комбинираните качества на малахит-азурита го правят уникално силен кристал, за тези, които търсят голяма духовна промяна. Малахитът е мощен емоционален изцерител, а азуритът ни задава вярната посока. Двата кристала заедно са идеална комбинация за медитации за изцелението на Земята. Азуритът е съзидател-пазител. В духовния свят тези кристали имат специално предназначение. Те съхраняват вярата и идеалите на притежателя си и му помагат да ги устоява и в най-тежките моменти, като каляват характера му. Помагат му да запази доброто си отношение и уважението към хората, както и да не губи чувство за хумор, дори когато нещата в живота загрубяват. В същото време има въздействие не само върху духовния аспект. Кристалът може да подпомогне материалното благополучие на собственика. Той оказва голяма помощ на хората, които полагат усилия за своето развитие – тоест, на тези, които се опитват да овладеят ново умение, професия, познание или започват да градят нова връзка. Най-подходящ ден за духовна работа с азурита е четвъртък, а най-благоприятен период – зимният. Растението, който кореспондира с енергията на азурита, е ябълката. Така че всичко свързано с нея – есенциално масло, ябълков цвят или плодът – улесняват процеса. Азуритът не бива да се пречиства с вода, тъй като това може да го разруши. Ако става въпрос за полиран камък, той е по-устойчив и няма да пострада, ако премине през течащата вода за минута-две. Но ако е в естествен вид, пречистването може да стане, като го поставите на брега на река или поток, възможно най-близо да водата, но без да го мокрите.   Лазуритът е с друг състав Имената и на двата кристала идват от един и същи корен – от персийския lazhward – синьо. Както и от френската дума azur. В българското издание на уикипедия може да се прочете, че тъмносинята разновидност на лазурита се нарича азурит. Това съвсем не е така и читателят ще се увери защо. Освен, че са яркосини и понякога може да изглеждат еднакво, двата минерала нямат много общо. Лазуритът принадлежи към групата на содалита и е алумосиликат на натрия и калция със сяра в състава си. Сярата е причината за синия му цвят. Той е с твърдост 5 по Mоос. В състава му има често златисти включения на пирит. Азуритът е медна руда и тъкмо заради меда в състава си е с ярък лазурен цвят. Твърдостта му по 10-степенната скала на Моос е 3,5. В състава на азурита много често има малахит, по-рядко калцит и куприт. Той се среща по-рядко, отколкото лазурита. И от двата минерала в Средните векове се произвеждал пигмент, но картините, рисувани с азурит с времето променяли цвета си. Това е една от характеристиките на азурита – под въздействието на светлина и топлина потъмнява.   Силата му е най-голяма през студените месеци Събужда психичните способности Студените месеци са най-подходящото време за духовна и лечителска работа. Това е периодът, в който човек има възможност да постигне истински скок в духовното развитие. Азуритът, който силно въздейства върху чакрата на Третото око (тъмносиният), но също и на Сърдечната (ако е синьозелен) и Гърлената (ако е светлосин), не прави изключение от правилото. Той е изключително ефективен именно през месеците от ноември до февруари. Кристалът ще ви помогне да си изясните докъде сте в развитието си, какво сте постигнали и – най-важното – какво точно бихте искали да постигнете оттук нататък. Той е известен с това, че събужда психичните ни способности и ни помага да ги овладеем и използваме правилно. Азуритът също така може да отприщи в нас неизвестни ни таланти – например да рисуваме или пеем, а също и да раздвижи логическото и аналитичното мислене. Така че е много подходящ за хора, които учат. Той е камък на възраждането и промяната. Според литотерапевта Адам Баралет азуритът пази от беди животните, особено дълголетните. Така че, ако сте загрижени за дивите животни, може да медитирате, като поставите снимка на животно от вид, който бихте искали да защитите, с азурит под нея, обградени от заострени планински кристали с върховете навън.   Индигова енергия за децата-индиго Децата-индиго в по-голямата си част са родени след 1980 г. Макар и да се вярва, че са следващата стъпка в човешката еволюция, индиговите хлапета често са непоносими, дори за собствените си родители, а на учителите направо им идва до гуша от тези буйни, шумни, непокортни и странни човечета. Често психиатри ги диагностицират като хиперактивни и коригират неконвенционалното им поведение с медикаменти. Азуритът има благотворно въздействие върху тези малки мъдреци с недоразвити свръхспособности. Той им помага да осъзнаят способностите си и най-вече да успеят да формулират пред родителите си това, което мислят и чувстват.   Зодиакален камък на Стрелеца Азуритът е закрилник на родените в периода между есенното равноденствие и пролетта (19 февруари – 19 март), но най-вече на тези, чиито рождени дни са между 20 януари и 18 февруари. На всички тях камъкът ще донесе мъдрост, истина, достойнство и духовно развитие. Азуритът е зодиакален камък на Стрелеца, у когото стимулира естествения интерес към философията. На Телеца кристалът носи самоконтрол и самочувствие.   ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ   София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.12.01", "title": " Азурит – небесният камък\t"}
{"url": "https://trud.bg/%d0%b4%d0%b5%d1%81%d0%b5%d1%82-%d0%b4%d0%b5%d1%82%d1%81%d0%ba%d0%b8-%d0%b4%d0%bd%d0%b8-%d0%b2-%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%b8%d1%8f-%d1%82%d0%b5%d0%b0%d1%82%d1%8a%d1%80/", "text": "Приказната програма продължава до 8 декември  Време е да се гримираме, време е да се костюмираме, време е да заведем децата в Оперетата, защото там започна детската Коледна програма! Предпразничният приказен блок на Музикалния театър “Стефан Македонски” в София включва цели 10 дни, посветени на детето. Броени от петък, 29 ноември, до неделя, 8 декември, те предлагат не само спектакъл, но и цялостно потапяне в илюзорния свят на феи, омагьосани принцеси и говорещи животни. С влизането от улицата малките зрители попадат в директно в приказка: фоайето на оперетата е преобразено специално за тях с много фантазия и мисъл.”Салонни служители ще посрещат публиката в сценични костюми и грим, – разказва Зорница Дамянова, артист-солист на Музикалния театър, която е автор на дизайна.- Артисти от балета ще се движат между публиката. На две много приятни кукленски тоалетки в кулоарите нашите гримьори са на разположение на децата.” Малките зрители могат да сложат и шапка или перука, или пък част от костюм, за да се снимат. 3-метрова жива елха внася коледния дух в театъра. “Ще има тежка виенска декорация, всичко е ръчна изработка, не е купено от хипермаркет, – пояснява Зорница Дамянова. – Реставрирахме част от мебелите от царско време и ги поставихме във фоайето, за да могат децата да седнат в тях, като на трон и да се почувстват принцове и принцеси.” Вълшебството започва 30 минути преди спектаклите и родителите трябва предвидят да доведат децата по-рано. Детската програма започна в петък, 29 ноември с премиерата на “Снежната кралица” на балет “Арабеск”. Днес от 11 ч. е втората премиера на същия приказен спектакъл. Пак днес от 14 ч. децата могат да гледат “Котаракът Шарл”. Програмата на детските спектакли е на сайта на Музикалния театър. Музикалният театър дава начало на още една нова традиция: спектакъл в Новогодишната нощ. На 31 декември от 19 ч. ще се играе “Прилепът” – оперета, която заради сюжета си традиционно се свързва с Нова година. Публиката да очаква празнично настроение, искристо шампанско в антракта, томбола и хубави изненади. Това нововъведение не отменя трите Коледно-новогодишни спектакъла в зала 1 на НДК, за които билетите са почти разпродадени.", "date": "2019.12.01", "title": " Десет детски дни в Музикалния театър\t"}
{"url": "https://trud.bg/%d0%be%d1%82%d0%b8%d0%b4%d0%b5-%d1%81%d0%b8-%d0%bf%d1%80%d0%be%d1%84-%d0%bb%d1%8e%d0%b1%d0%b5%d0%bd-%d0%ba%d0%be%d1%80%d0%bd%d0%b5%d0%b7%d0%be%d0%b2/", "text": "Почина конституционният съдия и зам.-председател на Народното събрание проф. Любен Корнезов. Това съобщиха във Фейсбук негови близки. „Отиде си Любо Корнезов – професор, преподавател, политически биткаджия, верен на идеалите си. Преди всичко почтен и достоен Човек, раздаден на другите, не търсещ и не очакващ нищо за себе си. Дано всеки от нас да го изпрати, така, както той заслужава, запазвайки по нещо от него. Поклон пред Любо!“ – написа във Фейсбук председателят на АБВ Румен Петков. Любен Корнезов е роден на 3 януари 1947 г. в Ямбол. Завършва гимназия в родния си град през 1965 г. През периода 1965-1967 г. отбива редовната си военна служба във ВМФ-Варна, след което две години е работник в завод “Ямболен” и строителството. Приет е за редовен студент през 1969 г. и завършва висшето си образование в Юридическия факултет на Софийския университет “Св. Климент Охридски” през 1973 г., след което преминава през всички стъпки на съдебната йерархия. В периода 1983-1986 г. е аспирант по граждански процес в Юридически факултет на СУ „Св. Климент Охридски“. От 1988 г. е доктор на юридическите науки. Любен Корнезов развива научна и преподавателска дейност. Той е професор, автор на 17 книги и монографии и над 350 статии. Изнасял е лекции по гражданскопроцесуално право в Юридическия факултет на УНСС, гр. София, както и в Югозападния университет „Неофит Рилски“, гр. Благоевград. От 1975 г. до 1981 г. е съдия в Ямболски районен съд, а от 1981 г. до 1983 г. изпълнява длъжността съдия в Ямболския окръжен съд. В периода 1983-1986 г. е председател на Търговищки окръжен съд, а от 1986-1990 г. на Ямболския окръжен съд. От 1977 г. е член на БКП, след 1990 г. продължава членството си в БСП. За член на Висшия съвет на БСП е избран през декември 1996 г. Женен, баща на две деца. Избран е за депутат в 7-то Велико народно събрание, където е заместник-председател на Парламентарната група на БСП и заместник-председател на Комисията по изработването на Конституцията. В периода 1991-1994 г. той е съдия в Конституционния съд. През 1995 г. е назначен за заместник–министър на правосъдието и заема този пост до февруари 1997 г. Любен Корнезов е депутат в 38–то Народно събрание, където е заместник–председател на Парламентарната група на Демократичната левица. През ноември 2000 г. е избран за заместник–председател на НС. Член е на Съвета по европейски въпроси. На проведените на 17 юни 2001 г. парламентарни избори за 39–то НС Любен Корнезов отново е избран за депутат. От 5 юли 2001 г. той е заместник-председател на ПГ на Коалиция за България. От 15 октомври 2003 г. е заместник-председател на НС. На проведените на 25 юни 2005 г. Любен Корнезов е избран за депутат в 40 Народно събрание от 1 МИР – Благоевград от листата на Коалиция “За България” и става заместник-председател на Народното събрание. Народен представител в 41 народно събрание (14.07.2009 – 15.03.2013) от “Коалиция за България“.", "date": "2019.12.01", "title": " Отиде си проф. Любен Корнезов"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%b8-%d1%81%d1%82%d0%be%d0%bc%d0%b0%d1%82%d0%be%d0%bb%d0%be%d0%b7%d0%b8-%d0%be%d1%82-14-%d1%81%d1%82%d1%80%d0%b0%d0%bd%d0%b8-%d1%81%d0%b5-%d0%b4%d0%b8%d0%bf/", "text": "294-ма абсолвенти от Факултета по медицина и 98 от Факултета по дентална медицина в Медицински университет – Варна положиха Хипократовата клетва по време на тържествена церемония по дипломиране. Заедно с българските абсолвенти дипломите си получиха  лекари и стоматолози от англоезичната програма на обучение от Германия, Великобритания, Швеция, Австрия, Испания, Гърция, Кипър, Норвегия, Португалия, Люксембург, Турция, Нигерия и Иран. Под звуците на студентския химн в зала „Конгресна“ на Двореца на културата и спорта абсолвентите и гостите аплодираха академичното ръководство и членовете на академичния съвет на МУ-Варна. 66 са отличниците от двата факултета, които получиха дипломите си от ректора на университета проф. д-р Красимир Иванов. Той се обърна към всички завършващи с думите: „Обръщайки поглед назад, знам пред колко изпитания сте се изправяли, за да стигнете до триумфа на днешния празник. Убеден съм, че всичко, което научихте във факултетите по медицина и дентална медицина, ви е помогнало да се изградите не само като отлични лекари, но и като личности. Дипломата, която ще получите днес, ви дава нови възможности и хоризонти. Използвайте ги! Бъдете пример за следващите поколения, работете и живейте така, че да привличате нови млади хора към лекарската професия.“ Поздравителен адрес към абсолвентите от випуск 2019 изпрати президентът на Република България  Румен Радев. Д-р Иван Вълкадинов, завършил медицина с пълно отличие, получи наградата „Златен Хипократ“, парични награди от ректора и от кмета на град Варна Иван Портних и награда за най-високи постижения в областта на науката по време на следването на името на бележития варненски лекар д-р Никола Сираков. Награди от ректора и кмета получи и д-р Борислава Тончева, отличник на випуск 2019 на Факултета по дентална медицина. Всички отличници получиха парична награда от ректора на университета и грамота „Отличник на Випуск 2019“. Българският лекарски съюз предостави 3 парични награди на завършващи млади лекари, а проф. д-р Красимир Методиев – две едногодишни стипендии за специализация в Университетската болница „Хадасса“ в Ерусалим, Израел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.01", "title": " Лекари и стоматолози  от 14 страни се дипломираха в Медицинския университет -Варна"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bf%d1%80%d0%be%d0%b1%d1%8f%d0%b3%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82/", "text": "Григор Димитров пробяга 10-километровото трасе във френския град Анси, а инициативата е по случай световния ден на борбата срещу СПИН. В социалните мрежи българинът се похвали, че е изминал дистанцията, като е подобрил личния си рекорд. В благотворителната кауза се включи и кондиционният треньор на тенисиста Себастиен Дюрант, с когото първата ни ракета започна усилена предсезонна подготовка. Димитров ще започне сезона с отборния турнир АТП къп в Австралия от 3 до 12 януари. България ще открие участието си срещу тима на Великобритания, воден от Анди Мъри. На 5 януари тенисистите ни играят с Молдова, а на 7-ми срещу Белгия и Давид Гофен в състава. В нашия отбор са още Димитър Кузманов, Александър Лазаров, Александър Донски и Адриан Андреев.  А бившата №1 в света при жените Симона Халеп също се включи в благотворителна кампания. Тя дари $20 000 за развитието на тениса в румънските училище. Същевременно японецът Кей Нишикори включи още едно звездно име в треньорския си екип. Азиатецът ще работи с бившия №1 на двойки Макс Мирни (Беларус), който ще се присъедини към Майкъл Ченг (САЩ). Мирни е олимпийски шампион, спечелил е 52 трофея, бил е 57 седмици на върха в ранглистата на двойки.", "date": "2019.12.01", "title": " Григор Димитров пробяга благотворително 10 км с рекорд"}
{"url": "https://trud.bg/%d1%80%d1%83%d1%81%d0%b8%d1%8f-%d1%82%d0%b5%d1%81%d1%82%d0%b2%d0%b0-%d1%85%d0%b8%d0%bf%d0%b5%d1%80%d0%b7%d0%b2%d1%83%d0%ba%d0%be%d0%b2%d0%b0-%d1%80%d0%b0%d0%ba%d0%b5%d1%82%d0%b0-%d0%ba%d0%b8/", "text": "Изтребител МиГ-31К за първи път е изстрелял хиперзвукова ракета „Кинжал“ в руската част на Арктика по полигона Пембой, съобщи ТАСС. „Изпитанията са се провели в средата на ноември. Ракетите са изстреляни по наземни цели, намиращи се на полигона Пембой, от самолет-носител МиГ-31К, излетял от летище Оленегорск“, заявил източник от военно-промишления комплекс на Русия. Друг изтгочник потвърди провеждането на изпитанията на „Кинжал“ и отбелязал, че „скоростта на ракетите достигнала 10 маха“. „Кинжал“ е най-новата руска авиосистема, в чийто състав влизат самолет-носител МиГ-31К и хиперзвукова ракета.", "date": "2019.12.01", "title": " Русия тества хиперзвукова ракета „Кинжал“ в Арктика"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%be-%d0%b3%d1%80%d0%b0%d0%b4%d1%87%d0%b5-%d1%81-25-%d0%ba%d0%b8%d1%82%d0%bd%d0%b8-%d0%ba%d1%8a%d1%89%d0%b8%d1%87%d0%ba%d0%b8-%d0%bf%d1%80%d0%b8%d0%b2%d0%bb%d0%b8/", "text": "Заработи Коледният базар във Велико Търново. Декемврийската атракция на Старата столица е разположена в парк „Марно поле“ – до края на месеца без прекъсване ще работят 25 китни къщички, които радват жителите и гостите на града. Базарът бе открит в петъчната вечер с много настроение и с изпълненията на талантливите музиканти от „Джуниър бенд“ към СУ „Емилиян Станев“. Ръчно изработени подаръци, украса за елхата, много сувенири и произведения на изкуството и занаятите, играчки, сезонни стоки, захарни изделия и кулинарни изкушения се предлагат на базара. Всеки може да си закупи също различни видове вино, пелин и деликатеси от месо, обясни управителят на Общинската агенция по туризъм Борислав Йорданов. В коледната поща малчуганите могат да пуснат своите писма до белобрадия старец. Специален календар ще отброява дните до Рождество Христово. Всяка събота на сцената ще гостуват талантливи великотърновчета – певци, музиканти и танцьори. За забавление на децата са монтирани виенско колело и различни видове въртележки. Благотворителните инициативи по традиция отново ще са част от базара – специална къщичка е отредена за благотворителна изложба на социалните услуги „Ние можем XIII“. Ръчно изработени сувенири, играчки за елхата, картички и много подаръци  са сред изделията, които великотърновци и гостите на града могат да изберат. През целия месец дарения ще набират и от сдружение „Приятели на животните ВТ“. Благотворителна кампания на 8 декември организира и фондация „Искам бебе“. Коледният базар е инициатива на Община Велико Търново и Общинската агенция по туризъм „Царевград Търнов”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.01", "title": " Коледно градче с 25 китни къщички привлича великотърновци"}
{"url": "https://trud.bg/%d1%83%d1%87%d0%b0%d1%81%d1%82%d0%b2%d0%b0%d0%b9%d1%82%d0%b5-%d0%b2-%d0%ba%d0%b8%d0%bd%d0%be-%d0%b2-%d0%b4%d0%bb%d0%b0%d0%bd-%d1%81-%d0%ba%d1%8a%d1%81-%d1%84%d0%b8%d0%bb%d0%bc-%d0%be%d1%82-gsm/", "text": "Започва приемът на къси филми до 5 минути, заснети с мобилни устройства за участие в петото издание на фестивала „Кино в длан“. Създателите и организаторите на единствената надпревара у нас за мини „ленти“, които заснемат непрофесионалисти, са НЧ „Добри Войников – 1856“ в Шумен и киноклуб „Мадарски конник“. До 31 март 2020 г. те очакват новите кандидати за нарасналия награден фонд. Регламентът на фестивала не поставя жанрови или тематични ограничения. Единственото изискване е техническото средство, с което е произведен филмът да бъде мобилен телефон или таблет. Продукцията трябва да е с продължителност до 5 минути. „Нашата цел е да популяризираме независимото филмово творчество с помощта на модерните мобилни технологии“, оповестяват организаторите. Няма ограничения в тематиката, сюжета и жанра – за участие могат да бъдат регистрирани игрални, документални, анимационни, научно-популярни и други филми. За четири години от съществуването на фестивала в него са участвали 330 филма. Техните автори обаче са може би над 1000, защото зад идеята и реализацията понякога са цели екипи. А възрастта на участниците от деца до пенсионери. Наградите на 4-то издание бяха връчени в столичното кино „Одеон“. Голямата награда на кмета на Община Шумен в размер на 1000 лв. бе за „Денят на кървавите венци“ на Димитър Димитров. Връчени бяха 12 приза от жури под председателството на д-р Александър Донев и членове проф.Валери Чакалов, доц. Юрий Дачев и Детелина Палазова. В конкурса публиката също има думата и гласува. Повече подробности за участие, регистрация и гледане на филмите на   и на страницата на фестивала във фейсбук.", "date": "2019.12.01", "title": " Участвайте в „Кино в длан“ с къс филм от GSM или таблет"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0-%d0%ba%d0%be%d1%80%d0%b0%d0%b1%d0%be%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8%d1%86%d0%b0-%d1%81%d1%82%d1%80%d0%be%d0%b8/", "text": "Най-старата корабостроителница в Германия ще построи огромен ледоразбивач за Русия, съобщава германският телевизионен канал NDR. Корабостроителният завод Pella Sietas е получил поръчка от Русия за сумата от 100 милиона евро. Ледоразбивачът ще има дължина 120 м и ще бъде снабден с няколко мощни дизелови двигателя.„Това ще бъде най-големият ледоразбивач, строен някога в Германия“, подчертава NDR. След като корабът бъде спуснат на вода, той ще се отправи към мястото си на дислокация в Далечния изток. Германският телевизионен канал подчертава, че Pella Sietas се е борила за този договор от Русия цели шест години. Директното строителство на новия руски ледоразбивач ще започне в корабостроителницата в Германия след няколко дни, пише NDR. „Такова нещо още не е строено в Европа“, увери в интервю пред медията директорът на най-старата корабостроителница в Германия Наталия Дин.", "date": "2019.12.01", "title": " Германска корабостроителница строи огромен ледоразбивач за Русия"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd-%d1%86%d0%be%d0%bd%d0%b5%d0%b2-%d0%be%d1%81%d1%82%d0%b0%d0%b2%d0%ba%d0%b8%d1%82%d0%b5-%d0%b2%d0%b5%d1%87%d0%b5-%d0%bd%d0%b5-%d1%81%d0%b0-%d0%be%d1%82%d0%b4%d1%83/", "text": "Вероятно натрупани проблеми в системата. Ако премиерът следва тази логика, трябва и други оставки да поиска, защото доста системи стоят нереформирани. Това каза депутатът и зам.-председател на ДПС Йордан Цонев по   в коментар на поисканата от Бойко Борисов оставка на социалния министър Бисер Петков. „Няма нищо нелогично в тези оставки, но те вече не са отдушник на натрупаното напрежение“, коментира той. По думите на Цонев това е била и основната критика на ДПС към бюджета за 2020-а година – липсата на реформи. По думите му в България са правени истински реформи по времето на премиера Иван Костов, по времето на СДС, във времето, когато приемаха България в Европейския съюз и НАТО. „Когато не правиш реформи, когато един сектор, като здравеопазването, работи в уникален вид – такъв няма никъде, няма как този сектор да подобри ефективността си. Обществото иска да има реформи в нереформираните сектори“. Според Цонев бюджетът за 2020-а е „повече от същото“, защото има повече приходи, но разходите са неефективни: „Реформите се правят с програма. Те се правят с политическа воля и съгласия. През бюджета се вижда какви ще бъдат реформите“, заяви депутатът от ДПС и уточни, че това, което Движението вижда в Бюджет 2020, е липса на реформи. ДПС и на второ четене ще гласува против бюджета: „Предложихме промени – те не ги приеха, повече няма какво да предлагаме, а няма и възможност“, добави той. „Ще подкрепяме всички законопроекти, които отразяват евроатлантическата ни ориентация, абсолютно всички, независимо, че ГЕРБ и националистите са на власт. Ние няма да променим нашата политика. ДПС се е борило 30 години България да бъде член на ЕС и НАТО“, категоричен бе Цонев, но уточни: „Нашето отношение към ГЕРБ е остро от първия ден на това правителство“. Във връзка с предстоящия през април 2020-а година избор на лидер на ДПС, Йордан Цонев заяви, че оценката за работата на на Мустафа Карадайъ е отлична и изброи примери, които, според него, са достатъчни за преизбирането на Карадайъ за лидер на Движението за права и свободи. „Няма такива амбиции“, заяви Цонев в отговор на въпрос дали и той би влязъл в надпреварата за лидер на ДПС.", "date": "2019.12.01", "title": " Йордан Цонев: Оставките вече не са отдушник на натрупаното напрежение"}
{"url": "https://trud.bg/%d0%b4%d0%be%d0%bd%d1%87%d0%b5%d0%b2-%d0%b7%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%bc%d0%b8/", "text": "В демокрацията е напълно нормално различни обществени групи да изразяват различни позиции. Това коментира вицепремиерът Томислав Дончев по  , по повод недоволството на различни организации срещу оставката на министъра на труда и социалната политика Бисер Петков. Дончев заяви, че не очаква премиерът Бойко Борисов да върне Петков на поста, след като самият Борисов поиска и получи оставката му. „Не мисля, че има конкретен случай, особено от последните дни, което да е причина за това решение на премиера“, каза Дончев. Според вицепремиерът мотивът за поисканата оставка е бил неизпълненото очакване на премиера за по-високо темпо и по-високи резултати в Министерството на труда и социалната политика. „От един министър се очаква да бъде и политически говорител. Наред с добрите неща, които се случиха, в обществото се разразиха и немалко драми, някои от които не успяха да бъдат обговорени достатъчно адекватно публично, една от тях тече и в момента – създадената почти масова обществена психоза, че някой има намерение да взема децата на българите и да ги праща не знам къде“, коментира още вицепремиерът. Според Дончев тази тема не е била обяснена достатъчно добре не само от социалното министерство, но и от Министерството на образованието, здравното министерство, народните представители и от целия кабинет. „Да си на министерска позиция и да си само експерт, означава да не използваш целия потенциал на позицията“, категоричен бе вицепремиерът и обясни, че министърът трябва да прави политики и с публични послания: „Едно добре скроено публично послание има по-голяма публична мощност дори от закон“. Томислав Дончев не уточни дали вече е взето решение за наследник на Бисер Петков на поста министър на социалната политика. Срещата Борисов-Тръмп „Тези срещи отварят много възможности. Въпрос на достатъчно упорство и добре премерени действия на правителството, за да доведат до резултат. Сферите са енергетиката, сигурността и икономическото сътрудничество“, каза Томислав Дончев. Според него за енергетика се разсъждава обикновено в идеологически категории – „по координатната система Изток – Запад“. Той уточни, че газовата карта на Европа се променя динамично, вече има гъвкави решения. „Ключовите думи са конкуренция и диверсификация“, заяви Дончев и уточни, че умните правителства се опитват да осигурят конкуренция, а това означава избор, но това означа и сигурност. Прокуратурата и КПКОНПИ „Тези органи – прокуратурата и КПКОНПИ – са само част от инструментите, които трябва да борят корупцията… Те трудно биха могли да се справят без сътрудничеството на различни държавни служби“, коментира вицепремиерът. „За да стигнем до състезание с един кандидат (Иван Гешев за главен прокурор – бел.ред.), до голяма степен вина има процедурата. Ако акцент е бил сложен върху състезателността, е трябвало да бъде отворена възможност повече типове институции, дори граждани да излъчват кандидати. Това с алтернативен кандидат, оставен на правителството, е много спорна, да не кажа – опасна конструкция“, заяви Дончев.", "date": "2019.12.01", "title": " Дончев за оставката на Бисер Петков: Министърът трябва да прави политики и с публични послания"}
{"url": "https://trud.bg/%d0%b2%d0%b0%d0%bb%d1%8f-%d0%b0%d1%85%d1%87%d0%b8%d0%b5%d0%b2%d0%b0-%d0%be%d0%b1%d1%8f%d0%b2%d0%b8-%d1%87%d0%b5-%d0%bd%d0%b0%d0%bf%d1%83%d1%81%d0%ba%d0%b0-%d0%b1%d0%bd%d1%82-%d0%b2%d0%b8%d0%b4%d0%b5/", "text": "Журналистката Валя Ахчиева е депозирала в петък пред генералния директор на БНТ заявление за напускане на националната телевизия, обяви самата тя във видеобръщение във фейсбук. Ахчиева съобщи, че ще публикува разследвания в своя YouTube канал „Разследванията на Валя Ахчиева“.", "date": "2019.12.01", "title": " Валя Ахчиева е напуснала БНТ, ще публикува разследвания в YouTube канал"}
