{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d0%bf%d0%be%d0%bd%d0%b5-8/", "text": "Премиерът Бойко Борисов ще участва днес във възпоменателната церемония в Скопие по повод 75-годишнината от депортирането на евреите от територията на днешна Република Македония. В памет на жертвите на Холокоста Бориов, заедно с македонския си колегаЗоран Заев, ще поднесе венец на паметника на загиналите евреи. Медиите в съседна Македония припомнят, че във времето на Втората световна война от страната са депортирани в лагера на смъртта Треблинка 7 114 евреи.   Зачестява късната диагностика на онкологичните заболявания у нас. Всеки втори пациент със злокачествен тумор се оказва в напреднал стадий на болестта. Това сподели пред “Труд” хирургът от Александровска болница доц. д-р Свилен Маслянков.     Доброволните пенсионни фондове носят доходност между 3,8% и 9,2% за последните 12 месеца до 1 март, показват изчисления на “Труд” на база данните на Комисията за финансов надзор. Една от причините за тези добри резултати е ръстът на родната фондова борса.     Румънци ще са основните гости в морските хотели край Варна този Великден. Цели селища начело с кметовете си пристигат у нас с автобуси за празника, съобщиха хотелиери. Повечето румънци са предпочели 3-дневни пакети.     Интервю с регионалният министър Николай Нанков         Днес в Скопие премиерът Бойко Борисов може би ще направи това, което никой от предишните български политици и държавници не посмя или не поиска – анализ на Костадин Филипов     Имам недооценени колеги, които не са позьори, фалшиви герои, връзкари и слагачи – коментар на Иван Гарелов       Председателят на ВКС не каза истината за криминалното минало на Елисавета Панова. “Черният лебед” – разследвана за хулиганство срещу орган на властта, рискувала пет години затвор        ", "date": "2018.03.11", "title": " Вижте акцентите от броя на “Труд” в понеделник, 12 март 2018"}
{"url": "https://trud.bg/%d1%80%d1%83%d1%81%d0%ba%d0%b8-%d0%b2%d0%b5%d1%82%d0%b5%d1%80%d0%b0%d0%bd-%d0%be%d0%b7%d0%be%d1%80%d0%b8-%d1%82%d0%b5%d1%80%d0%b2%d0%b5%d0%bb/", "text": "Тервел Пулев запази пълния си актив от победи на професионалния ринг – 9 от 9 мача, но вече не е с перфектен рекорд от 100% нокаути. По-малкият брат на Кубрат Пулев надигра по точки 40-годишния Валерий Брудов (Русия), бивш междинен шампион на Световния боксов съвет (WBC) в полутежка категория. Опитният съперник започна предпазливо, но въпреки пестеливия си стил привърши силите в четвъртия рунд. Брудов успя да вкара няколко попадения в тялото на българина, но Тервел в отговор го разклати сериозно и отново го прати в глуха защита. До края Пулев продължи да залага на тежки удари от близка дистанция, а за руснака бе истинско постижение, че избегна повечето и остана на крака до финалния гонг. Сега на Тервел предстоят преговори за мач с Хюсеин Цинкара (Германия), на който може да бъде заложена и някоя от титлите в категорията.", "date": "2018.03.11", "title": " Руски ветеран озори Тервел"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bc%d1%8a%d0%b6%d0%b5-%d0%b8-%d0%b1%d0%b5%d0%b1%d0%b5-%d1%81%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%b0/", "text": "Около 16.45 часа на автомагистрала „Хемус”, в посока Варна, е станала катастрофа. В участъка на разклона за Девня са се сблъскали два леки автомобила. Това съобщиха от ОДМВР-Варна. Вследствие на сблъсъка трима мъже на възраст 24 г., 25 г. и 27 г. и бебе са отведени в болнично заведение, изяснява се състоянието им. На място има полицейски служители, които работят по изясняване на причините и обстоятелствата, довели до инцидента. В участъка на катастрофата движението не е ограничено, но водачите трябва да преминават с повишено внимание.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Трима мъже и бебе са в болница след катастрофа на “Хемус” край Девня"}
{"url": "https://trud.bg/%d0%bd%d0%b5%d1%88%d0%ba%d0%b0-%d0%b8-%d0%b8%d0%bb%d0%b8%d0%b0%d0%bd%d0%b0-%d1%81%d0%b8-%d1%80%d0%b0%d0%b7%d0%bc%d0%b5%d0%bd%d1%8f%d1%82-%d1%81%d1%82%d1%80%d0%b5%d0%bb%d0%b8/", "text": "Поредният скандал между Нешка Робева и Илиана Раева избухна в художествената гимнастика. „Войната“ бе обявена от легендарната треньорка по-малко от месец преди Световната купа в София. Робева отскоро е наставник на ансамбъла на Германия, но няма да го води в „Арена Армеец“, тъй като смята, че отборът не е готов. „Мога да застана пред българската публика на световното първенство през септември – заяви Нешка, но твърди, че предпочита да работи в България. – Аз съм тежък характер, там е проблемът. Исках само да помагам, да работя зад кулисите. Мисля, че имам сили, но явно не ми е писано да бъда треньор на национално ниво. Упорито си подготвям левскарчетата и се надявам да влязат в националния отбор. Но тук не е добре, защото няма селекция. Децата не се състезават, тях ги посочват. Така мачкаме много от тях.“ Раева, която е президент на федерацията по художествена гимнастика, реагира във Фейсбук. „Недопустимо и твърде жалко, но разбираемо за личност като Нешка да си позволи по този грозен начин да манипулира общественото мнение – гласи част от отговора. – Всички, които я познаваме добре, знаем защо е избрала точно сега, дни преди Световната купа в София да напада отново работата на федерацията.“ Раева добави, че днес организацията ще излезе с официален отговор, а също и ще покаже документи за начина, по който се прави селекцията на националните отбори.", "date": "2018.03.11", "title": " Нешка и Илиана си разменят стрели"}
{"url": "https://trud.bg/13-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d1%80%d0%b0%d0%b2%d0%b8-%d1%87%d1%83%d0%b4%d0%b5%d1%81%d0%b0-%d0%b2-%d0%b0%d1%80%d0%b5%d0%bd%d0%b0-%d0%b0%d1%80%d0%bc%d0%b5%d0%b5%d1%86/", "text": "Александра Трусова отвори нова страница в историята на фигурното пързаляне като стана първата жена в света, изпълнила два четворни скока в едно състезание. 13-годишната рускиня направи четворен салхоф и четворен тулуп във волната програма, за която получи 225,52 т. и световната титла за девойки на шампионата в София. Малко по-късно възпитаничката на знаменитата треньорка Етери Тутберидзе поднесе нова изненада на зрителите в „Арена Армеец“. Тя излезе с разпусната коса за награждаването и призна, че не е подстригвана от раждането си. „Като малка исках да приличам на Рапунцел“, призна шампионката, от която се очаква да наследи сегашните прими Алина Загитова и Евгения Медведева.", "date": "2018.03.11", "title": " 13-годишна прави чудеса в „Арена Армеец“"}
{"url": "https://trud.bg/%d0%b4%d0%b6%d0%b5%d0%b9%d0%bc%d1%81-%d0%bc%d0%b0%d1%82%d0%b8%d1%81-%d0%bd%d0%be%d0%b2%d0%b8%d1%82%d0%b5-%d0%b2%d0%b8%d1%81%d0%be%d0%ba%d0%be%d1%82%d0%b5%d1%85%d0%bd%d0%be%d0%bb%d0%be%d0%b3%d0%b8/", "text": "Министърът на отбраната на САЩ Джеймс Матис заяви, че наскоро демонстрираните от руския президент Владимир Путин нови високотехнологични оръжия не променя стратегията на САЩ, предава АФП. „След като изгледах демонстрираното от Путин, не видях промяна в руската армия смятам, че те няма да променят военния баланс“, заяви Матис. „Те не предизвикват нужда от промяна на нашата възпираща позиция“, допълни той и даде коментар, че речта на Путин на 1 март е била „разочароваща, но не и изненадваща . „Единственото нещо, което ще се промени е колко пари ще харчат за нещо, което няма да промени стратегическия баланс“, допълни той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Джеймс Матис: Новите високотехнологични руски оръжия не променят стратегията на САЩ"}
{"url": "https://trud.bg/%d0%b0%d0%bd%d0%b5%d0%b2-%d1%81%d1%82%d1%80%d0%b5%d0%bb%d1%8f-%d0%b1%d0%b5%d0%b7-%d0%b3%d1%80%d0%b5%d1%88%d0%ba%d0%b0-%d0%be%d1%81%d1%82%d0%b0%d0%b2%d0%b0-17-%d0%b8/", "text": "Красимир Анев направи второ поредно състезание с перфектна стрелба в Световната купа по биатлон. След 13-ото място в спринта в четвъртък българинът свали и 20-е мишени в масовия старт на 15 км в Контиолахти (Финландия). Анев бе единственият с подобна успеваемост от 30-е участника, но това не му помогна за челно класиране. Той остана 17-и на 1:16,7 минути след победителя Юлеан Еберхард (Австрия), който допусна 2 грешки. Втори на 6,9 секунди остана Мартен Фуркад (Франция, 2 грешки), а трети завърши Антон Шипулин (Русия, 1 грешка, +19,3 сек). С второто място Фуркад увеличи аванса си на първото място в генералното класиране. Той вече има 888 точки, а втори с 845 е Йоханес Тингес Бьо (Норвегия), който вчера остана едва 19-и.", "date": "2018.03.11", "title": " Анев стреля без грешка, остава 17-и"}
{"url": "https://trud.bg/%d0%b8%d1%81%d0%bf%d0%b0%d0%bd%d1%86%d0%b8-%d0%b8%d0%b7%d1%85%d0%b2%d1%8a%d1%80%d0%bb%d1%8f%d1%82-%d0%b3%d1%80%d0%b8%d0%b3%d0%be%d1%80-%d0%be%d1%82-%d0%b8%d0%bd%d0%b4%d0%b8%d1%8a%d0%bd-%d1%83%d0%b5/", "text": "Григор Димитров приключи рано участието си в първия турнир от сериите „Мастърс“ за годината в Индиън Уелс (САЩ). Родният тенис ас отпадна във втория кръг в надпреварата на сингъл след загуба с 6:7 (4), 6:4, 3:6 от Фернандо Вердаско (Испания). Ключов за развръзката се оказа първият сет, в който Григор пропиля два сетбола преди да отстъпи в тайбрек. Четвъртият в света успя да изравни резултата във втората част, но в третата испанският ветеран заигра на максимума на възможностите си и спечели с категорично превъзходство. Така Вердаско изравни на 2-2 победите в мачовете между двамата, а Григор не успя да натрупа повече точки за ранглистата, след като повтори миналогодишното си постижение в турнира. Твърде вероятно е той да сдаде позицията си на Александър Зверев (Германия). Малко по-рано Димитров напусна и надпреварата на двойки. Двамата с Хуан Мартин дел Потро (Аржентина) се препънаха в друго испанско препятствие – Фелисиано Лопес и Марк Лопес – 2:6, 4:6. Така Григор се прости с надеждата да се бори за извънредната премия от 1 милион долара, която може да вземе тенисистът с титли поединично и на двойки. Другият поставен в тази част на схемата Андрей Рубльов (Русия) също отпадна изненадващо – 4:6, 6:7 (4) срещу младия американец Тайлър Фриц, който ще играе с Вердаско.", "date": "2018.03.11", "title": " Испанци изхвърлят Григор от Индиън Уелс"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%87%d0%b0%d1%81%d1%82%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d1%80%d0%b0%d0%b7%d0%b1%d0%b8-%d0%b2-%d1%8e%d0%b3%d0%be%d0%b7%d0%b0/", "text": "Турски частен самолет, изпълняващ полет от град Шарджа в Обединените арабски емирства за Истанбул, се разби в югозападен Иран, съобщи иранската държавна телевизия, цитирана от Ройтерс. Според говорител на Организацията за гражданска авиация на Иран Реза Джафаризадех в самолета е имало 11 души, предадоха световните агенции. Самолетът е паднал близо до град Шахр-е Корд, на около 400 километра южно от Техеран, допълва телевизията. Повече подробности засега не се съобщават.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Турски частен самолет се разби в югозападен Иран"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d1%82%d1%83%d0%b4%d0%b6%d0%b0%d1%80%d0%be%d0%b2-%d0%bf%d1%80%d0%b5%d0%b7-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%b4%d0%b5/", "text": "Общото нарастване на износа на храни от България през последните десет години е над 120%, като за миналата година той съставлява 7% от общия износ на страната. Това заяви главният секретар на Mинистерство на икономиката Владимир Туджаров на откриването на Изложението FOOD EXPO, което се провежда в Атина, с участието на  компании от близо 20 държави. Това съобщиха от пресслужбата на министерство на икономиката. През тази година България е почетна страна-партньор в  най-голямото изложение за сектора в южната ни съседка. Страната ни е представена с национален щанд, в който участват 18 български фирми от секторите на хранително-вкусова промишленост – млечна и месна промишленост, производство на олио, брашно, ориз, бисквити, кексове, шоколадови бонбони, консерви, натурални био продукти, минерални води, сокове и безалкохолни напитки, опаковки и др. Главният секретар на Mинистерство на икономиката  посочи в изказването си, че хранителната промишленост е един от секторите, в които България има най–големи конкурентни предимства. Туджаров  подчерта, че през последните години се отчита ръст на производството на храни и напитки, в страната ни. По думите му производството на храни се осъществява от над 6000 фирми, като близо половината от тях са разположени на територията на Южна и Югозападна България, което е предпоставка за добрите възможности за износ към южната ни съседка. По време на посещението си в Атина главният секретар на Mинистерство на икономиката  проведе срещи с Вангелис Апостолу, министър на земеделието и храните на Гърция,  и  Константинос Михалос, президент на Атинската търговско-промишлена палата. На тях бяха обсъдени засилване на търговските отношения, мерки за насърчаване на партньорството между компаниите от двете страни, както и възможностите за българските износители за участие в други специализирани търговски панаири и изложения. Владимир Туджаров изтъкна, че Гърция е традиционен търговско-икономически партньор на България, като през последните години се наблюдава постоянен ръст на стокообмена между двете страни. „Тази тенденция се запазва и през 2017 г.,  като стокообменът отбелязва увеличение от 5.6% и  надхвърля 3 млрд. евро. Отбелязва се ръст, както в износа, така и във вноса“, подчерта той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Владимир Туджаров: През последните десет години износът на храни от България бележи постоянен ръст"}
{"url": "https://trud.bg/%d1%82%d0%b5%d1%80%d0%be%d1%80%d0%b8%d1%81%d1%82%d0%b8-%d1%81%d0%b0-%d0%b0%d1%82%d0%b0%d0%ba%d1%83%d0%b2%d0%b0%d0%bb%d0%b8-%d1%80%d1%83%d1%81%d0%ba%d0%be%d1%82%d0%be-%d0%b2%d0%be%d0%b5%d0%bd%d0%bd/", "text": "Терористи са атакували руското военно летище „Хмеймим“ в сирийската провинция Латакия с помощта на безпилотен летателен апарат, предава Regnum. Според местни медии на безпилотния летателен апарат е закрепено взривно устройство. Системата за ПВО на базата е успяла да прехване апарата преди да достигне до нея и да пусне бомбата.  Все още нито една терористична групировка не е поела отговорност за нападението.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Терористи са атакували руското военно летище „Хмеймим“ в Сирия"}
{"url": "https://trud.bg/%d0%bd%d0%b0%d1%88-%d1%81%d0%ba%d0%b8%d0%be%d1%80-%d1%81-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%ba%d1%83%d0%bf/", "text": "Камен Златков постигна най-доброто си класиране в състезание от Европейската купа в алпийските ски. 20-годишният българин зае 19-о място в слалома в Бертехсгаден (Германия) на 3,78 секунди от победителя Марк Роша (Швейцария), който е с 5 години по-възрастен от Златков и другия българин в надпреварата Алберт Попов (останал 27-и на 5,46 сек). „Много сме радостни и сме сигурни, че до края на сезона ще направи още няколко добри резултата“, заяви Иван Каневчев, директор на направление алпийски дисциплини към ски федерацията.", "date": "2018.03.11", "title": " Наш скиор с рекорд на Европейската купа"}
{"url": "https://trud.bg/%d0%bd%d0%b0%d0%b4-70-%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d1%81%d0%b5-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d0%bc%d0%b0%d1%89%d0%b0%d0%b1%d0%bd%d0%b0/", "text": "Над 70 доброволци и ентусиасти, сред които и лекари, направиха в неделя мащабна екоакция около основната сграда на Старата болница и почистиха района. Теренът беше потънал в боклуци и растителност от десетилетия. Организатор на пролетното почистване около здравното заведение бе гражданската група “Доброволно чистене- Велико Търново”, чиито организатор е Владислав Ванков. ФБ- групата организира съвместни инициативи с друга неформална формация в града- „TarnovoRuns“. “Планирали сме поредица от такива екологични кампании, като в близко време смятаме да почистим участъци от поречието на река Янтра”, сподели Калин Василев, по- популярен в старата столица като Калинба Василев и основоположник на „Tarnovo Runs“. Идеята възникнала спонтанно и получила радушен прием сред медиците. Освен доброволците от гражданската формация, се включили лекари, медицински сестри, акушерки и шофьори на линейки. Участвали и повече от 20 студенти, както и семейства с деца. За акцията от Фейсбук разбрали и чужденци, които работят в кол център във Велико Търново, като с особено усърдие се включили четирима белгийци и една португалка.  “Акцията започна в 11 часа, като бяхме осигурили 150 чувала и ръкавици за всички”, разказа Калин Василев.  Доброволците се захванали да чистят целия район около основната сграда, в която са настанени “Родилно отделение”, “Ортопедия”, “Неонатология”, “Рехабилитация” и др. “Първо проведохме инструктаж за безопасност, тъй като често има остри предмети и счупени стъкла и бутилки. Няколко младежи с храсторези почистиха основно дървесна и храстовидна растителност”, сподели Василев. По думите му районът не е почистван от години, тъй като в шахтите имало напластена повече от метър шума.  Преди около два месеца същите инициатори привлякоха над 100 доброволци и почистиха района около църквата „Свети Спас“ във Велико Търново, строена от Колю Фичето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Над 70 доброволци се включиха в мащабна екоакция в Търново"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%bd%d0%b8%d0%ba%d0%be%d0%b3%d0%b0-%d0%bd%d0%b5-%d1%81%d1%8a%d0%bc-%d1%80%d0%b0%d0%b7%d1%81%d0%bb%d0%b5%d0%b4/", "text": "Никога по никакъв повод не съм разследвал разговор между премиера и вече покойния шеф на митниците Ваньо Танов. Това каза пред   председателят на новата антикорупционна комисия Пламен Георгиев. Георгиев беше категоричен, че такъв разговор никога му е бил докладван и не е стигал до него. Той е бил наблюдаващ прокурор по разследването за корупция в „Митница Свиленград”, по което е подслушван тогавашният директор на митниците Ваньо Танов. „Ние разследвахме данни за корупция в митниците, 10 души, които бяха на специални разузнавателни средства. След приключване на разследването се установи, че няма връзки на високите етажи във връзка с корупционни схеми и изпратихме делото по компетентност. Подслушвахме и Ваньо Танов”, обясни Георгиев. Месеци след като приключихме делото се появи такъв разговор в медиите. Тогава събрах екипа и казах: Колеги, имаме ли такъв разговор? Нямаме такъв разговор. Разровихме всички документи и на един лист видяхме всъщност какво е пристинало при нас. При нас като информация беше пристигнало, цитирам по памет, проведен разговор между Ваньо Танов и непознато лице, мъж, на служебна тема във връзка с лице, наречено Мишо Бирата. Това е докладвано при нас, поясни той. По думите му не са разполагали със съдържанието на разговора. „Имаме такива десетки хиляди разговора, няма възможност да се изписва всеки един, защото това е огромен обем хартия. Това е дошло при нас в прокуратурата”, категоричен беше Пламен Георгиев. „Професионалистите знаят как се работи по СРС-тата. Прокурорът физически, дори и да иска, няма възможност да ги изчете”, отбеляза той. „Не знаем дали този разговор, който после изтече в медиите, изобщо има нещо общо с това изречение. Да, името е същото, но какво се е говорило, до нас никога не е стигало, тоест ние никога не сме били свидетели на такъв разговор”, посочи Георгиев.  Той допълни, че впоследствие е имало друго дело, което разследва този разговор, с което обаче той няма нищо общо. „До мен такъв разговор не е идвал, не съм го виждал, не съм му бил свидетел, не съм скрил нищо”, увери Георгиев. Всеки, срещу когото имаме сигнал, ще бъде разработен и ако се съберат доказателства, ще подадем информация или към прокуратурата за образуване на досъдебно производство, или ще се започне отнемане на имуществото, каза още той.  за корупция, увери също Георгиев. По думите му вече има редица сигнали и става дума и за хора, които се занимават с политика, и за магистрати. Георгиев подчерта, че ще избере професионалисти, които да предложи за членове на новата антикорупционна комисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Пламен Георгиев: Никога не съм разследвал разговор между премиера и Ваньо Танов"}
{"url": "https://trud.bg/%d0%bd%d1%8f%d0%bc%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d1%82-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5-%d0%bd%d0%b0-%d0%bf%d0%b8%d1%82%d0%b5%d0%b9/", "text": "Към момента няма опасност от замърсяване на питейната вода на Брегово, заяви управителят на Видинска област Албена Георгиева след извънредно заседание на кризисния щаб. Обявеното бедствено положение обаче остава до нормализирането на обстановката, предаде  . Няма повод за притеснение относно качеството на питейната вода в Брегово. Хората трябва да са спокойни. Това каза областният управител Албена Георгиева, която по-рано днес посети пограничния град във връзка с обявеното тази сутрин бедствено положение, заради притеснение, че питейната вода може да е замърсена с тежки метали заради залетите от Тимок водоизточници: “Беше ни докладвано от представители на ВиК Видин, че опасност от замърсяване на питейната вода за момента няма. Има помпена станция, която е в близост до залетите площи, но към нея е прекъснато електроподаването. Вода към населението се подава от помпена станция “Брегово 1“. Тя работи, така че на този етап няма никакво притеснение за населението”. Служители на Районната служба “Пожарна безопасност и защита на населението“ във Видин са извършили оглед на дигите на река Тимок край Брегово. Набелязани са критичните участъци, като е разширен процепът в една от тях за по-бързо оттичане на водата обратно в Тимок. След като премине проблемната ситуация, от Напоителни системи ще предприемат мерки за заздравяване на дигите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Няма опасност от замърсяване на питейната вода на Брегово, обявеното бедствено положение остава в сила"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b7%d0%b0-%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%ba%d1%80%d0%b8%d0%bc-%d0%b4%d0%b0-%d0%bd%d0%b5-%d1%81%d1%82%d0%b5-%d1%81%d0%b8/", "text": "Руският президент Владимир Путин изключи всякаква перспектива за връщане на полуостров Крим на Украйна, предаде Франс прес. През 2014 г. анексията на Крим стана причина за серия от западни санкции срещу Русия. Седмица преди изборите на 18 март, на които се очаква Путин да спечели четвърти президентски мандат, руската телевизия Россия-1 излъчи в руските социални мрежи Вконтакте и Однокласники документален филм с продължителност около два часа, посветен на руския президент. Филмът е озаглавен “Путин” и е дело на журналиста Андрей Кондрашов, който ръководи предизборния екип на Путин. В него журналистът разговаря с президента по редица въпроси. В отговор на въпрос дали Русия един ден ще бъде принуден да върне Крим на Украйна, Путин отвръща сухо: “Вие да не сте си изгубили ума? Такъв род обстоятелства не съществуват и няма да съществуват никога”.  После той допълва: “Опитват се винаги да казват на Русия какво е нейното място, но това място не ни устройва”. В отговор на въпрос дали може да прощава на хората, Путин отвръща кратко “Да”. После обаче допълва, че не прощава в случай на измяна. В документалния филм говорят и близки и съюзници на президента, като неговият приятел от детинство, челистът Сергей Ролдугин и бившият германски канцлер Герхард Шрьодер. Всички те хвалят президента. Така например директорът на руския петролен гигант Роснефт Игор Сечин казва, че не може да посочи дори една грешка, допусната от Путин. Директорът на руските служби за сигурност Александър Бортников пък казва, че Путин винаги поема своите отговорности. В същия филм става ясно, че Путин през 2014 г. е наредил свалянето на пътнически самолет, за който се съобщавало, че в него има бомба и който взимал на прицел церемонията по откриването на Зимните олимпийски игри в Сочи, предаде Ройтерс. Във филма Путин разказва, че е получил телефонно обаждане от представители на службите за сигурност, отговарящи за игрите в Сочи на 7 февруари 2014 г., малко преди началото на церемонията по откриването им. “Казаха ми: Самолет на път от Украйна за Истанбул е похитен, похитителите искат кацане в Сочи”, разказва Путин. Пилотът на турския самолет Пегасус еърлайнс, летящ от Харков за Истанбул, е съобщил, че един от пътниците има бомба и че самолетът е трябвало да промени маршрута си за Сочи, разказва във филма и неговият създател, журналистът Кондрашов. В самолета е имало 110 пътници. На стадиона, на който е щяла да бъде церемонията за откриване на игрите, е имало 40 000 души. Путин казва, че е потърсил съвет от офицери от служите за сигурност и те му казали, че планът за спешни действия при този род ситуации гласи, че самолетът трябва да бъде свален. “Казах им: действайте съгласно плана”, разказва Путин, допълвайки, че малко след това е отишъл на стадиона за откриването на игрите заедно с представители от Международния олимпийски комитет. След няколко минути Путин получил ново обаждане по телефона, разказва самият той. С него той бил информиран, че ставало дума за фалшива тревога, за пиян пътник в самолета и че самолетът щял да продължи полета си за Турция.  Говорителят на Кремъл Дмитрий Песков днес потвърди разказа на Путин във филма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Путин за връщането на Крим: Да не сте си изгубили ума? Такъв род обстоятелства не съществуват"}
{"url": "https://trud.bg/%d1%81%d0%ba%d0%b0%d0%bb%d0%b0%d1%82%d0%b0-%d0%b5-%d0%bd%d0%b0%d0%b9-%d0%bf%d0%be%d0%bf%d1%83%d0%bb%d1%8f%d1%80%d0%bd%d0%b8%d1%8f%d1%82-%d0%b0%d0%ba%d1%82%d1%8c%d0%be%d1%80-%d0%b2-%d1%81%d0%be/", "text": "В днешно време не е достатъчно да имаш милиони последователи в социалните мрежи, за да бъдеш определен като известен. Или поне това показва класацията на “Холивуд рипортър”, която определя популярността на известните личности и по други критерии, пише  . Заедно с аналитичната компания MVPIndex, “Рипортър” извършва ежеседмичен анализ на популярността на кино звездите в социалните мрежи като “Туитър”, “Фейсбук”, “Инстаграм”, “Ю Туб” и “Гугъл Плюс”. За разлика от останалите подобни класации обаче, изданието взема предвид не само броя последователи, но също и на “социалния ангажимент”, демонстриран на въпросните платформи. Така, тази седмица големият победител е Дуейн Джонсън, известен още и като “Скалата”. Той е станал тазседмичният номер 1 благодарение на своя снимка, която е публикувал в “Инстаграм” и на която е облечен като Невероятният Хълк за Хелоун.   Само за седмица публикацията е била харесана от 4 млн. потребители на мрежата. Предполагаме, че това трябва да бъде урок за всички амбициозни актьори. Трябва да омайвате публиката си с истории не само от настоящето, но и от миналото си. В класацията на “Холивуд рипортър” след Джонсън се нареждат съответно Дженифър Лопес, Зендая и Лупита Ньонг’о. На седмо място пък е “Жената чудо” Гал Гадот, която бележи най-големият скок. Според данните на “Рипортър” тя е успяла да се изкачи с цели 18 позиции спрямо предишната седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " “Скалата” е най-популярният актьор в социалните мрежи"}
{"url": "https://trud.bg/%d0%b1%d1%80%d1%83%d1%82%d0%b0%d0%bb%d0%bd%d0%b8%d1%82%d0%b5-%d0%b3%d1%80%d0%b0%d0%bd%d0%b8%d1%86%d0%b8-%d0%bd%d0%b0-%d0%bb%d0%b8%d0%b1%d0%b5%d1%80%d0%b0%d0%bb%d0%b8%d0%b7%d0%bc%d0%b0-%d0%bd%d0%b0/", "text": "Наскоро френският министър на вътрешните работи Жерар Коломб представи подробно новия закон за имиграцията на кабинета на Макрон. След като правителството решително е приело “твърда” позиция за имиграцията, тези подробности не ни изненадаха. Но от тях ще научим за бруталните граници на либерализма, олицетворяван от политиката на Макрон. Новият закон гарантира разделението между “търсещи убежище” и “икономически мигранти”. Това разделение, ще бъде подсилено с мерки, ограничаващи правото на убежище. И в крайна сметка обявените промени ще бъдат по-лоши за всички мигранти. Законът също трябва да приведе Франция в хармония с европейските си партньори за по-голямата европейска интеграция – един от лайтмотивите на Макрон. В съобщението си пред пресата Коломб не се опита да го представи като нещо различно от това, което е ходене по дъното. “Напълно необходимо е страни като Германия, Франция, Италия, Холандия или Швеция да имат едни и същи видове процедури. Защото, ако не разполагаме с едни и същи видове процедури, очевидно е, че човек ще избере къде най-лесно ще получи убежище и след това всички ще тръгнат към тази страна”. Едва ли има по-обезкуражаващ образ на политиката на Европейският съюз. Основните мерки са следните. Първо, правителството предлага ускоряване на процедурите за предоставяне на убежище. Времето, през което хората кандидатстват за убежище, ще бъде намалено от 120 дни на 90. Онези, чиито дела са отхвърлени, ще трябва да обжалват решението в срокове, които са съкратени наполовина, от 30 дни на 15. Този особен щрих, има за цел да покаже, че правителството ускорява процеса за “заслужаващите” убежище, докато репресира останалата част. С други думи, се надява да добави малко блясък на справедлива ефективност към иначе наказателния набор от мерки. В действителност, тази промяна ще затрудни търсещите убежище, тъй като се намалява времето, необходимо за придвижване на съгласувани случаи. На второ място, максималната продължителност на времето, прекарано в център за задържане, ще бъде удвоена от 45 на 90 дни. Тази мярка е жестока и безсмислена и сама по себе си е осъдителна за депортиране на повече хора. Идеята е, да се даде повече време на властите да постигнат споразумение с родината на задържаните. По данни на най-голямата благотворителна организация на Франция – La Cimade, предишното увеличение от 30 на 45 дни през 2011 г. е довело до намаляване на депортираните. При това Франция депортира повече хора, отколкото Великобритания или Германия, въпреки факта, че хората могат да бъдат задържани за 18 месеца в тези две страни. Утрояването на продължителността на задържането е, за да се демонстрира стриктността на държавата. Реалният ефект обаче ще бъде да се увеличи страданието. И накрая, включени са набор от мерки, с които да се разубедят мигрантите да влизат във Франция и да се улесни депортирането им, ако направят това. Граничните патрули ще получат нови правомощия да извършват проверки в приютите за мигранти и бездомни. Полицията ще получи по-дълго време, за да депортира хората, преди да бъде задължена да ги заведе до съдия. Продължителността на задържането на заподозрени нелегални имигранти в полицията ще бъде увеличена от 16 на 24 часа. За някои случаи ще бъдат въведени присъди за лишаване от свобода. Една година за влизане в страната не през признат граничен пункт и пет години за използване на фалшиви документи за самоличност. Тези мерки бяха критикувани от експерти и от социалните работници, които на място помагат на новопристигналите. Мигрантите се подкрепят от студентите в окупацията на университетски сгради в Нант, Гренобъл, Лион и Париж, като контра мярка на твърдата линия на правителството. Адвокатите и административният персонал на националния съд за даване на убежище са в стачка. Единството на партията „Напред!” беше разклатено. В пресата Макрон се представя по-зле от имиграционната политика на Саркози. Защо тогава Макрон провежда тази политика? Простият отговор се крие в проучванията на общественото мнение, в което френските избиратели искат повече граничен контрол. Но тези обяснения пропускат по-голямата картина. Досега политическият кабинет на президента Макрон не обръща особено внимание на изборите или на общественото мнение. Вижте начина, по който той вкара непопулярни реформи в трудовото законодателство чрез поредица от декрети. Тази политика не е породена нито от изборни сметки, нито от прагматичност, а произтича от собствените убеждения на Макрон. Либерализмът има дълга история на криволичене между онези, които се радват на плодовете на свободата и равенството, и онези, които не се радват на това. Това се вижда от историята на Франция. Идеята, наследена от френската революция от 1789 г. е като универсален маяк на човешките права. Черният якобинец Джеймс описва как в хаитянската робска революция от 1791 г. идеята за свободата и равенството е била изкривена от праотците на съвременния либерализъм, опитващи се постоянно да задържат революциония процес, като изключвали от него определени категории хора, “мулати” и роби от прясно обявените права на човека. Новият закон за имиграцията поставя Макрон в тази традиция на самоизключващ се френски либерализъм. Неотдавнашното му твърдение “Франция се завърна” олекна. Човек не може да води света в нова либерална епоха, докато наказва мигрантите и бежанците в своя заден двор. При това той разкрива границите на своя хуманизъм и показва как либерализмът в изострена ситуация не гарантира солидарността.", "date": "2018.03.11", "title": " Бруталните граници на либерализма на Макрон\t\t\t"}
{"url": "https://trud.bg/%d0%bc%d0%b0%d0%b3%d0%b8-%d1%85%d0%b0%d0%bb%d0%b2%d0%b0%d0%b4%d0%b6%d0%b8%d1%8f%d0%bd-%d0%b6%d0%b5%d0%bd%d0%b8%d1%82%d0%b5-%d1%81%d1%8a%d0%b3%d0%bb%d0%b0%d1%81%d0%bd%d0%b8-%d1%81-%d0%b2%d1%81%d0%b8/", "text": "– Обърнал съм поглед към сериалите, въпреки че те не се правят лесно и за да изглеждат добре си трябват сериозни бюджети. Често гледаме нещо българско и си викаме – сега, защо не изглежда като американското, а киното и телевизията са скъпи удоволствия и ако бюджетите не са достатъчно добри – всичко лъсва на екран. Сега имам един интересен проект за много забавна и готина игра, но още не съм се разбрал с някоя телевизия, защото както с всяко нещо – хубавите работи не са евтини. За чуждия пазар също произведохме три филма – единия го продадохме на “Netflix”, сега продаваме и другите, а в момента работим върху още два, както и по един сериал. – О, да, ние винаги се бъзикаме с него, все пак сме приятели от 18 години и си знаем и кътните зъби – през много неща сме минали и с него, и със Зуека, и с повечето актьори, с които работим. Нас това ни държи, ние ако не се побъркваме от смях – няма как да издържим! Това, което ме зарежда, е като отидем заедно на почивка и все едно си в шоу, постоянно е някакъв смях и това ни освобождава от стреса, защото като трябва да се работи нещата са доста сериозни. Иначе с него са смешки от сутрин до вечер, даже за един рожден ден му подарих диктофон, защото не се сеща да си записва лафовете, а като му тръгне и един час може да не си затвори устата и можеш направо да си умреш от смях. Преди много години го гледах в “Благородният испанец” и имах чувството, че ще умре на сцената – беше едно катерене по стените в продължение на два часа и половина. Викам му – човек, малко се жали бе, ти ще се потрошиш така! А той ми казва – не мога, преди да изляза на сцената си викам – ще го давам по-кротко, но като стъпя на нея и откачам. – Ще направя едно уточнение – няма година, в която да не е било най-успешно и страхът ни след всеки сезон е оттук нататък какво можем да направим повече. Вече шеста поредна година рейтингът на шоуто се качва – няма нагоре-надолу, а само качване! Моите наблюдения са, че в последните 20 години по българска телевизия няма шоу, което така непрекъснато да качва резултата си само нагоре. Приближи ли стартът на “Капките”много артисти започват да ми звънят, за да ме питат дали съм направил кастинга вече и нямам ли нужда и от тях. Казвам това в подкрепа на тезата, че когато нещо е положително, артистите искат да участват в него, защото са се уморили от жълти неща, гадории и негативни работи. В ‘Като две капки вода’няма скандали и всичко е усмивки. – Питаш ме дали съм бил съгласен със собствената си идея ли? Аз нямам проблеми с представителите на попфолка, аз имам проблем с това да се пее чалга в моето шоу, не понасям чалга и никога не съм я понасял. Няма значение колко такива клипа съм заснел преди 20 години – и тогава не съм я харесвал, но съм я снимал, защото това беше единственият начин по това време да мога да правя това, което обичам, тоест – да снимам. Софи и Константин ги познавам сигурно от 20 години, снимал съм им клипове и съм наясно с това колко много ги харесват хората, а за мен е важно в шоуто да има участници, които на публиката ще й е любопитно да види в различна светлина. – Понеже изборът ми на актьори след шест години вече е малък, много бих се радвал да привлека някой политик. Представи си Бойко Борисов или някой друг политик, спортист, или предприемач, който се престраши да дойде в шоуто и не е свързан с музика и актьорство, но се справи много добре – би било интересно. – Сценарият е много добре написан. Оригиналът е испански и ние го адаптирахме за българския пазар. “Нова” купи правата и ми предложи да го реализирам. Смятам, че комедията е от най-трудните жанрове – изглежда лековато, но всъщност “7 часа разлика” го снимахме много по-бързо и спокойно, отколкото “Полицаите”. Комедия се работи трудно. – Имал съм и от едните, и от другите сблъсъци. Спирали са ме полицаи, които не знаят правилника – аз го знам по-добре от тях, но съм попадал и на изключително възпитани и културни млади полицаи, тоест няма само негативни примери. Иначе полицаите много бързо ме разпознават – давам документите за проверка и те казват – благодаря, г-н Халваджиян, много хубаво беше шоуто снощи. Никога в живота си не съм дал подкуп на полицай – просто си плащам глобите. Глобявали са ме, но единствените нарушения, които съм правил са да си позволявам да превиша скоростта на магистралата. Единствената ми претенция към тях е да напишат бързо акта, защото имам работа и не ми се седи да чакам два часа някой да ми го пише. Аз съм от хората, които смятат, че корупцията много бързо може да бъде изкоренена при добро желание -основно политическо, но проблемът си е и в нас, защото ако си свикнал, като те спрат и бързаш, да им дадеш 10 или 20 лв., по този начин храниш корупцията. Ако всеки спре да плаща, нещата ще се променят, но за това се иска да имаш малко топки, защото ако спреш да плащаш подкупи – трябва да си понесеш наказанието. Искам да кажа, че ако спрем с рушветите, ламята, наречена корупция ще умре от глад. – Мен ме вълнуват много неща и понякога ги коментирам във фейсбук. Например, вълнува ме темата за Зоополицията в България. Аз, брат ми и “Господарите” водихме три-годишна битка с нежеланието на политиците да проумеят проблема. Вече уж има Зоополиция, но дали тя ще заработи и дали ще е истинска – не знам. Много хора ме дразнят, като кажат – абе, до Зоополиция ли опряхме, те с престъпниците не могат да се оправят! Естествено, това е елементарен начин на мислене, защото добре работеща държава се изгражда като се ремонтира абсолютно всичко – от А до Я. – На една вечеря с Кремена, сина ми, жена му и внука ни. Беше прекрасна семейна вечеря на един плаж. – Изненадва ме тя! (Смее се.) Тя е силна и в двете неща. Аз съм й казвал, че не се е родил още човекът, който може да ме извади така от обувките, както може да го направи тя и това се случва просто, защото явно много държа на нея. По принцип се връзваш повече на някого, на когото държиш. Кремена винаги е била многолика и с много силно собствено мнение, а двама такива със силно его и мнение, общо взето много приятно съжителстваме вече почти 30 години! Жени, които да са съгласни с всичко са скучни, аз съм имал и такива гаджета и знам, че това не ми е интересно – на мен някой трябва да ми провокира съзнанието. Сега, като бяхме на почивка с нея й казах – Кремена, давам си сметка след 30 години, че винаги има какво да си кажа с теб. Философията ни за живота е еднаква общо взето, но има нюанси, в които леко се разминаваме, но този вид малки спорове са ми интересни. То, след 30 години караниците са за около две минути и после го забравяш. Смее се. Аз, с Кремена мога да отида за 3 месеца на самотен остров и ще се чувствам добре. – Много, искам да кажа, че това, което ти дава внучето, не се описва с думи. Всички, които имат внучета знаят, че това е невероятно усещане. Сега бяхме 15 дни отпуска и той беше с нас. Беше изключително удоволствие – пяхме с него, танцувахме… Като се прибрахме казах на Кремена – вземи го вкъщи за 1-2 дена, че много ми липсва! Взехме го и спа при нас, няма думи, които да опишат това удоволствие. Каквото и да си говорим – работа, успехи, няма нищо по-ценно! Кремена също, като се разделя с него и много се разстройва и аз й казвам– той не е наше дете, а ни е внук – не може постоянно да стои вкъщи. Недей да се разкисваш. (Смее се.) – Продължавам да смятам, че това, че българинът е много работлив и гостоприемен, е някакъв мит. Да, има изключително талантливи българи, но те са единици и за съжаление не остават в България. Истината е, че тази завист към талантливите, кадърни и успели хора ни разказва играта. Трябва да се научим да си следваме локомотивите и истински да се радваме на успелите. Виж, с Григор и Бербатов какво става – ние сме с тях, когато побеждават, а като губят се обръщаме моментално – няма такъв хейт! Ако гледаш английски футбол и там отборът пада с 4:0, но пак привържениците им са с тях – пеят и ги подкрепят, нищо че губят така. Има нещо сбъркано в манталитета ни, за което аз не мога да намеря правилни думи, а не искам да съм негативен. Оптимист съм и продължавам да вярвам, че тук нещо ще се промени и ще станем по-добри, но още не го виждам. Толкова години минават, виждам лоши неща, а и медиите не показват достатъчно добрите примери. Медиите не искат да пишат за успелите българи, които създават нещо тук, в България, защото в това няма нищо жълто. – Няма невъзможни неща.   Известният режисьор и продуцент Магърдич Халваджиян е завършил цирково училище в Москва, но още 14-годишен си купува първата 8-милиметрова камера и започва да снима с нея филмчета, които сам проявява и монтира. Днес името му стои зад някои от най-успешните проекти в родния ефир като “Х фактор”, “Като две капки вода”, “И аз го мога”, “Море от любов”, “Имаш поща”, “Сладко отмъщение” и “Руска рулетка”. Тази година той бе отличен с приз за “Продуцент на годината”, а неговият филм “The Elephone Man” е част от официалната селекция на престижния филмов фестивал в Бевърли Хилс. От близо 30 години творческият и житейският му път е неразривно свързан със съпругата му Кремена, която придава характерен и отличителен облик на повечето им проекти. Двамата вече се радват и на внуче, с което ги дариха синът им Бедрос и красивата ексадреналинка и хореограф на балета “Фънки-Мънки” Александра Енева.", "date": "2018.03.11", "title": " Маги Халваджиян: Жените, съгласни с всичко, са скучни\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%be%d0%b1%d0%b5%d0%b7%d0%be%d0%bf%d0%b0%d1%81%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%8f%d0%b7%d0%be%d0%b2%d0%b8%d1%80-%d1%80%d0%be/", "text": "Продължава частичното бедствено положение в община Хайредин. Там преливащ язовир “Рогозен 1” наводни къщи и дворове. Нивото на водата във водоема е паднало с 40 см. от вчера и оттокът през полуразрушения преливник е минимален, съобщи  . Днес ще започне изпълнението на първата мярка за обезопасяване на язовира преди началото на основния ремонт с отпуснатите вчера 3 милиона лева. Ще бъдат монтирани 4 сифона, които ще сменят работещите в момента помпи. С помощта на сифоните водата ще бъде намалена до мъртвия обем на язовира. Нивото на река Скът, която минава през село Крушовица и град Мизия също пада. След вчерашния пик от 2 метра и 13 сантиметра, в момента е около метър и осемдесет сантиметра. Продължава изпомпването на вода от две улични шахти, няма сигнали за наводнени къщи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Започва обезопасяването на язовир “Рогозен 1”\t\t\t"}
{"url": "https://trud.bg/%d1%80%d1%83%d1%81%d0%ba%d0%b8-%d1%83%d1%87%d0%b5%d0%bd%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%ba%d0%b0%d0%ba-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d0%ba%d0%bb%d0%b5/", "text": "Биолози от Московския държавен университет и Института по теоретична и експериментална биофизика на Руската академия на науките са установили как да “отложат” смъртта на клетъчно ниво, съобщава сайтът Лайф. Откритието дава възможност избирателно да се включи и унищожаването на ракови клетки. Учените са изяснили как може да бъде спряна програмата за самоунищожаване на клетки в организма. Специалистите са изследвали протеини, които при взаимодействието помежду си и със съдържащите ги клетки могат да ги накарат да загинат. Специално внимание е обърнато на сигналната молекула FasL. За да може тя да започне да “убива”, й е нужен протеинът кавеолин-1, който присъства в човешките клетъчни мембрани. Учените смятат, че с помощта на въпросните протеини ще е възможно да се унищожават ракови клетки, като здравите тъкани в организма останат незасегнати. Резултатите от изследването са публикувани в Cell Death & Disease, уточнява БТА.", "date": "2018.03.11", "title": " Руски учени откриха как смъртта на клетъчно ниво може да бъде “отложена”"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%b8%d0%bc%d0%b0%d0%bc%d0%b5-%d0%bd%d0%b0%d0%b4-90-%d1%81%d1%8a%d0%b3%d0%bb%d0%b0%d1%81%d0%b8%d0%b5-%d0%ba/", "text": "В системата на образованието имаме относителен консенсус. Имаме документи, които са приети от всички политически сили. Имаме над 90% общо съгласие по отношение на това, което трябва да правим. Това заяви министърът на образованието Красимир Вълчев по  . По думите му, има и спорове по отделни теми, но повечето от дебатите са ползотворни, включително този по Истанбулската конвенция.  „Близо 22 хил. деца сме успели допълнително да включим в образователната система. Имаме отпаднали, вторично, около 1200 деца. Отделно от това имаме отпадане, което е всяка година. Но координираните усилия на институциите са без алтернатива. Смея да твърдя, че те в момента дават този резултат“. Възпитанието е много важна част от образованието, но като че ли е подценена през последните години, каза министър Вълчев. В тази връзка той подчерта, че се предвижда възпитанието да бъде една от основните ни теми в следващата една година. „Ще разработим стратегия за възпитателната работа. Това ще бъде документ, който ще съдържа политики, предложения за политики и дейности по отношение на подобряването на възпитателната работа. Ще използваме този документ и за това да проведем разговор за това какво искаме, как да възпитаваме децата си. Аз като родител искам от образователната система детето ми освен да получи максимума на образователните си възможности, но и системата да го направи добър човек, дори с цената на повече дисциплина и рестрикции. Трябва да възпитаваме децата в толерантност, уважение, дисциплина, трудолюбие. Всичко това се опитваме да го вплетем в учебните програми“, каза министър Вълчев. Той добави, че е важно как ще бъдат подготвени учителите: „Ще използваме възможността да разменим добри практики между образователните институции. Възпитанието трябва да бъде във всеки час, в отношението на учителя към ученика. Много е важно ние да подготвим добрите учители, да имаме добрите мотивирани учители, за да възпитат децата ни“. Просветният министър прогнозира, че ще има голям недостиг на работна сила във всички сфери на обществения и икономическия живот: „Тези, които ще навлязат в работната сила са малко над 60% от тези, които предстои да навлязат в пенсионна възраст. Критично важно е в образователната система да преодолеем този недостиг“. Вълчев добави, че недостигът на учители е налице в много страни. Младите хора са много по-малко склонни да се включат в професии, които са по-предсказуеми и еднообразни, каза той и добави, че все повече учителската професия ще разчита и на хора, които няма да работят по 40 години в образователната система. След 10-15 години ще имаме най-голям недостиг, смята министърът. По думите му е много важно да има политически консенсус да се поддържа учителската заплата над средната за страната. Образователната система трябва да бъде по-силна, по-динамична, трябва да е по-модерна и в същото време и консервативна, категоричен бе Красимир Вълчев. За това трябва се осъвременят учебните програми и да се инвестира в учители. По думите му учебният материал и методите на преподаване трябва да бъдат такива, че в по-голяма степен да направят образованието привлекателно. В същото време доброто училище трябва да ангажира децата, добави той: „Променяме учебните програми. Съотношението между учебен материал и упражнения, в това число упражнения, свързани с технически средства, игри, се променя – става 60 на 40. В последните години разширяваме дейностите по интереси. Тази политика трябва да стане устойчива. Планираме в следващия бюджет да предвидим средства за това. Опитваме се да отворим образователните институции за партньорства с максимален брой институции – както културни, така и работодатели. Децата да посетят предприятие, да видят как се случва един процес в реалния сектор, за да ги мотивираме в по-голяма степен да се включат в професионалното образование“. Просветният министър отбеляза, че тази година няма да има промени в организацията на матурите. Красимир Вълчев подчерта отново, че Истанбуската конвенция в сегашния й вариант не налага промяна в учебните програми. По отношение на множеството политически скандали в последно време, Красимир Вълчев изказа мнение: „До известна степен са усилени тези скандали с цел да се създаде цялостен дестабилизационен фон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Красимир Вълчев: Имаме над 90% съгласие какво трябва да се случи в образованието"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%bf%d1%80%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%bd%d0%b0%d1%83%d1%87%d0%b8-%d1%81%d0%b5-%d0%b4%d0%b0/", "text": "Във всеки град е важно да има функциониращ плувен басейн. Това ще даде възможност действащата програма “Научи се да плуваш” да се мултиплицира в цялата страна. Това коментира депутатът от БСП от Великотърновския регион и световен шампион Весела Лечева. Въпросната програма е създадена по нейна инициатива през 2007 година, като в пилотния проект са инвестирани 300 000 лева. “Програмата и в момента работи, но тя трябва да се надгражда и да се внедри във всяка община. Чрез нея се предвижда всяко дете, което е навършило 10 години, да има възможност за един месец да се научи да плува и това да даде възможност след това то да практикува този спорт. Освен това в училищните планове са предвидени часове по плуване, но не във всяко училище се изпълняват. Важно е обаче да бъдат изградени плувни басейни, а там където има такива съоръжения, те да бъдат ремонтирани и поддържани в отлично състояние”, коментира Лечева.", "date": "2018.03.11", "title": " Весела Лечева: Програмата “Научи се да плуваш” да заработи във всеки град"}
{"url": "https://trud.bg/%d0%bd%d1%84%d1%81%d0%b1-%d0%bf%d1%80%d0%b8%d0%b7%d0%be%d0%b2%d0%b0-%d0%b1%d0%be%d1%80%d0%b8%d1%81%d0%be%d0%b2-%d0%b4%d0%b0-%d0%bd%d0%b5-%d1%81%d0%b5-%d0%b8%d0%b7%d0%b2%d0%b8%d0%bd%d1%8f%d0%b2%d0%b0/", "text": "НФСБ, който е част от коалиционния партньор в управляващата коалиция – Патриотичен фронт, се обяви против това при посещението си в Македония премиерът Бойко Борисов да се извинява за депортирането на евреите от Северна Гърция и Македония през Втората световна световна война. Това заявява в декларация Националният изпълнителен комитет на НФСБ. Ето текста на цялата декларация: НИК на НФСБ е категорично против това министър-председателят на Република България Бойко Борисов при посещението си в РМакедония да се извинява за депортирането на евреите от Северна Гърция и Македония по време на Втората световна война. Подобно извинение означава, че България и българският народ поемат вината за трагичната съдба на тези хора, изпратени в концентрационните лагери на смъртта. Тоест България ще поеме вината за престъпления, извършени от друг режим и друга държава – хитлеристка Германия. Историческите факти са безспорни: След като Германия окупира тези територии в резултат на военните действия, тя ги предава за временна ГРАЖДАНСКА администрация на Царство България, като военното командване и администрация остава в ръцете на германците. На хората с еврейски произход не се позволява да получат българско гражданство. Създаването на лагерите на смъртта в Европа и депортацията на милиони невинни хора към тях, включително евреите от окупираните територии на бивша Югославия и Гърция, се извършва по решение на ръководството на на националсоциалистическата германска работническа партия. Опитът на Германия да принуди България да депортира своите граждани от еврейски произход среща изключително силна и масова съпротива от нашето общество и държава, от Българската православна църква, от политици, общественици, граждани. Против депортацията категорично се възпротивява тогавашният държавен глава на България, цар Борис III.  Общественото недоволство се ръководи от пловдивския митрополит Кирил, софийския Стефан, подпредседателя на парламента Димитър Пешев, Владимир Куртев и още стотици и стотици други. Благодарение на тази безпрецедентна съпротива България успява да спаси всички наши съграждани и сънародници от еврейски произход – над 48 хиляди души – от депортиране и физическо унищожение! НИК на НФСБ напомня, че такова извинение и поемане на чужда вина и престъпления не е обсъждано нито на заседание на Министерския съвет, нито на Политическия съвет на коалицията ГЕРБ – ОП и не може да бъде позиция на изпълнителната власт на Република България! Изразяваме дълбоката си скръб за жертвите на Холокоста и съжалението, че България не е имала възможност да спаси и онези почти 11 хиляди невинни души от териториите под временна българска администрация, но отхвърляме всякакви опити България и целият български народ да се жигосват с клеймото за съучастие в това ужасяващо с жестокостта и мащабите си престъпление срещу човечеството – Холокоста. НИК на НФСБ  Валери Симеонов  Валентин Касабов  Данчо Хаджиев  Борис Ячев”", "date": "2018.03.11", "title": " НФСБ призова Борисов да не се извинява за депортирането на евреите от Северна Гърция и Македония"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b0%d1%80%d0%b5%d1%81%d1%82%d1%83%d0%b2%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d1%81/", "text": "Четирима български граждани бяха задържани в Македония за трафик на мигранти, съобщава Македонската информационна агенция (МИА). Четиримата са се опитали в събота да превозят с микробус осем нелегални мигранти от Афганистан и Шри Ланка през граничния пункт „Богородица“, но са били задържани от полицията. „При извършени допълнителни проверки на превозното средство от полицейски и митнически служители, в специално направен тайник в горната част на автомобила са отрити осем нелегални мигранти от мъжки пол, на възраст от 18 до 41 години. Петима от тях са от Шри Ланка и трима от Афганистан“, съобщиха от македонското вътрешно министерство. Мигрантите са разкрили, че техните превозвачи са ги взели от Атина след заплащане на такса, като е трябвало да ги откарат до Италия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Македония арестува четирима български каналджии"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d1%81%d0%b2%d0%b8%d0%bb%d0%b5%d0%bd%d1%81%d0%ba%d0%b8-%d0%b7%d0%b0%d1%89%d0%be-%d0%bd%d0%b8-%d0%b5-%d0%bf%d1%80%d0%b5%d0%bc%d0%b8%d0%b5%d1%80-%d0%ba%d0%be%d0%b9/", "text": "Ние сме против порочната сделка с ЧЕЗ. Предлагаме да бъде прекратена и България да участва на пазарен принцип за изкупуване на целия дял на дружеството. Ако сега се включим в сделката с Гинка Върбакова, държавата ще я легитимира пред другите страни и чуждите банки. Това заяви по БНР народният представител от ПГ на „БСП за България” Георги Свиленски. Той добави, че скандалът е сътворен от министър – председателя Бойко Борисов, който през цялото време се е правил, че не знае нищо по казуса. „Службите са на негово подчинение. Трябваше да си хвърли оставката, ако не е знаел. Държавата се продава, а докладите на службите са някъде по коридорите му. Защо ни е министър-председател, само да се среща с Върбакова в МС и да я праща от името на България да преговаря в Чехия ли”, попита още той. Свиленски добави, че с националната подписка за разваляне на сделката с ЧЕЗ, народът ще си каже тежката дума. По темата за провелия се през седмицата протест срещу сделката с ЧЕЗ, Свиленски коментира, че е некоректно да се правят спекулации, дали БСП го организира и колко автобуси са докарали хората. „Когато има протест и хората искат от страната да дойдат, с какво да го направят? С вертолети и самолети ли? Мероприятията на ГЕРБ пълнят с автобуси паркинга на Арена-Армеец. Защо се набляга как са дошли, а не защо?”, попита той. Свиленски добави, че хората са имали ясни искания към властта, а именно – сделката с ЧЕЗ да не се случи. „С характеристиките, които направи на руския патриарх, българският вицепремиер Валери Симеонов вкара страната ни в международен скандал. Това беше недопустимо. Затова ние ясно заявихме, че единственият изход от тази ситуация е оставката му”, каза Георги Свиленски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Георги Свиленски: Защо ни е премиер, който праща Върбакова от името на България в Чехия?\t\t\t"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%be-%d1%81%d0%b1%d0%be%d0%b3%d0%be%d0%bc-%d0%bd%d0%b0-%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b8%d0%ba%d0%be%d0%bb%d0%b0%d0%b5%d0%b2-%d0%b1/", "text": "В Народния театър „Иван Вазов” десетки се сбогуваха с актьора Николай Николаев – бате Николай, който почина на 77 години. В последните години той беше известен като клоуна Професор Коко, който веселеше малките пациенти в болница “Пирогов”. Колегите Павел Попандов, Васил Стойчев, Георги Мамалев и Георги Кукудов споделиха пред  : „Да върнеш усмивката на лицата на болни дечица, когато ти самият си тежко болен и с наранена незаслужено душа, това го могат малцина. Това направи Николай. Той беше един от тези малцина. Светла му памет“. „Безкрайно ми е мъчно, това е последната загуба от поредицата. Лека му пръст“. „Това беше един от най-етичните актьори в Народния театър“. „Живеехме заедно, когато снимахме “Оркестър без име”. Много интересна личност, много верен и много топъл приятел. Винаги обичаше да събира у тях гости“. „С Кольо се знаем именно от студентските години. Николай беше за мен, както казват човекът оркестър, той беше човекът театър“. Бате Николай завършва ВИТИЗ „Кръстьо Сарафов” в класа на проф. Кръстьо Мирски през 1965 г. Играе в Народния театър. Има много роли и в киното. Изявява се и в цирка. Особена популярност му носи детското телевизионно предаване „Сладкарница Захарно петле”. В последните години се грижи за настроението на малките пациенти на „Пирогов” като клоуна Професор Кокоот „Клиниката по смехотерапия”. През 2015 г. Николай Николаев е удостоен с най-високото отличие на Министерството на културата „Златен век” за принос в изкуството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Последно сбогом на Николай Николаев – бате Николай"}
{"url": "https://trud.bg/%d1%82%d0%be%d0%b2%d0%b0-%d0%b5-%d0%bf%d0%b5%d1%81%d0%b5%d0%bd%d1%82%d0%b0-%d0%b7%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be-%d0%b2-%d1%80%d1%83%d1%81%d0%b8%d1%8f-%d0%b2%d0%b8/", "text": "Три месеца преди старта на Световното първенство в Русия вече е ясен и химнът на турнира. Негов изпълнител е известният американски музикант Джейсън Деруло. Песента се казва “Colors”, но все още няма официален клип. Песента ще бъде промотирана официално на 16 март, а Деруло ще бъде част от откриването на първенството в Москва.", "date": "2018.03.11", "title": " Това е песента за Световното в Русия (ВИДЕО)"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bc%d0%b5%d0%bc%d0%be%d1%80%d0%b8%d0%b0%d0%bb%d0%bd%d0%b8%d1%8f-%d1%86%d0%b5%d0%bd%d1%82%d1%8a%d1%80-%d0%bd%d0%b0-%d1%85%d0%be%d0%bb%d0%be%d0%ba%d0%be/", "text": "Истинска храброст и кураж е присъствието на българския премиер Бойко Борисов по време на честванията свързани с депортацията на македонските евреи. Още повече, че това става на мястото от където е започнала самата депортация – на Монопола през март 1943 година. Това каза 44-годишният главен и изпълнителен директор на Фонда на Холокоста и Мемориалния център на Холокоста в Скопие Горан Садикарийо пред   по повод утрешната визита на Бойко Борисов в Скопие. Българският премиер ще участва във възпоменателната церемония по повод 75-годишнина от депортирането на евреите от територията на днешна Република Македония. В памет на жертвите на Холокоста той, заедно с колегатаЗоран Заев, ще поднесе венец на паметника на загиналите евреи. “Това нещо се случва за първи път – официален представител, при това премиер на Република България, да присъства на възпоменателна церемония по повод депортирането на евреите. И това ще стане на мястото, откъдето е започнала депортацията – Монопола. Това е историческо събитие и поздравяваме храбростта и куража на Борисов да дойде в този ден в Република Македония”, подчерта Садикарийо. “Ветровете в България се променят. И вече не се говори само за спасяването на българските евреи, но и за депортацията на тези от Тракия, Македония и Пирот. Става въпрос за над 11 000 евреи”, добави Садикарийо. Според него “спасяването на българските евреи се дължи на Българската православна църква, гражданското общество и депутатите, които спират депортацията. Това е светъл пример в историята на Втората световна война. Благодарение на този акт са спасени над 48 000 евреи”, припомни изпълнителният директор на Фонда. “България има светла история, която е свързана с предотвратяването на депортацията, но трябва да се гледа и другата страна на монетата – депортацията от окупираните земи. Не може да се говори само за едното, трябва да се разказва и за другото. Ние като еврейска общност работим с нашите колеги от България, за да представим историческата истина за случилото се по онова време. Винаги да споменаваме за спасяването на 48 000 евреи, но и за депортацията на над 11 000 евреи”, заяви още Садикарийо. “Бих искал да отправя открита покана към българския премиер Бойко Борисов при една от следващите си визити в Република Македония да посети Мемориалния център на Холокоста на евреите от Македония и отблизо да се запознае с историята на евреите, не само от Македония, но и от целия регион. В момента в Македония има четирима оцелели от Холокоста. Би било хубаво докато те са живи, да се чуе лично от тях техните преживявания и страдания”, каза в заключение Горан Садикарийо, който е член и на Международния алианс за възпоменание на Холокоста.", "date": "2018.03.11", "title": " Шефът на Мемориалния център на Холокоста в Скопие: Визитата на Бойко Борисов е истинска храброст и кураж"}
{"url": "https://trud.bg/82-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80/", "text": "82-годишна жена е намерена мъртва след потушаване на пожар в къщата й в Разград. Сигналът за огнената стихия е получен в събота към 9,40 часа. В къщата огнеборците се натъкнали на И.М., която е загинала от отровните газове при тлеенето и горенето в стаята, в която била. По данни на пожарната са изгорели шкафче, електроуред и са опушени 30 кв. м. Към момента не се уточнява причината за пожара, но се предполага, че забравен отоплителен уред е предизвикал трагедията.", "date": "2018.03.11", "title": " 82-годишна жена загина при пожар"}
{"url": "https://trud.bg/%d0%b4%d1%80%d0%be%d0%b3%d0%b8%d1%80%d0%b0%d0%bd-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%b7%d0%b0%d0%be%d0%b1%d0%b8%d0%ba%d0%be/", "text": "Млад водач с отнета книжка и след употреба на амфетамин е опитал да избегне полицейска проверка и не се е подчинил на сигнала на катаджии в Исперих, Разградско. 21-годишният С.Ц. подминал униформените към 23 часа в петък, като не се подчинил на подадения сигнал със стоп-палка. Вместо това завил по друга улица скоростно, за да избегне патрула. Катаджиите обаче издирили чии е автомобилът „Пежо”, който ги подминал. Малко по-късно намерили и беглеца. Той бил проверен за употреба на наркотични вещества и тестът реагирал положително на амфетамин. Освен това младежът шофирал в срока на изтърпяване на административно наказание за отнемане на свидетелството за правоуправление, уточниха от полицията в Разград. Младежът бил криминално проявен, но не е осъждан. Той бил арестуван за едно денонощие и по случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Дрогиран без книжка опитал да заобиколи полицейска проверка"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8-%d0%bc%d0%b0%d1%88%d0%b8%d0%bd%d0%b8-%d0%b7%d0%b0-12-000-%d0%bb%d0%b2-%d0%be%d1%82%d0%ba%d1%80%d0%b0%d0%b4%d0%bd%d0%b0%d1%82%d0%b8-%d0%be/", "text": "Строителни машини за близо12 000 в. са били откраднати от база на фирма в източната промишлена зона на Разград, съобщиха от полицията. Липсата им била установена на 9 март сутринта. В базата било проникнато след разбиване на метална решетка. От полицията не конкретизират какви са машините. Посочват само, че са различни видове и марки. По случая е започнато разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Строителни машини за 12 000 лв. откраднати от фирма в Разград"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%ba%d0%be%d0%bb%d0%b5%d0%b3%d0%b8/", "text": "В понеделник заместник министър-председателят и министър на външните работи Екатерина Захариева ще участва в тристранна среща в Букурещ с колегите си от Румъния и Гърция. Там заедно с Никос Кодзиас и домакина Теодор Мелешкану ще обсъди регионални въпроси. Това съобщиха от пресцентъра на Министерството на външните работи. Сред тях е темата за европейската перспектива за Западните Балкани. Тя е приоритет на Българското председателство на Съвета на ЕС, но се радва на подкрепа както от Гърция, така и от Румъния, която ще бъде ротационен председател през 2020 г. Ще бъде обсъдена и сигурността на региона, включително енергийната. Това е десетата среща в този формат. Домакин на следващата ще бъде Гърция. Диалогът между трите страни е интензивен не само на ниво външни министри. През декември 2017 г. премиерите на трите държави се срещнаха в Белград по покана на президента на Сърбия Александър Вучич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Екатерина Захариева на среща с колегите си от Румъния и Гърция в Букурещ"}
{"url": "https://trud.bg/%d1%80%d0%b0%d0%b9%d0%bd%d1%85%d0%b0%d1%80%d0%b4-%d0%b3%d1%80%d0%b8%d0%bd%d0%b4%d0%b5%d0%bb-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%b3%d0%b5%d1%80%d0%bc/", "text": "Райнхард Гриндел, президент на Германския футболен съюз, даде ексклузивно интервю за „Труд“. Шефът на най-могъщата спортна федерация в Европа бе в София с мисия от УЕФА да наблюдава как ще премине конгресът на БФС.  – Работя с Борислав Михайлов в изпълнителния комитет на УЕФА много добре. Той не е от хората, които са твърде шумни, нито от тези, които са за краткосрочни решения. Напротив – Михайлов е човек, който поставя важните проблеми и подкрепя малките федерации, които са членове на УЕФА. Държи да се обръща особено внимание на юношеския футбол. Виждаме и колко хубава база е направена от БФС. Това е предпоставка за доброто развитие на футбола ви. Изненадах се от високата култура, която показаха делегатите на конгреса. Всеки имаше възможност да изкаже свободно мнението си. Резултатът безспорно е много добър за Борислав Михайлов. В края на конгреса съм сигурен, че и той, и хората във федерацията са отчели като много добър изборния ден.  – Което е лично, трябва да остане лично. Говорихме повече за настоящата ситуация в българския футбол. Спомнихме си и за златните времена от 90-те години, когато вашите футболисти играеха в големи първенства и клубове в Европа. Сега повечето ви играчи са в Турция, Русия и други подобни лиги. И това положение ще се подобри само с добра работа при юношите. Така отборите ще си вдигнат нивото и като цяло ще повишат качеството на българската лига. От друга страна най-добрите ще имат шанса да стигнат и до големите европейски клубове, където ще могат да покажат и международна класа. Точно така бяхте създали вашия златен отбор, който на световното първенство в САЩ през 1994 година отстрани Германия.  – Имаме подписан меморандум за разбирателство. Работим заедно по въпроса за обучение на треньори и съдии. Освен това, интензивно ще засилим сътрудничеството си по обмяна на таланти. От много години например федерацията във Вестфалия има контакти с българския футбол. Аз самият идвам от района на Нидерзаксен. Германски младежки отбори от нашата област също редовно пътуват до България. Същото се отнася и за ваши отбори, на които ние сме домакини. Вярвам, че тази обмяна ще се задълбочава и развива. Така младите момчета трупат така нужния международен опит. А предполагам, че всичко това ще е от голяма помощ за подрастващите български футболисти.  – Знаете, че в Германия възникна дълга дискусия за домакинството ни на световното първенство през 2006 година. Имаше и държавно разследване. Тогава моят предшественик Волфганг Нирсбах се оттегли от поста. През 2016 година бях ковчежник на федерацията. Аз не съм участвал по време на избора за мондиала и съответно върху мен нямаше никакво напрежение. От друга страна вече имах опит в администрацията като депутат в Бундестага. На Германския футболен съюз трябваше човек, който, както казваме, да успокои водата. Освен това да подобри отношенията между професионалните и аматьорските клубове. Така получих доверието и на едните, и на другите. Първоначално започнах като изпълняващ длъжността, но след шест месеца поех поста с мандат за три години.  – Много напрегната, но и хубава работа. Всеки, който се интересува от футбол, знае, че това е голяма привилегия. Особено да съм редом до нашия национален отбор и треньора Йоахим Льов. Наистина е чест да работя с тях. От друга страна пред себе си имам цяла редица сериозни предизвикателства. Искаме по примера на българския футболен съюз да построим нов център, където тренировъчната база и администрацията да бъдат под един покрив. В момента сме в подготовка за участие във финалите на световното в Русия през лятото. Освен това кандидатстваме за домакинство на европейското първенство през 2024 година. В края на април ще представим официално на УЕФА нашата кандидатура. Това е предизвикателство на най-високо ниво. Така че е ясно – имам изключително отговорна работа като президент на футболния съюз. Трудна е, но и приятна заради отличните постижения на нашия национален отбор и на селекционера Льов. Също и на спортния директор Оливер Бирхоф. Разбира се, много е приятно да съм част от този процес.  – Смея да твърдя, че нашата лига продължава да е от най-силните в света заедно с тези в Англия, Испания, Италия и Франция. Но трябва да внимаваме, защото през настоящия сезон нашите отбори не се представиха достатъчно убедително в Шампионската лига и Лига Европа. Да, ще кажете, че в лицето на „Байерн“ и още два отбора, имаме трима представители. Но много други отпаднаха. Затова чрез икономическата сила на нашите клубове трябва да задържим националите ни в Германия. А не всички да ходят в чужбина, най-вече в Англия и Испания. Ако запазим тази наша сила, ще бъдем атрактивни и за легионери от други държави. Нивото на Бундеслигата ще продължава да е високо. Не е изобщо лесно, защото телевизионният пазар е по-малък в сравнение с този на Висшата лига и на Примера дивисион. Но ние трябва да работим, за да може Бундеслигата да стане по-популярна в чужбина. Така солидната капитална база, която клубовете ни имат, ще се използва разумно. Ще се привличат силни футболисти, което ще води до добри резултати.  – На първо четене е така. Но това не е заради мощта на „Байерн“. Например „Борусия“ (Дортмунд) през този сезон показа слабости. При „Лайпциг“ се забеляза, че двойното натоварване от евротурнирите и Бундеслигата е особено предизвикателство, към което отборът трябва да привикне. През следващия сезон очаквам този тим да е по-подготвен. В Англия например също има един тим в лицето на „Манчестър Сити“, който в момента е далеч пред останалите. В Испания също – там това е „Барселона“. Навсякъде по света и големи клубове срещат трудности в определен сезон. Сигурен съм, че и в „Борусия“, и в „Лайпциг“, и в „Шалке“, и в „Байер“ (Леверкузен) ще се взимат най-правилните решения. Така очаквам много оспорван следващ сезон и подобрение на нашия маркетинг в чужбина. Това е много важно. По този начин ще имаме отлично лице на Бундеслигата, добро представяне в Европа и, разбира се, ще продължим да разполагаме с един страхотен национален отбор. Вярвам, че на световното в Русия пак ще се представим отлично. Така германският футбол ще продължи да привлича чуждестранни почитатели.  – Очаквам, че бразилците и аржентинците ще бъдат много по-силни от 2014 година. Те не са само Неймар или само Меси. В Шампионската лига виждаме, че притежават огромно количество силни футболисти. За нас ще бъде по-тежко на предстоящото световно. Със сигурност няма да се повтори паметната победа над Бразилия със 7:1, както стана в Белу Оризонте. Ценя много и отбора на Франция. Очаквам Испания отново да бъде силна. Португалия е настоящият европейски шампион и не трябва да се подценява. Бих добавил в този списък и Англия. Отборът им също ще играе сериозна роля заради силата на Висшата лига. Видяхме, че в домакинските мачове англичаните се справят много добре. Ние играхме контроли срещу тях, и срещу французите. Трудни бяха. Забеляза се, че имат много високо качество. И да заключа – ние със сигурност сме сред фаворитите. Но ще бъде много по-трудно в Русия, отколкото беше в Бразилия. Трябва във всеки мач от началото да даваме 100 процента. Със сигурност сме също така по-голям фаворит сега, отколкото бяхме в Бразилия. Затова и нашите съперници ще играят на 105 процента срещу нас. Ще се опитват да се доказват, а ние трябва да им попречим.  – У дома гледах по телевизията. Много добре си спомням, че наблюдавах със смесени чувства. Аз израснах в Хамбург и съответно съм голям фен на „Хамбургер“. Тогава при нас играеше Йордан Лечков и точно неговият гол изхвърли Германия от световното. Това не беше хубаво за нас, но беше заслужен успех за България. На това световно защитавахме титлата си, но направихме прекалено малко, за да запазим реномето си. Но успехът на златния отбор на България беше напълно заслужен.  – Гледал съм на живо Димитър Бербатов. Трябва да призная, че като фен на Хамбургер познавам добре и сегашния ви национален селекционер Петър Хубчев. Тогава той също играеше в моя отбор. Това са българите, които най-добре зная.  – Много по-често наблюдавам мачове по телевизията, отколкото на стадиона, защото имам много задачи. Когато се играят международни мачове, ги проследявам почти всичките. Пускам най-често канала с конферентната връзка, защото искам да имам поглед върху всички отбори. Трябва да призная, че в момента съм много впечатлен от качествата на английските тимове. Особено от „Тотнъм“, който традиционно остава в сянката. Щастлив съм, че Илкай Гюндоган започна да играе толкова силно в „Манчестър Сити“. Той ще е много важен за нас на световното. Стискам палци всички наши национали да са здрави. Гледам много мачове и на всички футболисти пожелавам да са здрави.  – Като цяло вярвам, че видео съдиите ще направят футбола по-честен. Достатъчно пъти сме слушали как след мач един рефер идва в съблекалнята и се извинява на отбора с думите: „Ако бях видял повторение, нямаше да отсъдя така.“ Така че помощта от видеото е и за арбитрите, и за отборите, които са ощетени. Предстои съвет на ФИФА в Богота и там много внимателно ще прегледаме и изследваме доколко можем да се осланяме на ВАР. И реферите, и видео съдиите, трябва да отчитат кога има ясна и очевидна грешка. Кога трябва да се изисква повторение. Кога съдията 100 процента е отсъдил грешно. Комуникацията между видео съдиите и арбитъра на терена, който има последната дума, трябва да бъде ясна. За всичко това се налага и ние да се обучим. Затова казвам, че системата като цяло е правилна. И трябва да се използва разумно. Няма да доведе до нищо, ако имаме проблеми с комуникацията на световното. Ако съдиите и видео асистентите не работят заедно и разумно. Трябва много ясно да се знае кога повторението се изисква и кога не. Работата на ВАР е да подпомага на реферите на терена. Последното решение винаги ще е на главния арбитър. Най-важното е системата да започне да функционира кардинално. В началото на сезона имахме проблеми в Бундеслигата, но с течение на времето те стават все по-малко. Нашите съдии вече дълго работят с този инструмент и свикват. Имат повече време да се учат. За феновете и за отборите няма да е добре да има прекалено дълги спирания на играта. Затова казвам – трябва да функционира разумно. Ако има голям спор на терена, ВАР е най-справедливият арбитър. Мондиалът в Русия ще е огромен празник и ние трябва да го пазим. И накрая завършвам така – ВАР е система, която трябва да направи футбола по-справедлив. Но трябва да функционира на 100 процента.  – Не знам точно. Надявам се, че ще се паднем в една квалификационна група с България. Жребият за Евро 2020 е в края на годината и ще се радвам пак да дойда тук с националния отбор на Германия.", "date": "2018.03.11", "title": " Райнхард Гриндел, президентът на германския футбол, ексклузивно пред „Труд“:  Михайлов поставя важните проблеми в УЕФА"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%89%d0%b5-%d1%80%d0%b5%d0%b0%d0%b3%d0%b8%d1%80%d0%b0%d0%bc%d0%b5-%d0%bf%d0%be%d0%b4%d0%be/", "text": "Британският министър на финансите Филип Хамънд заяви днес, че правителството в Лондон ще реагира “подобаващо”, ако се докаже, че чужда държава е замесена в отравянето на Сергей Скрипал и дъщеря му преди седмица. “Това е полицейско разследване и ще има насочващо доказателство и ние трябва да отидем там, където ни отведе доказателството”, каза Хамънд пред ВВС. “Трябва да оставим полицейското разследване да продължи своя ход. Но ако е имало участие на чужда държава, тогава очевидно това ще бъде много сериозно и правителството ще отговори подобаващо”, заяви министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Британски министър: Ще реагираме подобаващо, ако се докаже руска намеса в отравянето на Сергей Скрипал"}
{"url": "https://trud.bg/%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b1%d1%8a%d1%80%d0%b7%d0%b0%d1%82-%d0%b4%d0%b0-%d1%81%d0%b8-%d0%bf%d0%bb%d0%b0%d1%89%d0%b0%d1%82-%d0%bc%d0%b5%d1%81%d1%82%d0%bd%d0%b8/", "text": "По-висока активност при плащането на местните данъци и такси отчитат от Община Търговище тази година, като за по-малко от месец и половина след старта на кампанията са внесени над 1,2 млн. лв. Основната част от тях са данъци за имоти и коли, както и такса за битови отпадъци. Всички предплатили целия годишен размер до края на април отново ще участват в томбола за 40 предметни награди, напомниха от Общината. Тази година в Търговище отчитат и повече подадени декларации за патентна дейност, както и туристически данък. Плащанията отново са най-масово на касите на „Местни данъци и такси”. По банков път са преведени около 300 000 лв., а чрез пощите и изипей 21 000 лв. Информация за дължимите суми може да се получи и по телефона, напомниха още от кметството. Това може да се направи и на интернет страницата на Община Търговище, чрез издаден от „Местни данъци и такси” код за проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " В Търговище бързат да си плащат местните данъци\t\t\t"}
{"url": "https://trud.bg/%d0%b2%d0%b8%d0%bc-%d0%b2%d0%b5%d0%bd%d0%b4%d1%8a%d1%80%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d1%84%d0%b8%d0%bb%d0%bc%d0%b0-%d0%ba%d0%b0%d1%82%d0%b5%d0%b4%d1%80%d0%b0%d0%bb/", "text": "Вим Вендърс е гост на 22-рия “София Филм Фест”. Тази сутрин беше и първата изява на режисьора пред българската публика. Той представи филма “Катедрали на кулата” в Дома на киното. Лентата е 3D проект, посветен на “душата” на сградите през призмата на човешкия живот. По-късно Вендерс ще изнесе и мастърклас, посветен на дигиталното възстановяване на филма „Криле на желанието”. В Рамките на “София Филм Фест, режисьорът ще представи и най-новия си филм „Потапяне” с Алисия Викандер и Джеймс Макавой. Световният майстор на киното се завръща в София след почти 10 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Вим Вендърс представи филма “Катедрали на кулата” в Дома на киното (СНИМКИ)"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b2%d1%80%d1%8a%d1%89%d0%b0%d0%bd%d0%b5-%d0%bd%d0%b0-%d0%ba%d1%80%d0%b8%d0%bc-%d0%b2-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d1%83%d0%ba/", "text": "Връщането на Крим в границите на Украйна не е възможно при никакви обстоятелства, зауви Владимир Путин, цитиран от TAСС. В рамките на интервю за филма на Андрй Кондрашов „Путин“, разпространено в социалните мрежи, на въпроса дали е възможно полуостровът да се върне в границите на Украйна, руският президент отговаря: „Вие с всичкия си ли сте? Няма такива обстоятелства и няма да има никога“.", "date": "2018.03.11", "title": " Путин: Връщане на Крим в границите на Украйна не е възможно"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb-%d0%bc%d0%b5%d0%b6%d0%b4%d1%83-%d0%bd%d0%b5%d1%88%d0%ba%d0%b0-%d1%80%d0%be%d0%b1%d0%b5%d0%b2%d0%b0-%d0%b8-%d0%b8%d0%bb%d0%b8%d0%b0%d0%bd%d0%b0-%d1%80%d0%b0/", "text": "Българска федерация по художествена гимнастика (БФХГ) ще излезе с официално съобщение до медиите във връзка с поредните манипулации на Нешка Робева, направени днес в участието и по Нова телевизия. Това заяви президентът на федерацията Илиана Раева в профила си във Фейсбук. „Не на всяко дете у нас се дава възможност да се състезава. Няма селекция. Гимнастичките от националните отбори не се избират, а се посочват. Победителите от национални първенства не се приемат с мотива, че не отговаряли на международните стандарти”, заяви Нешка Робева тази сутрин по  . “Ще бъдат показани всички официални документи за начина, по който се прави селекцията на националните отбори. Ще предоставим всички официални отговори на нейните писма, за които днес Нешка Робева не почувства неудобство да излъже, че няма такива, забравяйки, че си ги публикуваше в страницата си във фейсбук. Разбира се, не публикува последното, което ние ще публикуваме”, заяви още Раева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.11", "title": " Скандал между Нешка Робева и Илиана Раева за селекцията на националните отбори"}
