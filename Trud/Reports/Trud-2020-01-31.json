{"url": "https://trud.bg/%d0%b8%d0%b7%d1%82%d0%be%d0%ba%d1%8a%d1%82-%d0%bd%d0%b0-%d0%b5%d1%81-%d0%b7%d0%b0%d0%bf%d0%bb%d0%b0%d1%88%d0%b2%d0%b0-%d1%81%d1%8a%d1%81-%d1%81%d1%8a%d0%b4-%d0%b7%d0%b0-%d1%82%d1%80%d0%b0%d0%bd%d1%81/", "text": "Връщането на празни камиони носи икономически вреди България, Полша и още девет други държави членки на ЕС от Източна Европа обмислят да заведат съдебно дело в Люксембург срещу новите транспортни правила, известни като пакет „Мобилност”, които ще принудят техните ТИР-ове да се връщат у дома на всеки 8 седмици – промяна, която според тях, че ще нанесе щети на компаниите им. Това съобщи Ройтерс в петък, позовавайки се свои осведомени дипломатически източници от Брюксел. Страните под въпрос са България, Румъния, Полша, Унгария, Латвия, Литва, Естония, Малта и Кипър, посочва агенцията. Мнозинството страни от ЕС се споразумяха през декември да реформират транспортния сектор на общността, включително да дадат задължат шо­фьорите, работещи в чужбина, да се връщат у дома на всеки три или четири седмици. Заложено е и седмичната почивка от поне 45 часа да се прекарва извън превозното средство, но не на паркинг, като работодателите трябва да плащат за настаняването. Новите правила ще принудят международните ТИР-ове да се връщат в страната на компанията си на всеки осем месеци в стъпка, която има за цел борба с практиката да се регистрират фирми в държави с по-ниски данъци, без да оперират реално там, припомня агенцията. Според източноевропейците връщането на празни камиони носи икономически вреди и оставя сериозен въглероден отпечатък в момент, в който блокът се стреми да ограничи вредните емисии с цел борба с климатичните промени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tИзтокът на ЕС заплашва със съд за транспорта\t\t\t"}
{"url": "https://trud.bg/%d0%b4%d0%be-%d1%81%d1%80%d0%b5%d0%b4%d0%b0%d1%82%d0%b0-%d0%bd%d0%b0-%d1%84%d0%b5%d0%b2%d1%80%d1%83%d0%b0%d1%80%d0%b8-%d1%81%d0%b5-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%b4/", "text": "До средата на февруари се ограничава движението по 1,2-километров участък от третокласния път III-1801 Големо Бучино – Перник, поради изграждането на водопровода на Перник. това съобщиха от АПИ. За извършване на необходимите строителни работи се спира движението в участъка от разклона за с. Люлин до отбивката за регионалното депо за битови отпадъци. Обходният маршрут е АМ „Струма“ – общински път до с. Люлин – път III-802 Дивотино – Перник. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tДо средата на февруари се ограничава движението по участък от пътя Големо Бучино-Перник\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0-%d0%b0%d1%80%d0%b0%d0%b1%d1%81%d0%ba%d0%b8%d1%82%d0%b5-%d1%81%d1%82%d1%80%d0%b0%d0%bd%d0%b8/", "text": "Президентът на Турция Реджеп Ердоган отправи остри критики в петък към Саудитска Арабия и други страни от Персийския залив, за това че не се опълчват публично на предложения тази седмица план на президента САЩ Доналд Тръмп за Близкия Изток, предаде Ройтерс. „Когато видим позицията на страни от мюсюлманския свят към това (б. р. – планът на Вашингтон) и обявеният текст, ми става жал за нас. Саудитска Арабия най-вече мълчи. Кога ще проговорите? Същото се отнася и лидерите на Оман, Бахрейн и Абу Даби – заяви Ердоган на среща с членове на неговата партия в Анкара – Арабските държави които подкрепят плана предават Ерусалим, собствените си народи и цялото човечество”. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЕрдоган критикува арабските страни\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-23-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0-%d1%81%d0%b5%d1%80%d0%b8%d1%8f-%d0%ba%d1%80%d0%b0%d0%b6%d0%b1%d0%b8-%d0%be%d1%82/", "text": "Полицаи Седмо РУ в София разкриха и задържаха мъж, извършил няколко кражби от стаи в студентски общежития. Действия по разследването стартирали след получени сигнали за извършени кражби на предмети и вещи от различни адреси в ж.к. „Студентски град“, съобщиха от МВР.  В резултат на предприетите оперативно издирвателни действия бил установен и задържан извършителят на деянията – 23-годишен, криминално проявен и осъждан мъж, от Шумен, пребиваващ на територията на столицата без адресна регистрация. Част от откраднатите чужди вещи са намерени иззети. След доклад на събраните материали в Софийска районна прокуратура задържаният е привлечени като обвиняем за престъпление по чл. 195 от НК. Наложена му е мярка „задържане под стража“ за срок до 72 часа. Работа по документиране на цялостната му престъпна дейност продължава под надзора на прокуратурата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЗадържаха 23-годишен за серия кражби от стаи в студентски общежития\t\t\t"}
{"url": "https://trud.bg/%d1%86%d0%b5%d1%81%d0%b5%d0%ba%d0%b0%d1%80%d1%81%d0%ba%d0%b0-%d1%81%d1%8f%d0%bd%d0%ba%d0%b0-%d0%bd%d0%b0%d0%b4-%d0%bb%d0%b5%d0%b2%d1%81%d0%ba%d0%b8/", "text": "Изявлението на Цветомир Найденов, един от собствениците на „Ефбет“, че може да се завърне като спонсор на „Левски“, едва ли е имало ефекта на валериана за феновете на Отбора на народа. Въпросният букмейкър определено има  ресурс да налива пари на „Герена“, въпреки че както сам призна в ефир от 8 месеца живее едва ли не в депресираща нелегалност. От въпросното изявление на боса идва и лош дъх за левскарите, отстояващи чистота на синята идея. Причината е, че Цветомир Найденов и неговият брат – доскорошният шеф в „Еврофутбол“ Боян Найденов, както и баща им Стефан Найденов са върли десетилетни привърженици на ЦСКА. И ако Бойко Борисов нарича сам себе си „болен левскар“, то те са направо болни цесекари, но на куб. \nВсъщност, цесекарската сянка тегне над „Левски“ вече от година и както изглежда няма да изчезне, ако клубът иска да избегне фалита. Финикийските знаци засега надделяват над „сините“ идеали. \n„Синята“ общност вече преглътна нещо подобно в началото на 2019-а. Тогава любимия им клуб се оглави от Васил Божков, бивш собственик на ЦСКА, а оперативната дейност поеха изпълнителните директори и негови съдружници в „Национална лотария“ – Димитър и Милен Ганеви. По ирония на съдбата и те бяха двама братя като Найденови и също потомствени цесекари. Въпреки това те работиха със сърце и душа за… „Левски“ (София). И покрай бригадирския ентусиазъм наляха над 20 милиона лева на „Герена“. Така клубът спаси фалита и в крайна сметка голямата цел подтисна нюансите на „червеното“. Какво значат тук някакви си идеали. Сянката обаче изглежда ще остане докато левскарите не намерят богат човек, който да оглави клуба и да гарантира бъдещето му. Апропо – може да е само левскар или поне да е здрав. Не е задължително да е болен. Но! Има едно важно НО – не е препоръчително благодетелят да е известен олигарх. Също и букмейкър, защото така нещата пак ще намирисват каквото и да се случи. Било случайно или не. \nКак искаме да има силен футбол в България след като една компания за залози реално е шапка на 80-85 процента от професионалните клубове. На практика днес в родния двор на Цар Футбол букмейкърът „Ефбет“ има повече влияние и от БФС, който до поне до конгреса си през юни ще е в безтегловност. И въпросната шапка така е здраво е нахлупена на главата на родния футбол, че той и да иска няма как да вижда по-далеч от носа си. Логично и сянката на „черното тото“ тегне като тази цесекарската над „Левски“. Ще кажете – парите не миришат? Може би, ама надали, както показват последните събития в майка България.        „Главболгарстрой“ си иска 3,8 млн. лв. от „сините“ ПФК „Левски“ скоро ще има нужда от всеки лев. Строителната компания „Главболгарстрой“ реши да заведе иск за 3,8 млн. лв. за изграждането на Сектор „А“ на стадион „Георги Аспарухов“. Ходът бе направен в последния ден преди изтичането на 5-годишния срок на давност на задължението. \nРемонтът бе извършен през 2013-а, а сметките трябвало да бъдат уредени до януари 2015-а. Строителят предложил на футболния клуб споразумение за отлагане на плащането с 5 години, с довода, че няма за цел създаването на финансови затруднения на Левски, които да доведат до фалит. На обаче „Герена“ не бяха съгласни с размера на сумата. „Главболгарстрой“ настоява, че в нея се включени само главницата и ДДС без лихви. \nОчаква се съдът да разгледа молбата и ако прецени, че е редовна, да образува търговско дело. „Нове Холдинг“ спаси 3 точки с навременно плащане „Нове Холдинг“ не допусна „Левски“ да започне пролетния полусезон с отнемане на 3 точки. Компанията осигури 41 000 евро, с които бе изчистен дълг към мениджърска агенция, а освен това е изплатила 144 000 лв. към НАП. „Ако не бяха осигурени в срок, това би развалило автоматично споразумението, което щеше да означава поредна огромна загуба за клуба – гласи част от изявление на „Нове Холдинг“. – Утре ние няма да сме в състояние да оперираме с активите на компаниите си поради незаконосъобразните действия на правоохранителните органи и това ще доведе до много последствия на много нива.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЦесекарска сянка над „Левски“\t\t\t"}
{"url": "https://trud.bg/%d0%bd%d0%b0-%d0%be%d1%81%d1%82%d1%80%d0%be%d0%b2%d0%b0-%d0%ba%d1%83%d0%b1%d1%80%d0%b0%d1%82-%d0%bc%d0%be%d0%b6%d0%b5-%d0%b8-%d0%b4%d0%b0-%d0%b5-%d0%b7%d0%b0%d0%bf%d0%bb%d0%b0%d1%85%d0%b0-%d0%b7/", "text": "Кубрат Пулев и Антъни Джошуа са постигнали „принципна договорка“, като битката най-вероятно ще бъде във Великобритания. Според британските медии двамата трябва да уточнят мястото и датата на мача. Мениджърът на шампиона Еди Хърн вече е предложи четири локации – „Емирейтс“, „Тотнъм“, „Туикънъм“, както и „Принсипалити“ в Кардиф. Авторитетното издание boxingnews24.com прогнозира, че срещата ще бъде на 30 май или 6 юни, а правата за стрийминг е взел гигантът DAZN. Все пак сайтът коментира, че е трудно да се разбере желанието на Хърн, да организира подобна битка на голям стадион, тъй като българинът не е популярен на Острова и никой не се вълнува от този мач. Според автора интерес би предизвикал сблъсък между Джошуа и победителя от реванша между Дионтей Уайлдър и Тайсън Фюри. Дори имало фенове, които предпочитали да гледат битка №3 между Ей Джей и Анди Руис вместо срещу Пулев. \nВсе пак от изданието коментират, че българинът може да се окаже и заплаха за Джошуа. \n„Той е способен да удря силно в моменти, когато вкарва цялото си тяло в ударите си“, пише boxingnews24.com. \nИ посочват победите с нокаут над Александър Димитренко, както и успехите срещу Дерек Чисора, Хюи Фюри и Тони Томпсън. Джошуа наскоро си върна трофеите IBF, WBA и WBO в тежка категория, като в кариерата си има 23 победи и една загуба. Балансът на Кобрата е 28 успеха и едно поражение. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tНа Острова: Кубрат може и да е заплаха за Джошуа\t\t\t"}
{"url": "https://trud.bg/%d0%be%d1%89%d0%b5-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bb%d0%b5%d0%ba%d0%b0%d1%80%d0%b8-%d0%b2%d0%b7%d0%b5%d1%85%d0%b0-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%be%d1%81/", "text": "Още четирима млади специалисти вече са част от УМБАЛ Бургас, след като приключиха успешно своята специализация. Това са д-р Данаил Вълчев (специалист-ревматолог), д-р Галина Вълчева (акушерство и гинекология), д-р Ирина Кючукова (детски болести) и д-р Емилия Димоска (анестезиология и реанимация). И четиримата са започнали своята специализация в УМБАЛ Бургас, преминали са успешно петте години обучение и са защитили знанията и уменията си на сесията през м. декември миналата година. Те ще продължат да работят в отделенията, в които са се обучавали. В момента в УМБАЛ Бургас специализират над 50 млади лекари от цялата страна. Те са назначени на трудов договор в болницата и докато се обучават, работят тук. Всички са завършили медицина с „много добър“ и „отличен“. Откакто болницата е база за обучение на специализанти, тук са защитили специалност над 30 медици, като повечето от тях продължават кариерното си развитие в болницата. На снимката – д-р Данаил Вълчев (на първия ред вляво), един от най-новите специалисти, заедно с екипа на Отделението по ревматология, където е защитил своята специалност и продължава да работи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tОще четирима лекари взеха специалност в УМБАЛ Бургас\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b2-%d0%bf%d0%be%d0%bb%d0%b8%d1%82%d0%b8%d0%ba%d0%b0%d1%82%d0%b0-%d0%bd%d0%b8-%d1%81-%d1%82%d1%83/", "text": "Република Турция е наш важен съюзник и партньор и, преди всичко, важен и добър съсед. Това каза президентът Румен Радев в началото на срещата си с турския външен министър Мевлют Чавушоглу, който е на посещение в България. Държавният глава заяви, че стабилността и продуктивността на двустранните отношения е от важно значение и приоритет във външната ни политика. „В тази политика имаме много ясни принципи – добросъседство, взаимно уважение, ненамеса във вътрешните работи“, отбеляза президентът Радев. Той открои продуктивното сътрудничество в областта на миграцията, борбата с тероризма, контрабандата. Резултатите от съвместните ни действия са от огромно значение за сигурността и стабилността в цяла Европа, добави Радев. Президентът благодари за усилията на турската страна за спазване на съвместното изявление между ЕС и Турция от 2016 г. за борба с нелегалната миграция. „От не по-малко значение е и сътрудничеството ни в областта на енергетиката, където се предоставят нови възможности за диверсификация на доставките на енергийни ресурси за цяла Европа“, посочи Радев. Той изрази и удовлетворение от увеличаването на двустранното икономическо, инвестиционно и търговско сътрудничество. Убеден съм, че визитата ви ще даде допълнителен импулс за развитието на двустранните ни отношения в тази позитивна посока, каза още президентът Румен Радев. Чавушоглу отбеляза, че България и Турция са не просто съседни страни, а приятелски държави, които са партньори и имат добро сътрудничество във всички области. „С това посещение още веднъж декларираме нашата воля двустранните отношения във всяка област да отидат още по-далеч, посочи той. Убедени сме, че бихме могли да направим повече в областта на инвестициите, търговията, транспорта“, допълни турският външен министър. „По отношение на енергетиката България и Турция са страни, които са енергийни хъбове в региона, а нашата обща борба с нелегалната миграция е пример и ние заедно даваме своя принос за стабилността на Балканите“, каза Чавушоглу, като отбеляза, че този принос не е значим само от гледна точка на Балканите и Югоизточна Европа, а и на цяла Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tПрезидентът Радев: В политиката ни с Турция има ясни принципи – добросъседство, уважение, ненамеса във вътрешните работи\t\t\t"}
{"url": "https://trud.bg/%d0%b4%d0%b5%d1%88%d0%b0%d0%bd-%d1%81%d1%8a%d0%b4%d0%b8-%d0%ba%d0%b0%d0%bd%d1%82%d0%be%d0%bd%d0%b0/", "text": "Френските футболни легенди Дидие Дешан и Ерик Кантона стигнаха до съд. Селекционерът на „петлите“ смята, че Кантона го е набедил в расизъм, тъй като го разкритикува, че оставя извън националния отбор Карим Бензема и Хатем Бен Арфа. \n„Дешан сигурно е единственият във Франция с толкова френско име, никой в семейството му не се е смесвал с други – изтърсил Кантона. – Аз обаче знам, че Бензема и Бен Арфа са най-добрите френски играчи, но няма да ги гледаме на европейското първенство. Причината е, че произходът им е от Северна Африка.“ \n„Натъжен съм, няма да му простя“, закани се Дешан. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tДешан съди Кантона\t\t\t"}
{"url": "https://trud.bg/%d1%84%d0%b0%d0%bb%d1%88%d0%b8%d1%84%d0%b8%d1%86%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%b8-%d0%bc%d0%b5%d0%b4%d0%b8%d0%b9/", "text": "Дипломатическата игра на САЩ, СССР и Великобритания в Ялта Историята са дати и събития, които са част от родовата и обществената памет. През годините основното предизвикателство пред управляващите по света е как родовата памет да бъде подчинена и оформена в нужния за властта калъп. Тази дилема особено остро стои през последните години пред представителите на политическия неолиберализъм, предвид отсъствието на голяма, обединяваща идея, която в етнически или национален план да обединява и да разделя. Винаги трябва да има противник, но в съвременния свят това вече трудно се постига. По тази причина задкулисните диригенти предлагат нова интерпретация на тема Втората световна война. Още повече, че през 2020 г. се отбелязват събития със 75-годишна давност, чиято значимост е добре да бъде удобно преиначена. През последните години това все по-често се случва, което не означава, че трябва да бъде пренебрегнато. Този процес на фалшифициране на историята се осъществява в медиен комфорт и с министерска защита, що се отнася до спорните теми в учебниците по история за 10 клас. Политическият натиск и историческата мимикрия обаче не трябва да бъдат основния коректив и ориентира за събитията преди 75 години. Само за две седмици (от 28 януари до 11 февруари 1945 г.) се случват събития, които бързо приближават края на Втората световна война – Арденската офанзива на фашистка Германия на Западния фронт и проведената в Ялта конференция на антихитлеристката коалиция (СССР, САЩ и Великобритания). Българската част от историята е разстрелът на 1 срещу 2 февруари 1945 г., съгласно решение на Народния съд, на 101 български политици, заедно с принц Кирил. Всяко едно от тези събития има своите неоспорими доказателства, които от дистанцията на времето се интерпретират съобразно конюнктурните интереси в съвременната политическа игра. Този конгломерат от разнообразни сегменти на военновременния свят на 1945 г. често се анализират и представят подборно и откъснато от цялостната събитийна картина. Създават се удобни условия за позиции и оценки, основаващи се на несъвместими с военните закони морал и етика, и в които се губи обективната истина. В контекста на фактологията какво всъщност се случва през тези две седмици, които са неразривна част от войната? На 28 януари 1945 г. завършва последният неуспешен опит на Адолф Хитлер да обърне хода на войната. Започналата на 16 декември 1944 г. Арденска офанзива в югозападната част на Белгия под командването на фелдмаршал Вартер Модел, изненадва неприятно американската армия на генерал Омар Брадли, която до 25 декември отстъпва завзети преди това от съюзниците територии. За около седмица след прехвърлянето на съюзнически войски от други участъци на фронта американските войски спират германското настъпление. На 1 януари 1945 г. обаче немската армия предприема атака за разделянето на съюзническите войски. Ударът е съкрушителен, тъй като въздушните атаки на немските бомбардировачи унищожават 260 самолета на съюзниците. Създалата се ситуация принуждава английския премиер Уинстън Чърчил да поиска помощ от Йосиф Сталин. Резултатът от съветската помощ е военното настъпление на 12 и 13 януари 1945 г. на Червената армия на Източния фронт в Полша и Източна Прусия, известна като Висло – Одерска операция. Това принуждава германското командване да прехвърля войски на Източния фронт, което отслабва атаките на запад и променя ситуацията в полза на съюзниците. На 28 януари 1945 г. войските на САЩ и Великобритания продължават да преследват германския противник. Военната победа на съюзниците, осигурена от успешните военни операции на Червената армия на Източния фронт, са съществена част от сложната дипломатическа игра на САЩ, СССР и Великобритания на проведената от 4 до 11 февруари 1945 г. в Ялта конференция. Фактите могат да се интерпретират различно, но единодушно е мнението, че военните победи на Източния фронт, както и късното откриване на Втория фронт от съюзниците, предопределя политическите и геостратегическите победи на Москва във Втората световна война. На тази конференция въпросът за Полша се решава в полза на СССР, която е свързана както със запазването на източната граница, известна като линията „Кързън“, така и с формирането на контролирано от Москва полско правителства. Освен това се решава и съдбата на Германия, разделена на четири зони (САЩ, СССР, Великобритания и Франция) и са определени репарациите, които трябва да изплаща. От съществено значение е съгласието на Лондон и Вашингтон Москва да си върне отнетите u след Руско-японската война 1904-1905 г. територии (с присъединяване на Курилските острови), както и бази и привилегии в североизточен Китай. Цената е висока. Сталин се съгласява до два-три месеца след капитулацията на Германия да обяви война на Япония, която и печели. На конференцията в Ялта Чърчил и Рузвелт приемат неприятната истина, че закъснялото включване във войната и военните победи на СССР ограничават възможностите за открита намеса в завоюваните територии в Централна и Югоизточна Европа. България е част от отиващата си война. Подписаното на 28 октомври 1944 г. в Москва примирие с антихитлеристката коалиция определя следващите стъпки на София. Българската армия активно се включва в заключителния етап от войната. Това е основен аргумент в подготвения и подписан в Париж на 10 февруари 1947 г. договор, в който България запазва границите си отпреди Втората световна война. Оценка за българските военни подвизи и слава е участието на ген.-полк. Владимир Стойчев, командир на Първа българска армия в парада на Победата над Третия райх в Москва на 24 юни 1945 г. Паметта за него се пази в Русия, доказателство за което е кръщаването на негово име през юни 2017 г. на улица в град Жуков, Калужка област. София стриктно спазва друго ключово решение от Московското примирие, свързано със закриването на всички фашистки организации, а лицата, обвинени във военни престъпления, да бъдат дадени на съд. На 1 срещу 2 февруари 1945 г. са убити видни представители на българския политически елит. Спорен остава въпросът за формата за наказание на военните престъпници, работили за и с Третия райх. Количеството на убитите в цяла Европа колаборационисти е впечатляващо (десетки хиляди във Франция, Италия, окупираната от съюзниците Западна Германия), но това също е част от войната, където законите са сурови и безпощадни. През последните години с лекота се борави с думи като окупация с различни прилагателни – съветска или болшевишка. Следвайки документите и правната терминология, съгласно Московското примирие в периода до февруари 1947 г., в България контролът за изпълнението на поетите ангажименти се осъществява от Съюзна контролна комисия, чиито членове за представителите на САЩ, СССР и Великобритания. Освен това преиначавайки и ограничавайки съзнателно оценъчната характеристика на този сложен процес в рамките само на България и Източна Европа, се създава погрешното впечатление, че в западната част на континента всичко се решава на морална основа. Войната е адът на земята и в нея няма праведни и грешници, особено когато се анализира и оценява политика и дипломация по време на война. От друга страна дистанцията на времето предполага обективност, но тя може да се постигне може би след две-три десетилетия, когато тези събития ще бъдат част от родовата, а не от обществената памет, чиято конюнктурност е динамична и изменчива. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tФалшифицирането на историята и медийният комфорт\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%82%d1%80%d0%b0%d0%b9%d0%ba%d0%be%d0%b2-%d0%be%d1%82-2009-%d0%b3-%d0%b2%d0%b0%d1%81%d0%b8%d0%bb-%d0%b1%d0%be%d0%b6%d0%ba%d0%be%d0%b2/", "text": "Бизнесменът Васил Божков има разрешение за частен музей от 10 години. Това съобщи Александър Трайков, директор на Главна дирекция „Инспекторат за опазване на културното наследство“ в Министерство на културата, на брифинг във ведомството. В началото на 2009 г. е дадено разрешение от Министерство на културата за създаването на частен музей, но той първоначално стартира с много по-малко експонати – 212, каза Трайков.  От 2010 г. Божков е подал заявление за регистрацията на 2700 антични предмета. Към момента те са в процедура на регистрация, обясни шефът на инспектората за опазване на културното наследство. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tАлександър Трайков: От 2009 г. Васил Божков има разрешение за частен музей\t\t\t"}
{"url": "https://trud.bg/%d0%ba%d0%be%d0%bb%d0%b5%d0%ba%d1%86%d0%b8%d1%8f%d1%82%d0%b0-%d0%bd%d0%b0-%d0%b2%d0%b0%d1%81%d0%b8%d0%bb-%d0%b1%d0%be%d0%b6%d0%ba%d0%be%d0%b2-%d1%89%d0%b5-%d0%b1%d1%8a%d0%b4%d0%b5-%d1%81%d1%8a%d1%85/", "text": "Ако бъде иззета колекцията на бизнесмена Васил Божков от сградата на „Нове Холдинг“, тя ще бъде съхранявана в депата на Националния исторически музей, а картините ще се пазат във тези на Националната художествена галерия. Това обясни министърът на културата Боил Банов на пресконференцията в МК. „Там има влагоуловители, поддържа се необходимата температура и помещенията отговарят на всички изисквания“, добави Банов.  На журналистически въпрос как точно ще бъдат изнесени антиките от колекцията на бизнесмена той каза, е в археологията има стандарти, които са валидни за всяка една държава. Банов влезе и в детайли, като обясни, че в специални кутии се изрязва пространство, в което да се поставя експоната, така че по никакъв начин да не бъде увреден. „Няма бягане от този стандарт“, подчерта той.  Министърът увери, че наши експерти от НИМ и НХГ са посрещали огромни изложби, изпращали са и наши навън и до този момент не е имало никакви проблеми по отношение съхранявнето при транспортиране на експонатите. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tКолекцията на Васил Божков ще бъде съхранявана в НИМ, а картините – в Националната галерия\t\t\t"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd%d0%bd%d0%be%d1%82%d0%be-%d0%bf%d1%80%d0%b0%d0%b2%d0%be-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0/", "text": "Публичната полемика между президента и главния прокурор е тема номер едно тези дни. Поводът – разпространени с разрешение на наблюдаващия прокурор извадки от събрани доказателства. Те съдържат улики, че държавният глава е въвлечен в опит за възпрепятстване на проверка на КПКОНПИ. Работа на юристите е да спорят дали огласяването на тези данни е напълно законосъобразно. Но тези спорове сякаш изместиха централния въпрос. А именно, какво се съдържа в огласените разговори. Това е важно, защото става дума за интегритета на президентската институция. Няма значение дали харесваме г-н Радев като президент и дали одобряваме неговата политика. Въпросът е принципен – допустимо ли е като демократичен стандарт един държавен глава, от пиедестала на гражданския вот, който го е овластил, да се опитва да потулва, прикрива, осуетява или пречи на легитимни проверки на държавни органи. От огласените разговори става ясно, че се обсъжда проверка на КПКОНПИ във връзка със сегашната съпруга на президента от времето преди техния брак, когато тя е била назначена в системата на ВВС от ген. Радев. По същество​ в​ разговора​събеседниците уточняват как на проверяващите не следва да се предоставя в цялост изисканата информация и документация и как съставеният отговор до КПКОНПИ трябва да бъде съгласуван с “нас”. Най-вероятно това “нас” е президентската администрация, ако в разговорите наистина протичат президентът Радев и командващият на ВВС ген. Стойков. Дали има юридически проблем могат да кажат компетентните органи. Но от морално-политически и държавнически аспект определено има много сериозен проблем. Не е правова държава онази, в която властва “телефонното право”. За по-младите това понятие е непознато, но поколенията, расли преди 1989 г., добре помнят това неписано, но всемогъщо “телефонно право”, когато не е важно какви са правилата и процедурите, а кой “отгоре” ще се обади по телефона. За да “уреди въпроса”. Казусът е същият – телефонният глас, за който се смята, че е на президента Радев, “урежда въпроса” с проверката на КПКОНПИ, която го засяга лично. Съгласява се с изказването на другия глас, че не трябвало да се обясняват и че е разпоредено да не се дават всички документи. Окачествява проверката като “простотии”. Вероятно при други обстоятелства всичко това щеше да има друг отзвук. Но на фона на претенцията на г-н Радев, че е носител на морален интегритет и говорител на нетърпимостта към злоупотребите с власт, всичко това е скандално. Или поне дълбоко неприемливо. Дали това спряно предварително производство е реалният повод за искането на главния прокурор Гешев до Конституционния съд да се тълкува разпоредбата на чл. 103 от основния закон или има нещо друго, предстои да видим. Магистратите ще трябва да очертаят ясно параметрите за евентуални разследвания на президента, който и да е той. ​Не трябва президентската институция да се превръща в заложник на лични интереси, защото това е най-високата мажоритарно избираема позиция в държавата. Нейната функция е да пази държавността, равенството пред закона.​ Но “телефонното право” потопи внезапно г-н Радев в блатото. С кои очи утре той ще укорява властимащите за техните безобразия, след като показва, че изкушенията да си служи с властта в лична полза, съвсем не са му чужди? Радев с неговата претенция, че е различен, неопетнен и носи нови нрави на политическата система, в момента изглежда развенчан. Това е политическото значение на огласените от прокуратурата разговори. А дали от правна гледна точка прокуратурата е била коректна в действията си, ще кажат компетентните органи. Този казус с президента свидетелства, че​ с поведението си прокуратурата показва пред обществото ново лице, което българските граждани бяха позабравили. А именно съобразяване единствено с върховенството на​ закона, независимо от политическия или обществен статут на лицето, за което тече разследване или проверка.​ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t“Телефонното право“ на президента\t\t\t"}
{"url": "https://trud.bg/%d0%bc%d0%b2%d0%bd%d1%80-%d1%81%d1%8a%d1%81-%d1%81%d1%8a%d0%b2%d0%b5%d1%82%d0%b8-%d0%ba%d1%8a%d0%bc-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%bb%d0%b5%d0%b4-%d0%b1%d1%80%d0%b5/", "text": "На 31 януари 2020 г. в 23 ч. (01 ч. на 1 февруари, българско време) Великобритания напуска Европейския съюз – решение, за което България съжалява, но уважава. Въпреки това връзките на страните-членки от ЕС, включително на България, с Великобритания няма да бъдат нарушени, съобщиха от Министерството на външните работи. От ведомството разпространиха и отговори на най-често задаваните въпроси от българските граждани по повод Брекзит: Какво е Преходния период? На 1 февруари 2020 г. започва т.нар. Преходен период, по време на който трябва да бъдат договорени съдържанието и параметрите на бъдещите отношения с Лондон. Той трябва да приключи на 31 декември 2020 г., но може да бъде удължен с до две години, ако за това има общо съгласие между ЕС и Великобритания. Как ще пътувам до Обединеното кралство? Правилата за пътуване остават непроменени в рамките на Преходния период. Гражданите на ЕС ще могат да влизат във Великобритания с лична карта или със задграничен паспорт. Съветваме сънародниците ни да се снабдят с международен паспорт с биометрични данни, ако планират пътуване до Обединеното кралство след 1 януари 2021 г., тъй като тогава правилата може да бъдат променени. Докога мога да подавам документи за Статут на уседналост във Великобритания? Срокът за подаване на документи за Статут на уседналост във Великобритания е до 30 юни 2021 г. Според последната официална статистика на МВР на Великобритания общият брой на подадените заявления от български граждани за получаване на Статут на уседналост/Временен статут на уседналост е 139 000. България е на първо място по брой кандидатствали по схемата спрямо размера на българската общност в Обединеното кралство. България зае тези предни позиции още в самото начало на процеса, благодарение на интензивна разяснителна кампания, осъществена от МВнР и посолството ни в Лондон от края на 2018 г. и през цялата 2019 г. Мисията ни проведе срещи в над 30 града в Обединеното кралство, като поддържаше непрекъснат контакт с гражданите и им оказваше съдействие. Мога ли да сключа договор за работа на място? До края на Преходния период няма да има промени в правата на българските граждани във Великобритания, както и на британските граждани у нас. Условията и правилата за работа, търговия, бизнес, обучение, туризъм и др. до неговия край остават непроменени. Ще важат ли европейските здравни карти? Европейските здравни карти ще продължат да бъдат валидни до края на Преходния период. Ще има ли роуминг на телефона? Действащата в момента схема, позната като „Roam like at home”, може да продължи да бъде прилагана само, ако има сключени споразумения между българските и британските мобилни оператори. Какви такси ще платя, ако тегля от банкомат с българската си банкова карта? В рамките на Преходния период правилата за банкиране ще останат същите, както досега. По въпроса за таксите съветваме сънародниците ни да се обърнат към банката, с която работят, тъй като условията за теглене могат да се различават в зависимост от сключения договор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tМВнР със съвети към българите след Брекзит\t\t\t"}
{"url": "https://trud.bg/%d0%bf%d0%be%d0%bb%d1%88%d0%b0-%d0%ba%d1%83%d0%bf%d1%83%d0%b2%d0%b0-32-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d1%8f-f-35-%d0%b7%d0%b0-46-%d0%bc%d0%bb%d1%80%d0%b4-%d0%b4%d0%be/", "text": "Полша сключи споразумение със САЩ за закупуване на 32 изтребителя F-35. Подписването на договора се състоя на територията на въздушната база в района на Демблин с участието на президента на Полша Анджей Дуда, министър-председателя Матеуш Моравецки и министъра на отбраната Мариуш Блащак. От Министерството на отбраната на Полша обявиха, че стойността на сделката е 4,6 млрд. долара. Цената на един самолет е 87 млн. долара. Споразумението предвижда обучение на пилоти, доставка на симулатори и логистична поддръжка. Първите изтребители ще бъдат доставени през 2026 г., но се планира обучението на пилоти за тези машини да започне през 2024 г. в САЩ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tПолша купува 32 изтребителя F-35 за 4,6 млрд. долара\t\t\t"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d0%b2%d0%b7%d0%b5-%d0%bd%d0%be%d0%b2%d0%b8%d1%8f-%d1%80%d0%be%d0%bd%d0%b0%d0%bb%d0%b4%d0%be/", "text": "Новото попълнение на „Манчестър Юнайтед“ Бруно Фернандес ще е новия Кристиано Роналдо, сигурен е бившият играч на клуба Димитър Бербатов. 25-годишният футболист пристига на „Олд Трафорд“ от „Спортинг“ (Лисабон), също като знаменития си предшественик. \n„Той върви по стъпките на Кристиано Роналдо и Нани, дано постигне с клуба същото, което и те – заяви българинът. – Делил съм една съблекалня с Роналдо, той беше голям професионалист, но също и страхотен човек. Можеше да се шегува и да носи на майтап. Нани има трудности с адаптирането си в началото, тъй като играеше на позицията на Роналдо, но имаше собствен стил.“ \nФернандес струва на „червените дяволи“ 46,6 милиона паунда, но сумата може да нарасне с още £21,2 млн., ако португалецът изиграе определено количество мачове и вкара предварително уточнен брой голове. \n„Чух че са го искали и от „Барселона“, а той е избрал „Юнайтед“, което означава, че клубът е важен за него – продължава Бербатов. – Той със сигурност ще получи шанс за игра, все пак е скъпа покупка. Но трябва да оправдае цената си. Не мисля, че трябва да мисли за головете, за един халф най-важното е да помага за контролирането на играта и да дава асистенции. Първата му задача ще е максимално бързо да свикне в ритъма във Висшата лига. А и в тима не трябва да разчитат прекалено много на него, тъй като един човек не може да направи нищо сам.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t„Юнайтед“ взе „новия Роналдо“\t\t\t"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d0%b2-%d1%82%d0%b5%d1%86-%d1%80%d0%b5%d0%bf%d1%83%d0%b1%d0%bb%d0%b8%d0%ba%d0%b0-%d0%be%d1%81%d1%82%d0%b0%d0%b2%d0%b8-%d0%bf%d0%b5%d1%80%d0%bd%d0%b8%d0%ba/", "text": "Перник, остана без парно заради авария в основно съоръжение в ТЕЦ „Република“, съобщава  . Работи се по отстраняването ѝ, съобщиха от местната топлофикация. Очаква се нормалният режим на работа да бъде възстановен в края на деня. От дружеството се извиняват на абонатите за причинените неудобства. По-рано днес бе съобщено, че перничани ще могат да следят какво се гори в пещите на ТЕЦ „Република“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tАвария в ТЕЦ „Република“ остави Перник без парно\t\t\t"}
{"url": "https://trud.bg/%d0%b7%d0%b8%d0%b4%d0%b0%d0%bd-%d0%bd%d0%b5-%d0%bf%d1%83%d1%81%d0%bd%d0%b0-%d0%b1%d0%b5%d0%b9%d0%bb-%d0%b2-%d1%82%d0%be%d1%82%d0%bd%d1%8a%d0%bc/", "text": "Гарет Бейл няма да се завърне в „Тотнъм“, както съобщи британският в. „Таймс“ вчера. Според авторитетното издание играчът бил убедил шефовете на „Реал“ (Мадрид) да го освободят, тъй като няма желание да остане в тима. Старши треньорът на „белия балет“ Зинедин Зидан обаче опроверга слуха. \n„Гарет е при нас и не разглеждаме възможност да се разделим с него – обяви французинът. – Разчитам на него, както и на останалите си футболисти. Всички са добре подготвени за дербито с „Атлетико“ (Мадрид) в събота. Еден Азар също тренира и навлиза в ритъм, но няма да поемаме рискове.“ \nБейл премина от „Тотнъм“ на „Сантияго Бернабеу“ през лятото на 2013-а, во в последните години все по-рядко попада в титулярния състав. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЗидан не пусна Бейл в „Тотнъм“\t\t\t"}
{"url": "https://trud.bg/%d0%b1%d0%b0%d1%80%d1%81%d0%b0-%d0%b3%d0%b0%d0%b7%d0%b8-%d0%b7%d0%b0-%d0%ba%d1%83%d0%bf%d0%b0%d1%82%d0%b0-%d0%bc%d0%b5%d1%81%d0%b8-%d0%b2%d0%ba%d0%b0%d1%80%d0%b2%d0%b0-%d0%b4%d0%b2/", "text": "„Барселона“ може да побеждава убедителни и при новия треньор Кике Сетиен. Това се оказа неприятна новина за „Леганес“, който бе отнесен с 0:5 в осминафинален мач за Купата на краля. Звездата Лионел Меси пък вкара два гола след почивката, но след като мачът на практика беше решен. През първото полувреме се разписаха Антоан Гризман и Клеман Лангле, а Артур добави един гол между двата на Меси. \nКаталунците не останаха „капо“ и през последния ден от зимния трансферен прозорец, макар че не се сдобиха с ново попълнение за тази пролет. 20-годишният португалец Франсиско Тринкао от „Брага“ ще пристигне през лятото срещу 31 млн. евро. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t„Барса“ гази за Купата, Меси вкарва два\t\t\t"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b2%d1%80%d1%8a%d1%89%d0%b0%d0%bc%d0%b5-%d0%ba%d0%be%d0%bd%d1%82%d0%b5%d0%b9%d0%bd%d0%b5%d1%80%d0%b8-%d1%81-%d0%be%d1%82/", "text": "Предстои връщане на контейнери с отпадъци в Италия, които са иззети след проверки в Батак и Варна. Това каза министърът на околната среда и водите Емил Димитров в отговор на депутатски въпрос в рамките на парламентарния контрол. Той коментира и ситуацията с дружество „Феникс“ в Плевен, където се води разследване. Ако се установи, че има нарушения на вносителя – отпадъците ще бъдат върнати в Италия, а ако нарушенията са извършени от приемащата българска фирма, ще бъде издадена заповед за екосъобразно третиране за сметка на дружеството, получател, отбеляза още той. Министърът посочи, че на площадката са правени четири допълнителни проверки, които са показали, че всичко е наред и документите от тези проверки са предадени на разследващите органи за последващи действия. Димитров каза, че е установено, че същата фирма, чиито действия по изхвърляне на отпадъци под мост на автомагистрала „Струма“, предизвикаха пожар, продължава да трупа отпадъци в близост до моста. В случая ще бъде издадено предписание, по всяка вероятност ще бъде забранено дейността да се упражнява, докато не се отстранят всички неизправности, каза още министърът. Той посочи, че има тенденция навсякъде в страната, където хората знаят, че няма как да реализират вече внесени отпадъци, се опитват да ги изчистят и ги изхвърлят по деретата – има издадено писмо до областните управители и кметовете да наблюдават какво се случва и да не се допуска нерегламентирано съхранение и освобождаване от отпадъци, където и да е на територията на страната. През миналата година от РИОСВ в страната са извършени общо 8868 проверки, за установените нарушения по сектор „отпадъци“ са издадени 224 наказателни постановления на стойност 822 900 лева. Това не считаме, че е достатъчно и през тази година контролът трябва да продължи с още по-голяма сила и с повече санкции, защото обществената нетърпимост е изключително висока, каза министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЕмил Димитров: Връщаме контейнери с отпадъци в Италия\t\t\t"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%bd%d0%b5-%d0%b5-%d0%bd%d0%be%d1%80%d0%bc%d0%b0%d0%bb%d0%bd%d0%be-%d0%bf%d1%80%d0%b8-%d0%ba%d0%be%d0%bd%d1%84%d0%b8%d1%81/", "text": "Всяко нараняване на културна ценност е престъпление Познавам колекцията на Божков, тя е много ценна, в нея присъстват както големи български и чужди автори, така и много ценни артефакти. Тази колекция е правена с разбиране, с използване на знанията на консултанти и разбира се, с влагане на средства. Това е инвестиция в добрата българска култура. Когато е взето решението за конфискация, институциите трябва да са активни, а професионалното им отношение е изключително важно. Когато държавата е предприела мерки за конфискация, това не прави артефактите и картините по-малко ценни, по-малко важни. В колекцията има шедьоври на византийската и тракийската цивилизация, след като те са регистрирани и публично обявени, те стават национална културна ценност. Категоричен съм, че в случаи като този институциите много бързо трябва да вземат адекватни мерки за начина на вземане на произведенията, за тяхното транспортиране и предаване на определеното място. Ако мерките не са адекватни, самодейността и примитивизмът могат да нанесат непоправими щети на историята. Имаме прекрасни специалист и в НИМ, и в Археологическия музей при БАН. Ужасът, който преживяваме е в това, че хора с неразбиране за тези артефакти боравят с тях като с желязо за скрап и това е повод за негодувание. Всяко нараняване на културна ценност е престъпление. А морално престъпление е отсъствието на намесата на експерти и оторизирани министерства, чиято задача е опазването на ценностите. Това се нарича престъпно нехайство. Институциите не бива да следват събитията. Тяхното задължение е да ги предотвратяват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tВежди Рашидов, пред „Труд“: Антиките в колекцията на Божков са регистрирани, значи са национална културна ценност\t\t\t"}
{"url": "https://trud.bg/%d0%bb%d1%8e%d0%b1%d0%be%d0%bc%d0%b8%d1%80-%d0%ba%d1%8e%d1%87%d1%83%d0%ba%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b8%d0%bd%d1%81%d1%82%d0%b8%d1%82%d1%83%d1%82-5/", "text": "На 31 януари в 23 часа по Гринуич официално Великобритания напуска Европейския съюз. Формалностите са вече зад гърба на преговарящите. Но остават много неясноти, които ще се изчистват в движение. Какво предстои оттук нататък? Разговаряме с Любомир Кючуков, който е един от най-добрите специалисти по проблемите на Острова. Той отговаря и на въпроси, засягащи българските граждани, които понастоящем живеят във Великобритания, или ще предпочетат да заминат там след Брекзит. – Г-н Кючуков, както се казва, удари дванадесетият час. По-точно – единадесетият. В 23 часа по Гринуич на 31 януари официално Великобритания напуска Европейския съюз. Какви бяха последните стъпки преди Брекзит? \n– В Лондон процедурата бе приключена с одобрението на споразумението от парламента и подписа на кралицата. След това двете страни подписаха договора, който бе гласуван и от Европейския парламент и одобрен от Съвета на ЕС. С това приключва краят на началото. Обединеното кралство окончателно напуска ЕС, но не е ясно какви ще бъдат отношенията им занапред. Следва преходен период до края на годината, в който страната трябва да спазва всички правила на ЕС, но не участва във взимането на решения. – И все пак, какво им предстои на британците оттук-нататък? \n– На британците тепърва предстои да изконсумират реалните последици от излизането. Част от тях вече са налице: политически кризи, несигурност, дълбоко разделено и конфронтирано общество – при това задълго. Почти всички анализи прогнозират и икономически спад, проблеми с експорта, нарастване на безработицата, отлив на чуждестранни инвестиции. Различията в оценките са по-скоро в това колко дълго ще продължи този период и колко тежки ще бъдат проблемите преди да се формират новите отношения и баланси. Под въпрос е и съдбата на Лондонското Сити като основен европейски финансов център. Брекзит пропука и държавната спойка на Обединеното кралство. Шотландия активизира усилията си за независимост, като тук се очертава като твърде вероятен „каталунският сценарий“: когато парламентът и властите в Единбург настояват за втори референдум, а Лондон отказва да позволи неговото провеждане. Това вещае напрежение и несигурност. Предстои да видим как ще сработи и споразумението да се запази отсъствието на граница между Северна Ирландия и Република Ирландия и оставането на Северна Ирландия в рамките на общия европейски пазар за период от четири и възможни още четири години. Тук рисковете са два: или постепенно да се увеличат бариерите между Северна Ирландия и Великобритания, което също ще постави под въпрос единството на Кралството, или да се пристъпи към осъществяване на граничен контрол между двете Ирландии – което пък може да доведе до възобновяване на кръвопролитията в Ълстър. – Какво според вас е важно да се случи в по-далечен план. Какви ще бъдат последиците? \n– Тук проблемът е по-генерален и отговорът зависи от мястото на националната държава в един глобален свят. Глобализацията е обективен процес и опитите тя да се отмени са нещо като „политически неолудизъм“ – както лудитите са чупели машините в началото на промишлената революция. От друга страна глобализацията поставя на изпитание целия следвоенен световен ред, неговата институционална и правна рамка. Това води до загуба на чувството за сигурност – както национална, така и персонална. Брекзит е следствие от тези процеси, когато загубената сигурност започва да се търси в посока изолационизъм, протекционизъм и затваряне в националните граници. Дори за страна с потенциала на Обединеното кралство – една от водещите световни икономики, ядрена сила, постоянен член на Съвета за сигурност на ООН, ще бъде сериозно предизвикателство да се утвърди като основен и най-вече самостоятелен глобален играч наред със САЩ, Китай, Русия, а и демонстриращия геополитически амбиции ЕС – съгласно определението на фон дер Лайен. – Какво трябва да се случи в едногодишния преходен период? \n– Сагата Брекзит ще продължи с пълна сила. Ситуацията е доста парадоксална – Брекзит е факт, но тепърва ще се договаря какво точно това означава. Предстои още една година на спорове и драми. За разлика отпреди обаче, когато основният дебат бе Лондон-Лондон, сега предстоят тежки преговори Лондон-Брюксел. И те ще бъдат значително по-сложни: преди се договаряше прекратяването на нещо съществуващо, сега ще се търси съгласие по изграждането на нещо ново. Проблемите са най-общо два: сроковете и съдържанието. Единадесет месеца са твърде недостатъчни за договаряне на такава сложна проблематика, а и реално преговорите няма да започнат преди март, тъй като ЕС тепърва ще съгласува преговорните си позиции. Практиката с проваленото търговско споразумение със САЩ (ТТИП) и подписаното такова с Канада (СЕТА) показва, че преговорите по тях са отнели години. Същевременно Джонсън отхвърля всякаква възможност за удължаване на преходния период. Допълнителна сложност е, че евентуално удължаване трябва да се поиска не по-късно от юли. Иначе казано: удължаването на преходния период ще създаде вътрешнополитическо напрежение в Обединеното кралство, а спазването на сегашния срок пък ще доведе до външнополитически проблеми с ЕС. Междувременно Лондон ще пристъпи към приемането на национално законодателство, заместващо европейското, което нерядко ще поставя ЕС пред свършен факт. И сянката от Брекзит без договор – но този за отношенията след излизането, ще продължи да виси през цялото време над преговорите. – В интервюта сте казвали, че е много по-важен вторият етап – как ще се градят оттук-нататък отношенията между Обединеното кралство и Евросъюза? \n– Паралелно с договора за напускане ЕС и Обединеното кралство договориха политическа декларация. Тя няма обвързваща юридическа сила и в нея са залегнали само основните принципи на бъдещите отношения, които тепърва предстои да се договорят. В съдържателен план те съвсем не се изчерпват само с търговската сфера: става дума за целия комплекс отношения – от политиката и сигурността, науката, образованието и социалните права до ежедневието на гражданите, участието в десетки агенции и други европейски структури, придържане към общи стандарти, движението на хора и т. н. А и в сферата на търговията амбициите като че ли постепенно намаляват: независимо, че според политическата декларация целта е „постигане на всеобхватно и балансирано споразумение за свободна търговия“, доскоро като ориентир се сочеше споразумението на ЕС с Норвегия (за свободна търговия и участие в Европейското икономическо пространство), докато вече за пример се взима СЕТА с Канада – което е просто търговско споразумение. Впрочем, в това има логика: възприемането на норвежкия модел би означавало Обединеното кралство да спазва всички правила на ЕС без обаче да участва в тяхното изработване, като същевременно си плаща за достъпа до огромния европейски пазар. Което поставя ребром въпроса за смисъла от цялото упражнение „Брекзит“. – Каква ще е ролята на САЩ. Особено по отношение на преговорите за свободна търговия, както между Великобритания и САЩ, така и между Великобритания и Европейския съюз? \n– Това допълнително усложнява картината. Борис Джонсън търси контрабаланс в бързото подписване на търговски договор със САЩ, който да компенсира в икономически план шока от напускането на ЕС. Тръмп също се старае да откъсне колкото се може по-бързо Великобритания и да получи важен съюзник в споровете с ЕС. Но постигането на договореност за свободна търговия едновременно с ЕС и със САЩ ще бъде изключително трудно, защото отново на преде план ще изникнат въпросите за стандартите за храните, съдебната юрисдикция и др., които препънаха приемането на ТТИП. На практика ще трябва да се съчетае несъчетаемото – евентуални две споразумения за свободна търговия, но с разминаващи се условия. – Да минем към малко по-практичната страна на въпроса, засягаща нашите сънародници. Оказа се, че техният брой според британските власти е доста по-голям в сравнение с официалните данни на българското външно министерство. Можем ли да очакваме, че Лондон ще се опита да ограничи броя на имигрантите? \n– Първо се налага едно уточнение – българите, които вече са в Обединеното кралство, не са имигранти, а граждани на ЕС, възползвали се от правото на свободно движение на работна ръка в Съюза. Това ще се промени едва след като завърши преходният период. Да, такива мерки вече се взимат, като в политиката на последните британски правителства е заложена като цел въвеждането на таван за максималния брой имигранти годишно. Досега това не се отнасяше за гражданите на ЕС, но след напускането правилата очевидно ще се променят и за тях. Въпреки всички договореност обаче в Европа има определени притеснения по въпроса – неслучайно преди две седмици Европейският парламент гласува специална резолюция за защита правата на гражданите на ЕС в Обединеното кралство след Брекзит. – Друг интересен казус – сега на Острова учат в университети доста българи. След като завършат, ще могат ли без формалности да останат на работа там? \n– Всичко ще зависи от датата на завършването на висше образование. Ако тя е преди края на преходния период, то дотогава ще са валидни действащите към момента правила. След това ще влязат в сила договореностите за отношенията между ЕС и Обединеното кралство вече като страна извън Съюза. Като отново се налагат две уговорки: дали преходният период ще бъде удължен и дали все пак няма са стигне до Брекзит без договор за бъдещите отношения. – Още един казус – например искам да отида да бера сезонно ягоди във Великобритания след Брекзит. Какво трябва да знам. Това всъщност ще важи и за други граждани от страни от ЕС… \n– Всичко, което предстои да се договори като бъдещи взаимоотношения между ЕС и Обединеното кралство… И новото британско законодателство по въпроса, което тепърва ще бъде въведено. – Обмислят се работни визи. Това начин за ограничаване на трафика от чужденци ли е, или нещо друго? \n– Това е и начин за ограничаване на имиграцията, но преди всичко – способ за подбор на необходимата работна ръка. Основно става дума за две категории: от една страна на Острова се стараят да привличат най-добрите експерти, а от друга – нискоквалифицирани кадри главно в сферата на услугите, където британски граждани работят по-рядко. Следва да се има предвид обаче, че ЕС вероятно ще въведе реципрочни мерки за британските граждани, търсещи работа в Съюза. – Готова ли е според вас българската държава да оказва съдействие и помощ на нашите граждани при по-специфичните случаи след Брекзит във Великобритания? \n– Според официалната информация на този етап мнозинството български граждани в Обединеното кралство, които имат намерение да останат там, са предприели необходимите действия за получаване на гражданство или статут на уседналост. При специфични казуси, разбира се, сигурно ще се налага и съдействието на българското посолство в Лондон и дори институциите в България. За съжаление не се реализира решението за откриване на консулство в Единбург. По-озадачаващо е обаче, че като че ли българското правителство така и не направи опит за един по-системен анализ за последствията от Брекзит за България – не само през призмата на българските граждани, но и от гледна точка на търговския обмен и българския износ, туризма, инвестициите, а дори и с оглед променените баланси в рамките на ЕС (достатъчно е да се споменат само темите „разширяване“ – където двете страни имаха сходни позиции, или „Еврозона“ – където решаваха общи проблеми като страни не-членки). С други думи, боя се че ние за пореден път ще оценим проблемите след като се сблъскаме с последствията. – Струваше ли си това напускане, г-н Кючуков? И има ли опасност от последващи „екзити“ в Европейския съюз? \n– Брекзит имаше по-скоро отрезвяващ ефект и в известна степен парадоксално – дори консолидира Съюза. Дори и най-евроскептичните и популистки партии в другите страни от ЕС вече не говорят за напускане, а за реформиране на Съюза. Неочаквано за мнозина бе и единството на останалите 27 държави при преговорите с Лондон. Същевременно четири години ЕС обсъждаше не проблемите на Съюза, а мястото на Кралството във или извън него. Загубено бе много време и политическа енергия. Ако ЕС не осъществи в екстрен порядък необходимите реформи и не постигне единно виждане за собственото си бъдеще (към укрепване на интеграцията или към крачка назад в посока повече правомощия на националните държави), а от друга страна Великобритания достатъчно бързо се стабилизира след напускането, то тогава в средносрочен план е възможно отново да изплува съблазънта и за други „екзити“. Нашият гост \nЛюбомир Кючуков е роден на 14 юни 1955 г. в София. Завършва Московския държавен университет за международни отношения, а по-късно специализира в университета “Джорджтаун” във Вашингтон. Дипломат от кариерата. Бил е заместник-министър на външните работи и посланик на страната ни в Лондон. Понастоящем е директор на Института за икономика и международни отношения. Владее английски, руски, румънски, френски и италиански език. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЛюбомир Кючуков, директор на Института за икономика и международни отношения, пред „Труд“: Парадокс: Брекзит е факт, но тепърва ще се договаря какво означава\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%be%d1%81%d0%bd%d0%be%d0%b2%d0%b5%d0%bd-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%be%d0%bf%d0%b5%d1%80%d0%b0%d1%82%d0%b8%d0%b2%d0%bd%d0%be/", "text": "Основен ремонт започва в един от най-натоварените сектори на варненската спешна болница МБАЛ „Св. Анна“ – оперативното отделение.  Реконструкцията ще струва около 850 000 лв. и по план трябва да приключи преди началото на активния туристически сезон, когато болницата поема и обслужването на солиден поток гости на града и курортните комплекси.  Здравното заведение, популярно като морския „Пирогов“, поема над 90% от хирургичната спешност в региона. Последният сериозен ремонт в оперативното отделение е правен преди повече от четвърт век, а предстоящият е неотложен и по предписание на РЗИ. Средствата ще осигурят Министерството на здравеопазването и община Варна.  „Операционните зали вече са пребазирани. Създадена е организация, която да обезпечи извършването както на спешните интервенции, така и на плановите“, обяви изпълнителният директор на МБАЛ „Св. Анна“ д-р Красимир Петров. Той поднесе авансово извинения за неудобствата, с които ще трябва да се съобразяват посетителите на Хирургичния блок по време на строителните работи.  Ограниченията са свързани с придвижването по етажите, тъй като два от трите асансьора в сградата ще се ползват само за служебни нужди, за да функционира нормално оперативната дейност. За външни лица ще работи един 4-местен асансьор. Въпреки доказаната му с документи техническа изправност, ползващите го носят отговорност за правилната му експлоатация, предупредиха от ръководството на болницата.  Ремонтът на оперативното отделение ще сложи финал на мащабната модернизация на спешната болница, която тече от над 2 години.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЗапочва основен ремонт на оперативното отделение в морския „Пирогов“\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b5%d0%b4%d0%bc%d0%b5%d1%82%d0%b8%d1%82%d0%b5-%d0%be%d1%82-%d0%ba%d0%be%d0%bb%d0%b5%d0%ba%d1%86%d0%b8/", "text": "„Предметите от колекцията на Васил Божков не се изсипват в чували. Те се изземват по законоустановения ред, в присъствието на най-добрите експерти”. Това заяви на брифинг Сийка Милева, говорител на главния прокурор в коментар на медийни публикации по темата. Милева заяви още, че бизнесменът провежда „хибридна атака” срещу прокуратурата. „Прокуратурата знае срещу кого се е изправила. Знае, че се изправя срещу хазартна организация, която притежава милиони левове, с които ще се опита да се защити чрез вас, медиите”, каза още говорителят по повод разследването срещу Божков и Комисията по хазарта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tПрокуратурата: Предметите от колекцията на Божков не се изсипват в чували, изземат се както е по закон\t\t\t"}
{"url": "https://trud.bg/4-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%bf%d0%be%d1%82%d0%b2%d1%8a%d1%80%d0%b4%d0%b8%d1%85%d0%b0-%d1%81-%d0%be%d1%84%d0%b5%d1%80%d1%82%d0%b8-%d0%b7%d0%b0-%d0%b0%d0%b5%d1%86/", "text": "Четири компании са подали обвързващи оферти за изграждането на АЕЦ „Белене“. Това съобщиха източници на „Труд“. До края на деня петте фирми, които бяха включени  в т.нар. „кратка листа“ за изграждането на централата, трябва да подадат обвързващи оферти. Интерес към проекта са потвърдили от руската „Росатом“, Китайска национална ядрена корпорация – Си Ен Ен Си, френската  „Фраматом“ и американската „Дженерал Електрик“. Под въпрос е участието на „Корейска хидроатомна корпорация“. Заявки за участие са подали само сериозни участници, каза източникът ни. Процесът по лицензирането на АЕЦ „Белене“ може да продължи от фазата на одобряването на техническия проект на съоръжението, обясни в парламента енергийният министър Теменужка  Петкова, която се позова на писмо от Агенцията за ядрено регулиране /АЯР/. В писмото от АЯР е написано още, че при практическото подновяване на проекта в процеса на лицензиране би следвало да се отчетат извършените до момента действия. В рамките на същата процедура ще се направи нова оценка на проекта от гледна точка на действащите към момента изисквания. Такава актуализация може да бъде направена само от проектанта, изготвил техническия проект. До края на февруари в НЕК трябва бъде подписан договор, за да се продължи процедурата по лицензиране. Това лицензиране е необходимо в хода на преговорите с бъдещите инвеститорите, уточни Теменужка Петкова. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t4 компании потвърдиха с оферти за АЕЦ „Белене“\t\t\t"}
{"url": "https://trud.bg/%d0%b2%d0%b0%d1%81%d0%b8%d0%bb-%d0%b1%d0%be%d0%b6%d0%ba%d0%be%d0%b2-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0%d0%bc-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0/", "text": "Пресцентърът на „Нове холдинг“ разпространи официална лична позиция на г-н Васил Божков относно случващото се през последните две седмици и информира, че това е последното медийно изявление на бизнесмена за неопределен период от време. „Занапред отнасяйте въпросите си към всички замесени представители на властта, политици, институции, правоохранителни органи и държавни учреждения, имащи отношение към темата“, призовават от компанията. Позицията на Васил Божков: Налагането на запори на сметки на фирми и частни лица без влязъл в сила ревизионен акт е незаконно. Изземването на имущество на частни лица без съдебно разпореждане е незаконно. Изземването на предмети със световна културно-историческа стойност от музей без съдебно разпореждане е незаконно. Изземването на предмети на над 6 хиляди години в торби и чували за боклук е престъпление срещу културното наследство, пряко причинило тяхното унищожаване. Унищожаването на културно и историческо наследство се счита за престъпление по международното право, както и, при определени обстоятелства, като престъпление срещу човечеството. Предявяването на задочни обвинения с назначени служебни защитници, при положение, че лицето не е непълнолетно или социално слабо и не е било официално призовано, и има свои упълномощени защитници е грубо погазване на правото на защита и е незаконно. Произнасянето на присъди не е работа на прокуратурата, а на съда. Произнасянето на присъди от името на прокуратурата в ефира на национални медии е не само незаконно, но е и грубо погазване на конституцията и е характерно за управленията на Нацистка Германия и комунистическия режим в СССР.  До произнасянето на съда не е доказано нито едно от напълно произволно повдигнатите ми обвинения.  Фирмите, свързани с лотарийните игри нямат неизплатени задължения към хазната. Имат, обаче, внесени над 500 милиона лева такси и данъци.  Аз нямам неизплатени задължения към хазната. Но съм един от най-големите данъкоплатци в държавата. Това са фактите. Всичко останало са спекулации до доказването им в съда. Призовавам прокуратурата да спазва българските и международните закони и да се въздържа от непремерени и емоционални изблици. Неуместни сравнения, свързани с пенсионното осигуряване, хипотетични съждения, целящи единствено да вменят вина, не само уронват престижа на самия главен прокурор, но и категорично доунищожават доверието в независимостта на тази институция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tВасил Божков: Призовавам прокуратурата да спазва българските и международните закони\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d0%b2%d1%81%d0%b8%d1%87%d0%ba%d0%b8-%d0%bc%d1%8e%d1%81%d1%8e%d0%bb%d0%bc%d0%b0%d0%bd%d1%81%d0%ba%d0%b8-%d0%b4/", "text": "Президентът на Турция Реджеп Тайип Ердоган отново потвърди позицията си срещу т.нар. „сделка на века“ на държавния глава на САЩ Доналд Тръмп, като призова мюсюлманските страни да се противопоставят срещу плана и да подкрепят палестинците и Йерусалим, включително неговите свещени паметници. „Ние никога няма да признаем или да приемем („сделката на века“ на Тръмп), защото тя има за цел да анексирана заетите от палестинците земи“, каза Ердоган на среща с членовете на управляващата Партията на справедливостта и развитието в столицата Анкара. Той продължи, като заяви, че оставянето на съдбата на Йерусалим и палестинците в ръцете на Израел ще бъде „най-голямото зло за човечеството“. Президентът отбеляза, че Турция няма проблем с еврейския народ, но е против потисническата политика на Израел, която има за цел да узурпира правата на палестинците. Ердоган подчерта значението на Йерусалим и свещените паметници в града за мюсюлманите и християните, като призова всички да се противопоставят срещу плана. „Йерусалим е нашата червена линия“, подчерта Ердоган. „Кога ще се противопоставите?“, попита Ердоган мюсюлманските страни, включително Саудитска Арабия, която той заяви, че не прави нищо по въпроса, който засяга всички мюсюлмани. Така нареченият мирен план едностранно отменя предишни резолюции на ООН по палестинския въпрос и предлага да се даде на Израел почти всичко, което те са поискали. След решението на Тръмп през декември 2017 г. да признае Йерусалим за столица на Израел, въпросът е обсъден в Общото събрание на ООН, след като е наложено вето от САЩ върху проекта за резолюция по въпроса. Общото събрание прие проекта за резолюция със 128 държави „за“, 9 „против“, а 35 се въздържаха, с което помолиха САЩ да оттегли решението си да признае Йерусалим за столица на Израел. По време на арабско-израелската война през 1967 г., Израел окупира Източен Йерусалим. През 1980 г., като ход, който никога не е признат от международната общност, Израел анексира целия град, твърдейки го за „вечна и неделима“ столица на самопровъзгласилата се еврейска държава. По отношение на ситуацията в северозападната провинция Идлиб в Сирия, Ердоган заяви, че Русия нарушава споразумението. „Събитията в Сирия са също толкова важни, колкото и събитията в рамките на границите на Турция. Няма да мълчим за ситуацията в Сирия и Идлиб“, каза той и добави, че Турция не може да толерира поредната вълна от мигранти, защото вече има над 3,6 милиона сирийци на собствена територия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЕрдоган призова всички мюсюлмански държави да се противопоставят на плана на Тръмп за Израел\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d1%81%d1%8a%d1%85%d1%80%d0%b0%d0%bd%d1%8f%d0%b2%d0%b0%d0%bd%d1%8f%d0%b2%d0%b0%d0%bd/", "text": "Министър-председателят Бойко Борисов проведе телефонен разговор с президента на Украйна Володимир Зеленски. Разговорът се състоя в присъствието на заместник-председателя на Народното събрание Валери Симеонов, съобщиха от правителствената информационна служба. „Високо оценяваме отличните отношения между България и Украйна, които се характеризират с взаимно уважение и приятелско сътрудничество, развиващи се особено динамично и ползотворно през последните години“, изтъкна  Борисов пред Зеленски. Българският министър-председател посочи, че за доказаната връзка между двете страни съществена роля оказват културната, духовната и езиковата близост, както и споделяните ценности. В хода на телефонния разговор премиерът Бойко Борисов отбеляза, че България е последователна в категоричната си подкрепа както за суверенитета, независимостта и териториалната цялост на Украйна, така и за нейните европейски и евроатлантическите аспирации. Министър-председателят Борисов акцентира, че страната ни бе сред първите държави, ратифицирали Споразумението за асоцииране между Европейския съюз и Украйна, и подкрепили въвеждането на безвизов режим за украинските граждани за пътуване в ЕС. „Много важен и градивен елемент на двустранните ни отношения е над 200-хилядната българска общност в Украйна, която винаги сме разглеждали като мост на приятелство и сътрудничество между нашите страни“, категоричен бе министър-председателят Борисов. Премиерът Борисов и Валери Симеонов изтъкнаха пред президента Зеленски, че изключително важно е Болградският район, населен предимно с украински граждани от български произход, да запази административно-функционалната си цялост в настоящите му граници като самостоятелен окръг. Министър-председателят добави също, че от голямо значение за децата от Болградския район е изучаването на български език. Фокус бе поставен и върху подобряването на инфраструктурата в региона, което пряко влияе върху икономическото му развитие. „Убеден съм, че продължаването на политиката на съхранение на традициите, езика, културата и обичаите на българската общност в Украйна, е най-добрата гаранция, че българското национално малцинство и занапред ще има ключова роля за сътрудничеството на Украйна с България и ЕС“, каза още министър-председателят Бойко Борисов. Акцент в телефонния разговор бе реализирането на постигната договореност между двете страни за откриване на българско училище в Одеса. Премиерът Бойко Борисов и президентът Володимир Зеленски се разбраха да работят още по-активно по всички тези въпроси от взаимен интерес. В най-скоро време българска делегация на високо ниво ще посети Украйна, за да бъдат обсъдени поставените теми. А от своя страна президентът Зеленски отправи покана към премиера Борисов да му гостува в Украйна. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tБорисов към Зеленски: Съхраняваняването на традициите и езика на българската общност в Украйна е ключово за сътрудничеството ни\t\t\t"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82%d1%8a%d1%82-%d0%bd%d0%b0-%d0%b2%d0%b0%d1%81%d0%b8%d0%bb-%d0%b1%d0%be%d0%b6%d0%ba%d0%be%d0%b2-%d0%b5-%d0%bf%d1%80%d0%b5%d0%bb%d0%b5%d1%82%d1%8f%d0%bb-%d0%b4/", "text": "Частният самолет на Васил Божков Bombardier Global 5000-BD-700-1A11 (LZ-VBE) е прелетял днес по обед от Дубай до Атина, показват данните от системата за проследяване на полети PlaneFinder. Самолетът е долетял в Обединените арабски емирства от Париж на 25 януари вечерта. До Париж самолетът е долетял от София рано на 23 януари през нощта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tСамолетът на Васил Божков е прелетял днес от Дубай до Атина\t\t\t"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%b4%d0%b5%d1%81%d0%b5%d1%82%d0%b8-%d1%80%d0%b0%d0%b1%d0%be%d1%82%d0%b5%d1%89-%d0%b2-%d0%b5%d1%81-%d0%b1%d0%b5%d0%b4%d0%b5%d0%bd/", "text": "Всеки десети трудещ се в Европейския съюз е живял под прага на бедността. Това показват данните на Евростат за пазара на труда в Общността през 2018 г., оповестени днес. През последните години делът на бедните работещи в ЕС се е увеличил от 8,6 на сто през 2008г. на 9,5 на сто през 2018 г., съобщават от Европейското статистическо бюро. Интересен е фактът, че по-застрашени от бедност през 2018 г. са били работещите мъже. На по-голям риск са били изложени трудещите се на непълно работно време или тези, които са били заети на временен договор. Най-голяма бедност сред трудещите се за периода е отчетена в Румъния, а най-ниска във Финландия. България е била на 7-мо място сред страните в ЕС по риск на бедност, показват още данните. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tВсеки десети работещ в ЕС – беден\t\t\t"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b4%d0%b0-%d0%bd%d0%b0%d0%bf%d1%80%d0%b0%d0%b2%d0%b8%d0%bc-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5-%d0%bd/", "text": "Председателят на парламентарната Комисия по културата и медиите Вежди Рашидов предложи днес България и съседните държави да обединят усилия и Балканите да се превърнат в най-интересната дестинация за културен туризъм. Това стана по време на срещата – дискусия в София, организирана от Министерството на туризма, на която присъстваха министър Николина Ангелкова и гостуващият у нас гръцки министър на туризма Хари Теохарис. Вежди Рашидов бе гост на форума и подкрепи усилията на българската страна за реализирания ръст в туризма, съобщават от Комисия по културата и медиите. „Сигурен съм, че с общи усилия можем да направим Балканите най-привлекателната дестинация за културен туризъм, защото нашият район е с изключително богато наследство, земя на древни цивилизации. Защо да не направим своеобразен триъгълник – например от Анталия през Атина до Варна и заедно да покажем на туристите уникалните паметници на трите държави.”, заяви Вежди Рашидов. Той е убеден, че сътрудничеството между България и Гърция ще спомогне за разкриването на безценното ни наследство пред още по-голям брой туристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tВежди Рашидов: Да направим Балканите най-интересната дестинация за културния туризъм\t\t\t"}
{"url": "https://trud.bg/%d0%b8%d0%b7%d0%b2%d1%8a%d1%80%d1%88%d0%b2%d0%b0%d1%82-%d1%81%d0%b0%d0%bd%d0%b8%d1%82%d0%b0%d1%80%d0%bd%d0%b0-%d1%81%d0%b5%d1%87-%d0%b2-%d0%bc%d0%b5%d1%81%d1%82%d0%bd%d0%be%d1%81%d1%82%d1%82%d0%b0/", "text": "ОП „Чистота – Свищов“ започна санитарна сеч в района на местността Калето, където жителите и гостите на Свищов правят своите разходки, за да се насладят на красивата гледка към река Дунав, и да посетят археологическата забележителност.  С много усилия служителите успяха да премахнат всичката храстова растителност пред намиращия се там к-с „Калето“, от където се разкри чудесен изглед към града. За да може крепостта „Калето“ да е видима и от града, предстои да бъдат почистени зоните от северната част на билото ѝ, зад Ректората на СА „Д. А. Ценов“. Санитарна сеч е направена и покрай пътя от пристанището в посока пл. „Свобода“, и централна част на града, с което са предприети мерки за безопасност на пътната обстановка и по-добра видимост.  \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tИзвършват санитарна сеч в местността Калето в Свищов\t\t\t"}
{"url": "https://trud.bg/%d1%87%d0%b8%d1%81%d1%82%d0%be-%d0%b3%d0%be%d0%bb%d0%b0%d1%82%d0%b0-%d0%bd%d0%b0%d0%be%d0%bc%d0%b8-%d0%ba%d0%b5%d0%bc%d0%b1%d1%8a%d0%bb/", "text": "Топ моделът Наоми Кембъл е известна с липсата си на задръжки – на почти 50-годишна възраст тя без свян позира чисто гола пред обектива на известния фотограф Юрген Телър. „За мен е удоволствие да бъде лице на кампанията на Вивиан Уестууд! Особено след като сме приятелки от цели 34 години!“, написа дългокраката красавица в Instagram. Кадърът бе харесан близо 200 000 пъти само за 14 часа, а Наоми получи безброй комплименти за удивителната си фигура. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЧисто голата Наоми Кембъл\t\t\t"}
{"url": "https://trud.bg/%d0%b2-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%8f-%d0%ba%d0%be%d0%bd%d0%ba%d1%83%d1%80%d1%81-multi-comfort-2020/", "text": "Четвъртокурсници от специалност „Архитектура“ във Варненския свободен университет „Черноризец Храбър“ се състезават в престижен международен студентски конкурс за благоустрояването на бивша промишлена зона в парижкия район Сен Дьони.  Студентите Пресияна Пенчева и Виктория Гърневска се включиха в XVI издание на „Multi Comfort 2020“ на компанията „Sain Gobain“ и разработват проекта си под ръководството на преподавателя доц. д-р арх. Пламен Петров, съобщиха от висшето училище.  Задачата на участниците е да предложат иновативни, устойчиви и енергийно ефективни решения за преобразуването на стария индустриален комплекс на „Coignet Enterprise“. Екипите трябва да проектират зелена жилищна, учебна и развлекателна зона, която да съчетава едновременно следите от историческо наследство със съвременните нужди за развитие на квартала. В непосредствена близост до него се намира националният стадион „Стад дьо Франс“, който през 2024 г. ще бъде домакин на XXXIII Летни олимпийски и Параолимпийски игри. Отреденият за благоустрояване парцел е между река Сена и железопътните линии, излизащи на север от френската столица.  Върху терена се намира първата железобетонна сграда в Париж –  „Maison de Francois Coignet“, построена през 1853 г. В нея са били настанявани работниците от близките цехове за торове, лепило и желатин. Собственикът й – водещият индустриалец Франсоа Коанье, е бил сподвижник на най-известния френски градостроител Жорж-Йожен Осман, дал днешния облик на Париж. През 1998 г. железобетонното здание е обявено за паметник на културата. Селекцията за конкурса минава през две нива. Първото е национално и в него екипът на ВСУ ще се конкурира с други отбори от български университети.  Призьорът ще получи възможност да представи проекта си пред международно жури в кметството на Сен Дьони, където ще бъде излъчен и победителят в конкурса. Студенти от ВСУ са участвали в юбилейното десето издание на „Multi Comfort“. Тогава петокурсниците Валентина Петрова и Калоян Димов спечелиха първото място в националния етап с проект на тема „Училище на бъдещето“, припомниха от университета. В последната надпревара – за проектиране на къща в Милано, участници са били 2200 студенти от 34 държави. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tВ международния конкурс „Multi Comfort 2020“\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%be%d1%82-%d1%83%d1%85%d0%b0%d0%bd-%d1%89%d0%b5-%d0%b1%d1%8a%d0%b4%d0%b0%d1%82-%d0%bf%d0%be%d1%81%d1%82%d0%b0%d0%b2%d0%b5%d0%bd%d0%b8-%d0%bf/", "text": "Екип от военномедицински специалисти ще участва в , намиращи се в Китай и за които по-рано съобщи министърът на здравеопазването, съобщават от пресцентъра на ВМА. Те ще бъдат настанени в Катедрата по инфекциозни болести на Военномедицинска академия в стаи със специален достъп. Осигурени са – както за тях, така и за специалистите, които ще ги наблюдават, изолационни костюми, защитни маски и очила. Няма да се допуска контакт със странични лица, докато не премине карантинният период. Информация за състоянието им ще бъде подавана своевременно на средствата за масова информация. От днес лабораторията на ВМА разполага и с китовете за генетична диагностика на новия коронавирус 2019-nCoV. Ситуацията с разпространението на вируса се следи непрекъснато. Разработени са планове за реакция и действия, свикан е Кризисен щаб, включващ и военномедицинско разузнаване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tБългарите от Ухан ще бъдат поставени под карантина във ВМА\t\t\t"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d0%ba%d1%80%d0%b0%d0%b5%d0%b2%d0%b5%d0%b4-%d1%82%d0%b2%d1%8a%d1%80%d0%b4%d0%b8-%d1%87%d0%b5-%d0%be%d1%82%d0%ba%d1%80%d0%b8%d0%bb-%d0%be%d0%b1%d1%89/", "text": "Бургаският историк Митко Иванов и колегата му съавтор на книгата „История на Бургас“ Стоян Райчевски са разкрили общ гроб на разстреляни от Народния съд през 1945 г. бургазлии. Според проучванията им, той се намира на територията на бившите бургаски гробища в сегашния парк „Св. Троица“ в жк „Славейков“. Тогава те са били ниви. Според Иванов, точната локация е в близост до кръстовището между улиците „Лазар Маджаров“ и „Яни Попов“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tБургаски краевед твърди, че открил общ гроб на разстреляни от Народния съд\t\t\t"}
{"url": "https://trud.bg/%d1%88%d0%be%d1%82%d0%bb%d0%b0%d0%bd%d0%b4%d0%b8%d1%8f-%d1%89%d0%b5-%d0%bf%d1%80%d0%be%d0%b2%d0%be%d0%ba%d0%b8%d1%80%d0%b0-%d0%bb%d0%be%d0%bd%d0%b4%d0%be%d0%bd-%d1%81-%d0%bd%d0%be%d0%b2-%d1%80%d0%b5/", "text": "Допитването може да е до края на годината Шотландският първи министър Никола Стърджън обяви, че не изключва възможността да свика нов референдум за независимостта на Шотландия от Обединеното кралство, въпреки отказа на консервативното правителство на британския премиер Борис Джонсън да легитимира повторно народно допитване, предаде Ройтерс. „Ако британското правителство продължи да отхвърля правото на Шотландия (да избере независимостта), можем да достигнем точката, в която да се наложи да изпитаме легитимността” на подобно решение, каза Стърджън в реч в Единбург, в деня, в който Великобритания напусна в полунощ Европейския съюз. „Ще направя всичко по силите си, за да организираме референдум още тази година”, подчерта още шотландският първи министър, след като социологическо проучване от тази седмица показа, поддръжниците на бъдещо отделяне на страната от Обединеното кралство имат мнозинство. На допитването през 2014 г. шотландците гласуваха с 55% за оставане в пределите на общата държава, а на това за Брекзит през 2016 г. със 62 на сто за продължаване на членството в ЕС, припомнят наблюдатели. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tШотландия ще провокира Лондон с нов референдум\t\t\t"}
{"url": "https://trud.bg/%d0%ba%d0%bc%d0%b5%d1%82%d0%be%d0%b2%d0%b5%d1%82%d0%b5-%d1%89%d0%b5-%d1%80%d0%b0%d0%b7%d1%8f%d1%81%d0%bd%d1%8f%d0%b2%d0%b0%d1%82-%d0%bc%d0%b5%d1%80%d0%ba%d0%b8%d1%82%d0%b5-%d1%81%d1%80%d0%b5%d1%89/", "text": "Кметовете на населените места в община Сливен ще разясняват но стопаните какви са необходимите мерки, които трябва да предприемат, за да не бъде допуснато проникване на инфлуенца по птиците, съобщиха от администрацията след проведеното извънредно заседание на общинската епизоотична комися под председателството на зам.кмета Румен Иванов. Стопаните трябва да знаят, че е нужно домашните птици да се отглеждат в заградено и закрито пространство и да не напускат дворовете. Фуражните храни трябва да са покрити и да не са достъпни за диви животни. Към момента няма регистрирани случаи на грип по птиците на територията на България, но превенцията е наложителна. Заразата е изключителна опасна и мерките трябва да се спазват стриктно, тъй като за разлика от африканската чума по свинете, птичият грип засяга и хората. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tКметовете ще разясняват мерките срещу инфлуенца\t\t\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%ba%d0%bc%d0%b5%d1%82-%d0%bf%d0%b8%d1%8f%d0%bd-%d0%b8-%d0%b1%d0%b5%d0%b7-%d0%bf%d0%b0%d0%bd%d1%82%d0%b0%d0%bb%d0%be%d0%bd%d0%b8-%d0%b2-%d0%bb%d0%b5%d0%b3/", "text": "Кметът на американския град Махуа, Ню Джърси, Джон Рот е уличен в аморално поведение. Из града започнало да циркулира анонимно писмо от „обезпокоени служители”, в което се казва, че кметът е спал в леглото на своя подчинена пиян и без панталони, пише northjersey.com, цитиран от Канал 3. 71-годишният политик си признал, че е бил на парти, организирано в дома на служителка на кметството, на което са присъствали и други сътрудници на местната администрация. Тъй като пил твърде много, той влязъл в една от стаите, където заспал. По-късно някой от гостите го събудил, а жена му го отвела вкъщи. Кметът се извинил на своята служителка за причинените неприятности. Останалите представители на общината отказали да коментират инцидента. Джон Рот е избран за кмет на града през 2018 г., след като неговият предшественик Бил Лефорт е свален от длъжност заради скандал. Лефорт обвинява свой служител, че има на компютъра си порнографски материали, като основание за това му дава анонимно писмо, без то да е подкрепено от доказателства. Тогава в рамките на предизборната кампания Джон Рот призовава избирателите си да гласуват за „правилния морален компас”. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tХванаха кмет пиян и без панталони в леглото на своя подчинена\t\t\t"}
{"url": "https://trud.bg/%d0%b1%d0%b0%d0%b1%d0%b0-%d0%b4%d0%be%d0%bd%d0%b0-%d0%be%d1%82-%d0%b1%d1%8f%d0%bb%d0%b0-%d1%80%d0%b5%d0%ba%d0%b0-%d0%bd%d0%b0%d0%b2%d1%8a%d1%80%d1%88%d0%b8-100-%d0%b3%d0%be%d0%b4%d0%b8%d0%bd%d0%b8/", "text": "Дона Георгиева от сухиндолското село Бяла река днес навърши 100 години. В селото беше организирано специално тържество в нейна чест. Тя духна свещите на тортата в добро здраве и бодър дух, като сподели, че рецептата за дълголетие е трудът. \n„Копаехме, жънахме. Пръчки облагородявахме. Като започнах да работя нищо не знаех, но се научих, всичкото съм работила. Имаше много лозя, много пръчки съм облагородявала. Грозде имаше, вино имаше, ракия имаше. Живяхме много добре след 9-ти септември, като влязохме в ТКЗС-то. Къщи направихме, всичко. На 22 години се ожених и дойдох в Бяла река.  Пет деца сме на майка и на баща. Четири сестри и един брат. Много добре ни гледаха и затова съм жива“, сподели баба Дона Георгиева. Възрастната жена разказа, че като малка е преболедувала от туберкулоза, съдбата обаче й отредила да изживее цял век. \nОсвен торта, кметът на Сухиндол връчи на столетницата специален поздравителен адрес.  В него инж. Пламен Чернев подчертава, че всички жители на общината черпят от опита и жизнения път на днешната рожденичка. „От мое име и от името на цялото общинско ръководство искаме да Ви поздравим по случай 100-годишнината. Желаем само здраве в бъдеще и хубави моменти за цялото семейство“, каза в поздравлението си към рожденичката инж. Пламен Чернев. Специален поздрав към баба Дона отправиха децата от Певческа група „Шарена китка“ към НЧ „Самосъзнание- 1908“. Те изпълниха богат репертоар от народни песни, с които зарадваха възрастната жителка на селото. Празненството се проведе в Пенсионерския клуб, а за да уважат рожденичката на тържеството присъстваха още председателят на Общинския съвет в Сухиндол Борислав Вълев и секретарят на Общината Маринела Пазвантова.  \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tБаба Дона от Бяла река навърши 100 години\t\t\t"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%be%d1%82%d0%be-%d0%b4%d0%b5%d1%80%d0%b1%d0%b8-%d1%80%d0%b5%d0%b0%d0%bb-%d1%81%d1%80%d0%b5%d1%89%d1%83-%d0%b0%d1%82%d0%bb%d0%b5/", "text": "Уикендът по спортните канали на А1 обещава много емоции и зрелища за футболните фенове с няколко класически дербита от Испания, Италия и Холандия. С най-голям интерес се очаква сблъсъкът между мадридските съперници „Реал“ и „Атлетико“, част от програмата на XXII кръг на Ла Лига. Мачът на „Сантяго Бернабеу“ е от 17 ч в събота и ще се излъчва пряко по MAX Sport 4. . \nГолямото дерби на холандския футбол между „Аякс“ и ПСВ е в късния неделен следобед, от 17,45 ч по МАХ Sport 1. Домакините от Амстердам имат аванс от 3 т. на върха на класирането пред „АЗ Алкмаар“, докато гостите от Айндховен са едва пети с 11 т. изоставане от „Аякс“. Фаворитите за титлата „Ювентус“, „Интер“ и „Лацио“ загубиха точки в последните си двубои и заплетоха още повече възела в челото на Серия А. Трите отбора са събрани в рамките на едва 5 точки, а двубоите им са в неделя и ще бъдат излъчвани пряко по MAX Sport 3. „Ювентус“ и „Фиорентина“ играят от 13,30 ч, а „Лацио“ и СПАЛ излиза един срещу друг в 16 ч. В късния двубой, от 21,45 ч „Интер“ гостува на коравия тим на „Удинезе“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tИспанското дерби „Реал“ срещу „Атлетико“ по МАХ Sport\t\t\t"}
{"url": "https://trud.bg/13-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-51-%d0%b3%d0%be%d0%b4%d0%b8%d1%88%d0%b5%d0%bd-%d1%83%d0%b1%d0%b8%d0%bb-%d0%bc%d0%b0%d0%b9%d0%ba%d0%b0-%d1%81/", "text": "С осъдителна присъда се произнесе съдът по обвинителен акт на Окръжна прокуратура – София, с който Х.К. (на 51 години) е изправен на подсъдимата скамейка за умишлено убийство на собствената си майка. Обвиняемият живеел със 76-годишната жена в къща, в с. Радуил. Мъжът от дълго време бил пенсионер по болест, не работел и злоупотребявал с алкохол. Това било повод за честите скандали между него и майка му. Следобед на 08.07.2018 г. двамата били вкъщи, като се скарали. Синът взел дървен бастун и нанесъл удар с него по главата на майка си. Жената паднала на пода, а бастуна се счупил. В следващия момент К. взел кухненски нож, надвесил се над пострадалата и й нанесъл един удар в шията вдясно, който причинил смъртта на жената. След тези действия обвиняемият хвърлил ножа на пода, оставил майка си така, както била паднала и отишъл да си купи водка. В продължение на няколко дни трупът на В.К. останал на същото място. Извършителят на убийството не съобщил на никого за случилото се, ползвал същата стая и излизал само да си купи алкохол. На 13.07.2018 г. братовчедка на възрастната жена отишла да я види, но Х.К. не й отворил, казал й да си тръгва и не отговорил на въпросите й за местонахождението на майка му. Притеснена от случващото се и че никой не виждал В.К. от няколко дни, съобщила за това в кметството на селото, след което бил подаден сигнал в РУ на МВР гр. Самоков. През прозореца на балконската врата на къщата, полицаите видели на пода, вътре в стаята, лежаща без жизнени функции В.К., а в леглото до нея сина й – Х.К. Служителите на реда почукали и извикали обвиняемия. Той им отворил вратата и излязъл при тях на терасата. Попитан какво се е случило с майка му, К. обяснил, че са се скарали и той я е ударил с бастуна по главата, след което й нанесъл удар с нож и я е убил. Веднага след това мъжът е бил задържан. От заключението на съдебномедицинската експертиза е видно, че причина за смъртта на В.К. е прободно – порезното нараняване в областта на шията, проникващо в гръбначно – мозъчния канал и засягащо гръбначния мозък. Първоинстанционният съд е признал Х.К. за виновен и му е наложил наказание от тринадесет години „лишаване от свобода“ при „строг“ режим на изтърпяване. Осъдителната присъда не е влязла в законна сила и подлежи на обжалване и протест. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t13 години затвор за 51-годишен, убил майка си\t\t\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0/", "text": "Специализираната прокуратура отдели материали от досъдебното производство, по което в качеството на обвиняем за умишлена \nбезстопанственост е привлечен бившият министър на околната среда и водите Нено Димов. Предметът на разследване по новообразуваното досъдебно производство са извършени действия по служба от бившия министър на околната среда и водите, свързани с концесията на ски зона „Банско“, чийто концесионер е търговското дружество „ЮЛЕН“ АД, съобщиха от спецпрокуратурата. Разследването е възложено на следователи от Следствения отдел при Специализирана прокуратура и по него се извършват активни действия по разследването. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tСпецпрокуратурата започна разследване срещу Нено Димов за концесията на ски зона „Банско“\t\t\t"}
{"url": "https://trud.bg/%d0%ba%d0%b5%d0%b2%d1%80-%d1%82%d0%be%d0%ba%d1%8a%d1%82-%d1%89%d0%b5-%d0%bf%d0%be%d1%81%d0%ba%d1%8a%d0%bf%d0%bd%d0%b5-%d1%81-%d0%bd%d0%b5-%d0%bf%d0%be%d0%b2%d0%b5%d1%87%d0%b5-%d0%be%d1%82-15-%d1%81/", "text": "Не повече от процент и половина ще поскъпне токът за битовите потребители след освобождаването на цените. Това каза Евгения Харитонова от Комисията за енергийно и водно регулиране по  . Либерализацията на пазара за малките фирми се очаква да влезе в сила от първи юли тази година и постепенно да се разширява към битовите абонати: „По принцип целта е да не се увеличава цената на тока за битовия потребител или да бъде някакъв, да кажем, до един процент-процент и половина – съвсем нормално, при положение, че имаш на входа на централите едно малко повишаване. То малко или повече ще рефлектира“, каза Евгения Харитонова. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tКЕВР: Токът ще поскъпне с не повече от 1,5% след освобождаването на цените\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d0%bc%d0%b8%d1%81%d0%b8%d1%8f%d1%82%d0%b0-%d0%bd%d0%b8-%d0%b5-%d0%b4%d0%b0-%d0%be%d0%bf%d0%b0/", "text": "Министерството на културата подхожда изключително отговорно при пренасяне на културните ценности, иззети в рамките на разследването по отношение на Васил Божков. Това увери министър Боил Банов на брифинг във ведомството.   Министерството на културата работи с компетентните органи по разследването още от самото начало. Всякакви хипотези за чували не са състоятелни, увери той.  Инспекторатът на МК има свои представители – експерти, реставратови, консерватори и т.н., на всички адреси (които са проверени във връзка с разследването – бел.ред.), каза още Банов. „Опитни сме в тази работа и гарантираме, че всичко ще бъде опазено, съхрането, описано, проучено, анализирано, така както подобава с оглед защита на културното наследвство“, подчерта той и добави:  „Другото мога да го определя като инсуинуации и, разбира се, притеснения от страна на на обществото. Нормално е да има такъв обществен интерес, за което благодаря“. Министър Банов увери, че екипът на министерството се грижи по един и същи начин за всички културни ценности, независимо на кого са собственик. На въпрос какво ще се случи с предметите, за които няма документи за собственост, той отговори: „Ще ги приемем с радост и ще ги изложим в музеите“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tМинистър Боил Банов: Мисията ни е да опазим културното наследство\t\t\t"}
{"url": "https://trud.bg/%d0%bc%d0%bd%d0%b8%d0%bc-%d0%ba%d0%be%d0%bc%d0%b8%d1%81%d0%b0%d1%80-%d0%be%d0%b1%d1%80%d0%b0-%d0%b6%d0%b5%d0%bd%d0%b0-%d1%81%d0%bf%d0%b5%d0%ba%d1%83%d0%bb%d0%b8%d1%80%d0%b0%d0%b9%d0%ba%d0%b8-%d1%81/", "text": "Мним полицай и негов сподвижник успя да измами по телефона жена от Берковица да му даде пачка с пари, като за параван използва името на главния прокурор, съобщиха от областната дирекция  на МВР в Монтана На 30 януари около 12 и половина часа на телефон 112 е получен сигнал от 61-годишна берковска жителка, която съобщила, че същия ден преди обяд на домашния си и на мобилния си телефони провела разговори с непознат, представил се за комисар Манолов и друг мъж, представил се за терорист.  Мнимият комисар я уведомил, че под ръководството на главния прокурор се провежда полицейска акция за залавяне на телефонни измамници и терористи и е необходимо съдействието й. Последвало второ обаждане на мобилния телефон от непознат, представил се за терорист, който отправил заплахи към живота й, както и към този на членовете на семейството й. Разговорите с измамниците продължили около 2 часа, като жената получила указания да изхвърли през терасата си плик със сумата от 5 000 лв. за залавянето на телефонните измамници и терористите. Впоследствие жената хвърлила през терасата на обитавания от нея апартамент сумата от 2 000 лв. По случая е образувано досъдебно производство в РУ Берковица. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tМним комисар обра жена, спекулирайки с името на главния прокурор\t\t\t"}
{"url": "https://trud.bg/%d1%80%d1%83%d1%85%d0%bd%d0%b0-%d0%bf%d0%be%d0%ba%d1%80%d0%b8%d0%b2-%d0%bd%d0%b0-%d0%be%d0%b3%d1%80%d0%be%d0%bc%d0%b5%d0%bd-%d1%81%d0%bf%d0%be%d1%80%d1%82%d0%b5%d0%bd-%d0%ba%d0%be%d0%bc%d0%bf%d0%bb/", "text": "Покривът на спортния и концертен център „Петербургски” в Санкт Петербург падна по време на демонтаж, предаде БГНЕС. Под развалините вероятно има работници. По време на работата по демонтирането на покрива на комплекса се е стигнало до разрушаване на конструкцията. Все още не е уточнена засегнатата от разрушението площ. Предполага се, че под останките има поне един работник, като служители на Министерството на извънредните ситуации извършват издирвателни и спасителни дейности. В социалните мрежи е публикуван запис от инцидента, на който се вижда, че при демонтирането един работник, който се намирал на покрива, не успява да се хване за строителното оборудване и пада заедно с покрива.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tРухна покрив на огромен спортен комплекс в Русия (ВИДЕО)\t\t\t"}
{"url": "https://trud.bg/%d1%82%d0%b8%d0%b9%d0%bc-%d0%b2-%d0%b1%d0%b8%d1%82%d0%ba%d0%b0-%d1%81-%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%b7%d0%b0-%d1%82%d1%80%d0%be%d1%84%d0%b5%d1%8f-%d0%bc%d0%b5%d0%bb%d0%b1%d1%8a/", "text": "Доминик Тийм стигна до първия си финал в Мелбърн и общо трети в турнир Големия шлем. 26-годишният австриец се нуждаеше от 3 часа, за да преодолее съпротивата на Александър Зверев (Германия) – 3:6, 6:4, 7:6, 7:6 на откритото първенство на Австралия. \nТака за трофея в неделя от 10,30 часа Тийм ще спори срещу рекорьдора по титли Новак Джокович, който има общо 7, включително и от миналия сезон. \nДосега и в двете си участия на финал от Шлема австриецът губи от Краля на клея – Рафаел Надал на „Ролан Гарос“ през последните 2 г. \nДжокович все още не е губил решителна битка, а броят на участията му в последния двубой от турнира също е рекорден, предстои №8. Балансът между двамата е в полза на Джокера – 6:4, но световният №5 е спечелил четири от последните им пет срещи, включително две на „Ролан Гарос“. \nСега в Мелбърн австриецът се представя впечатляващо, като до момента, като постигна 5 победи, включително и над Гаел Монфис (Франция), а на четвъртфиналите елиминира и Рафаел Надал. \nДоминик се превръща в краля на тайбрека. Срещу Рафа той спечели цели три, а срещу Зверев удължи серията си в дългите геймове до пет. Александър имаше над 80% вкаран първи сервис в мача, но въпреки това посрещането на Тийм бе перфектно. \n„Да бъдеш финалист е нещо велико – заяви Тийм. – Изиграхме изключително равностойна битка. Саша имаше високи показатели на сервис и бе трудно да го пробия. Беше ми трудно да се възстановя след мача с Рафа, но когато усетиш вкуса на битката, успяваш да превъзмогнеш умората. Два пъти загух от Надал на „Ролан Гарос“, а той спечели 12 титли. Сега Новак е Кралят тук със 7 трофея. Явно съм орисан все да играя с кралете. Длъжен съм да дам най-доброто от себе си!“ \n \nСъщевременно Кристина Младенович и Тимеа Бабош ликуваха с втора титла при женските дуети за последните 3 години, откакто са заедно. \nНа финала в Мелбърн унгаро-френският тандем прегази само за 72 минути Барбора Стрицова (Чехия) и Су-Уей Хсие (Тайван) с 6:2, 6:1. Мачът се игра при спуснат покрив заради невероятните горещини. Шампионките изиграха трети пореден финал в Австралия, както и общо шести в Големия шлем. Младенович и Бабош станаха шампионки на Аустрелиън оупън и през 2018-а. Дуетът се затвърди като един от най-успешните, след като спечели и финалния турнир от WTA, отново срещу Су-Уей Хсие и Стрицова. Въпреки загубата тайванката Хсие ще оглави ранглистата при двойките в началото на следващата седмица. Джейми Мъри, брат на Анди Мъри, и партньорката му Бетани Матек-Санд стигнаха трети финал при смесените дуети на турнир от Големия шлем. Само за 82 минути двойката се наложи над Джон-Патрик Смит (Австралия) и Астра Шарма (Сингапур) с 6:3, 7:6 на откритото първенство на Австралия. „Да се играе с Джейми винаги е забавно, нямам търпение за финала – обяви американката Матек-Сандс. – Имам страхотни спомени от Мелбърн, защото това е мястото, на което спечелих първата си титла от Големия шлем.“ \nДуетът не бе поставен в основната схема. И докато шотландецът за първи път в кариерата си стига толкова далеч в Мелбърн, то партньорката му стана шампионка през 2012 година, когато играе заедно с Хория Тъкау. \nПрез 2019-а Матек-Сандс и Мъри защитиха трофея си при смесените двойки на Ю Ес Оупън от предишната година. А сега в решителния мач тандемът ще имат за съперници Барбора Крейчикова (Чехия) и Никола Мектич (Хърватия). \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tТийм в битка с Джокович за трофея Мелбърн\t\t\t"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d1%80%d0%b0%d0%b7%d0%bf%d0%b8%d1%81%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d0%b2%d0%bb%d0%b0%d0%ba%d0%be%d0%b2%d0%b5%d1%82%d0%b5-%d0%b2/", "text": "От 3-и февруари /понеделник/ до 29-и февруари ще бъдат въведени временни промени в движението на два бързи и четири пътнически влака, които преминават в участъка от Подбалканската железопътна линия между гарите Карлово и Антон. Причината за въведените промени са извършване на подготовка за планирани от ДП НКЖИ мащабни ремонтни дейности по жп тунел „Козница”, съобщиха от БДЖ. Изпълнението на обекта ще стартира от 1-ви март и по предварителни планове ще продължи до месец август. По този повод движението на влаковете в участъка ще бъде изцяло преустановено до приключване на ремонтните дейности, като за клиентите на БДЖ ще бъде осигурен превоз с автобуси. Във връзка с извършването на подготовка за планираните ремонтни дейности, от 3-и до 29-и февруари ще бъдат въведени промени в движението на следните влакове: – Бързият влак № 3623 от София за Бургас, който заминава от Централна гара София в 13:00 ч., ще пътува с променено разписание. Влакът ще тръгва от София в 12:15 ч. като бърз влак № 3693 от София до Антон. Между гарите Антон и Карлово пътниците ще бъдат превозвани с автобус, след което ще продължат пътуването си до Бургас по редовното разписание на бързия влак; – Бързият влак № 3622 от Бургас за София, който заминава в 08:30 ч., ще пътува по обичайното си разписание до Карлово. Между гарите Карлово и Антон пътниците ще бъдат превозвани с автобус, след което ще продължат пътуването си с бърз влак № 3692 от Антон до София; – Пътническият влак № 30113 от София за Карлово, който заминава от Централна гара София в 13:30 ч., ще тръгва с 60 минути по-рано, т.е. в 12:30 ч и ще се движи до гара Антон. От Антон до Карлово пътниците ще бъдат превозени с автобус; \nПътническият влак № 30116 от Карлово за София, който заминава в 12:55 ч., ще се движи само от Антон до София. Пътниците за този влак ще бъдат превозени с автобус от Карлово до Антон, като автобусът ще тръгва от гара Карлово в 12:52 ч.; – Пътническият влак № 30121 от София за Копривщица, който заминава от Централна гара София в 09:00 ч., ще тръгва с 13 минути по-рано, т.е. в 08:47 ч и ще се движи до гара Антон. От Антон до Копривщица пътниците ще бъдат превозени с автобус; \nПътническият влак № 30122 от Копривщица за София, който заминава в 11:25 ч., ще се движи само от Антон до София. Пътниците за този влак ще бъдат превозени с автобус от Копривщица до Антон, като автобусът ще тръгва от гара Копривщица в 11:13 ч. Промените в разписанието на влаковете, както и разписанието на автобусите в участъците, където композициите ще бъдат заменени с автобуси, е качено в електронния пътеводител на официалната интернет страница на БДЖ (www.bdz.bg), както и е разпространено в гарите и спирките по маршрута на влаковете. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tПромени в разписанието на влаковете в участъка Карлово-Антон\t\t\t"}
{"url": "https://trud.bg/%d1%85%d0%be%d0%bb%d0%b8%d0%b2%d1%83%d0%b4-%d1%81-%d0%bd%d0%be%d0%b2%d0%b8-%d0%bf%d1%80%d0%b0%d0%b2%d0%b8%d0%bb%d0%b0-%d0%b7%d0%b0-%d1%81%d0%bd%d0%b8%d0%bc%d0%b0%d0%bd%d0%b5-%d0%bd%d0%b0-%d1%81%d0%b5/", "text": "Съюзът на актьорите в САЩ променя правилата за заснемане на секс сцени в Холивуд. При новите условия, на мястото на снимките ще има специален координатор, който ще взаимодейства с актьорите по въпроси, свързани с интимните сцени, пише британският в. “Гардиън”, цитиран от   Експертът ще обсъжда с тях какво са съгласни да направят пред камерата и какво не. Координаторът също ще контактува по тези въпроси с продуценти, режисьори и сценаристи. Той ще говори с тях за всички разголени сцени в предстоящ филм и степента на „разголване“. Освен това експертът ще присъства на репетиции и снимки, за да следи изпълнението на договореното. Нововъдението е документирано и публикувано от Гилдията на актьорите в САЩ. Тези правила се въвеждат с цел да се ограничи вероятността от тормоз, както и да се изключват епизоди с неподходящо поведение на актьорите и режисьорите на снимачната площадка. Синдикатът на актьорите е уверен, че новите правила ще направят заснемането на деликатни сцени по-комфортно както за самите звезди, така и за режисьорите. Тези мерки са в отговор на скандалите, избухнали поради сексуален тормоз в областта на американското филмово производство. За създаването на такъв регламент започна да се говори с появата на движението #MeToo. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tХоливуд с нови правила за снимане на секс сцени\t\t\t"}
{"url": "https://trud.bg/%d0%b1%d0%b0%d0%b3%d0%b0%d1%82%d0%b0-%d1%89%d0%b5-%d1%81%d0%b5-%d0%b1%d0%b8%d0%b5-%d0%bd%d0%b0-9-%d0%bc%d0%b0%d0%b9-%d0%b2-%d0%b1%d1%80%d0%b0%d0%b7%d0%b8%d0%bb%d0%b8%d1%8f/", "text": "Благой Иванов-Багата влиза отново в октагона на 9 май в Сау Пауло. Съперник на българина ще бъде бразилецът с японски корени Аугусто Сакай. Двубоят е в рамките на галавечерта от UFC 250, най-популярната верига от смесените бойни изкуства ММА. Багата е 11-и в ранглистата и до момента има 2 победи и толкова загуби в UFC. Но в цялата си кариера е записал 18 успеха, 3 поражение и едно равенство. Противникът му е на 28 години и е 13-и в класацията. От 2018-а той се присъедини към UFC и оттогава има на сметката си 3 победи. Иначе в актива си е с баланс от 14:1:1. В момента Багата продължава подготовката си в Лас Вегас. Последният му бой бе през ноември. След спорно съдийство българинът загуби от американеца Дерек Люис, а мачът от първите редове в “Медисън Скуеър Гардън“ изгледа и президентът на САЩ Доналд Тръмп. Според специалистите именно този факт повлия на резултата, въпреки че българинът засипа с удари Луис. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tБагата ще се бие на 9 май в Бразилия\t\t\t"}
{"url": "https://trud.bg/%d0%b3%d1%80%d0%b0%d0%b4%d0%be%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%bb%d0%b8%d0%b2%d0%b5%d0%bd-%d0%bb%d0%b5%d0%ba%d1%82%d0%be%d1%80-%d0%b2/", "text": "Кметът на Сливен Стефан Радев е лектор в специализираното обучение, което Национално сдружение на общините в Република България (НСОРБ) организира за новоизбраните кметове и общински съветници на тема „Съвременно местно самоуправление в България”, съобщиха от администрацията. Програмата на форума включва теми, свързани с основните правомощия на местната власт и взаимодействието между кмета и общинския съвет, предизвикателствата в предстоящия мандат, първите задачи, пред които се изправят органите на местното самоуправление и други аспекти на успешното управление. Основният принцип в работата на НСОРБ – партньорството – е заложен и в модела на обученията. Водещите теми на дискусиите представят кметове с дългогодишен опит в местната власт: освен Стефан Радев – втори мандат кмет на община Сливен, Георги Георгиев – пети мандат кмет на община Тунджа, член на УС на НСОРБ, Георги Димитров – четвърти мандат кмет на община Карнобат с опит и като общински съветник и член на УС на НСОРБ, кметът на Поморие Иван Алексиев, който е начело на общината вече трети мандат, Христина Чолакова – председател на ОС на община Котел и домакинът Димитър Николов. Участниците в обучението се запознават със съвременните принципи на местно самоуправление у нас и Европейския съюз, с основните задължения на кметовете, моделите за ефективно взаимодействие с общинския съвет и с централната администрация. По силата на действащи разпоредби на различни правни актове, днес кметовете имат повече от 800 различни по своя характер задължения и отговорности, свързани с прилагането на националните и местни политики. Новоизбраните кметове и общински съветници ще разискват обстойно със своите по-опитни колеги както спецификата на основните управленски процеси, така и конкретни примери от практиката на доайените в местната власт, които правят работата на общинската администрация по-ефективна, а резултатите – по-осезаеми за гражданите. Лекторите представят интересни казуси от своята многогодишен опит и дават полезни съвети на колегите си от Югоизточния район. Изпълнителният директор на НСОРБ Силвия Георгиева и екипът на сдружението представят основните аспекти на подкрепа, която всяка от общините може да получава от Сдружението и водещите принципи при формиране на единната позиция на българските общини в процеса на подготовка и приемане на важни стратегически документи и законодателни актове. Чрез НСОРБ българските общини участват активно в процеса на разработване на всички политики на национално равнище, в законодателния процес, в разработването на държавния бюджет. Сдружението представлява интересите на общините във всички консултативни формати към секторните министерства и в международен аспект. Всички теми, включени в програмата на обученията за новоизбрани кметове и общински съветници, са резултат от проведените от НСОРБ проучвания на нуждите и мненията на всички български общини. В обучението, което се провежда в Бургас, участват представители на 33 общини от областите Сливен, Ямбол, Стара Загора и Бургас. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tГрадоначалникът на Сливен – лектор в обучение на НСОРБ\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b5%d0%ba-%d0%bd%d0%b8%d0%ba%d1%8a%d0%b4%d0%b5-%d0%bd%d0%b5-%d0%ba%d0%b0%d0%b7%d0%b2%d0%b0-%d1%87%d0%b5/", "text": "Т. нар. зелена сделка на ЕС поставя много сериозно предизвикателство към енергийния сектор. това заяви инистърът на енергетиката Теменужка Петкова по   след като парламентът забрани на енергийното министерство да поема ангажимент за закриване на въглищните мощности в България. „За България то е изключително голямо, защото приблизително 100 000 души са ангажирани в целия въгледобив. Условията трябва да бъдат разглеждани от гледна точка и на енергийната сигурност. Въглищните мощности балансират електроенергийната система на страната – ТЕЦ „Марица – изток 2″ е един от стожерите на енергийната сигурност на страната и при една авария ще даде възможност максимално бързо да възстановим системата“, коментира министър Петкова. Относно работата на въглищните централи до 2030 г., Петкова посочи, че този срок не е краен и не означава задължително спиране на централите. „Ние много ясно сме посочили, че въглищните централи са основни наши базови мощности и ние ще се възползваме от тях до 2030 г. с хоризонт до 2050 г. ЕК никъде не казва, че въглищните централи трябва да бъдат закрити до еди коя си дата. Официалната позиция на България е, че този преход трябва да бъде справедлив, плавен и по никакъв начин да не поставя под риск енергийната сигурност на всяка една страна. Ефектът от зелената сделка ще се усети най-силно в нашия регион, защото ние граничим с държави, които не са членки на ЕС и ще продължат да действат с досегашните си мощности, обясни Петкова. Тя коментира и как се използва водата от ВЕЦ-вете, стопанисвани от Националната електрическа компания (НЕК): \n„НЕК управлява едни от най-големите, значим, комплексни язовири, които са в много добро техническо състояние, ползваме максимално пестеливо водата. Тези ВЕЦ-ове работят изключително добре, няма превишение на количеството вода – напротив, ние пестим количество“. Относно диверсификацията на доставките на газ за България, Петкова увери, че след изграждане на проекта „Балкански поток“, цените на природното гориво със сигурност ще са много по-ниски, тъй като ще получаваме газ от различни източници и маршрути. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tМинистър Петкова: ЕК никъде не казва, че въглищните централи трябва да бъдат закрити до 2030 г.\t\t\t"}
{"url": "https://trud.bg/%d0%b2%d1%80%d0%b0%d0%bd%d1%87%d0%b0-%d1%81%d1%8a%d0%b1%d1%83%d0%b4%d0%b8-%d1%81%d0%b5%d0%b2%d0%b5%d1%80%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d0%b1%d0%b7%d0%be%d1%80/", "text": "Огнището в съседна Румъния определя сеизмичността на цяла Северна България Силно земетресение, регистрирано в ранните часове в петък в планината Вранча в съседна Румъния, стресна хората в Шумен и Свищов. Било е усетено и във Велико Търново и Русе. По данни на Националния институт по геофизика, геодезия и география към БАН магнитудът му е бил 5,4 по скалата на Рихтер, а според Европейския сеизмологичен център – 5,1 по Рихтер. Земетресението е усетено леко и няма данни за материални щети, но в 3,26 часа сутринта то разбудило шуменци. Усетили са го, както живеещи по високите етажи в блокове, така и хора в едноетажни къщи в околните села. Трусът е стреснал и жителите на Свищов. Десетки живущи в крайдунавския град са излезли от домовете си, но паника не е имало. Там помнят трагедията от разрушителния земен трус преди 43 г. На 4 март 1977 г. земята потреперала, а природният катаклизъм отново бил с епицентър Вранча и с магнитуд 7,6 по скалата на Рихтер. При бедствието загиват над 120 човека. “Това земетресение е малко по-силно и затова са го усетили у нас, но не е разрушително. Било е дълбоко, на около 100 км. Това означава, че ще се усети на по-далечно разстояние, това е причината да се усети чак в Русе. Вранчанското огнище е характерно с това, че има едно земетресение, след което замълчава. За съжаление не можем да кажем какво предстои”, посочи пред “Труд” проф. Николай Милошев, директор на Геофизичния институт към БАН. По думите му България не е на границата на плочи, така както Гърция и Турция, но Вранча е постоянно сеизмично огнище, което няма как да бъде избегнато и влияе върху сеизмичността на цяла Северна България. Проф. Милошев уточни, че няма връзка между това земетресение и силните трусове, които разлюляха Турция преди няколко дни и отново бяха усетени у нас. Той уточни, че в момента се изготвя точен кадастър, чрез който ще се направи пълна оценка на сеизмичните качества на вече построените сгради в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tВранча събуди Северна България (обзор)\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%bd%d0%b0-%d0%b3%d1%8a%d1%80%d1%86%d0%b8%d1%8f-%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d0%bf%d1%80%d0%be%d0%b3%d1%80%d0%b0/", "text": "Програмата за съвместни действия между Министерството на туризма на България и Министерството на туризма на Гърция в областта на туризма, която днес подписахме за периодa 2020-2022 г., ще надгради изключително добрите приятелски и стратегически отношения между нашите страни и ще разшири взаимния обмен на опит. Това заяви министърът на туризма Николина Ангелкова след церемонията за парафиране на документа. Тя изказа увереност, че с направената стъпка ще се увеличи още размяната на туристи, съобщиха от пресцентъра на МТ. Въпреки трудностите през изтеклата година, отчетохме над 9,3 млн. чуждестранни визити у нас през 2019-а, което е 0,4% ръст спрямо рекордната 2018 г., посочи министър Ангелкова и изтъкна, че Гърция е сред най-важните ни пазари за входящ туризъм – традиционно в топ 3 на класацията. През 2019 г. туристическите посещения на гръцки граждани в България са близо 1,17 млн. (второ място) и отбелязват нарастване от 4,7% спрямо предходната година.  Данните за обратния поток са близки – пътуванията на български граждани в Гърция през 2019-а са над 1,4 млн. и това е 4,2% ръст в сравнение с година по-рано. За последните пет години броят на посещенията на гръцки туристи се е увеличил с почти 12%, при това визитите са целогодишни, каза още тя и акцентира, че възможностите са много по–големи. Нововъведената Единна система за туристическа информация вече ни дава сериозен разрез какво предпочитат гръцките гости и това насърчава създаването на още по-разнообразни и иновативни продукти, стана ясно от думите й.  Сходните цифри за взаимните посещения са основание за промотирането на България и Гърция като съвместна дестинация за далечни и перспективни пазари, категорични бяха и двамата министри. Г-н Теохарис благодари на министър Ангелкова за поканата и за доброто сътрудничество между двете институции, което доведе до настоящото споразумение. Туризмът е уникален посланик на приятелството, а споразумението ще задълбочи партньорството между двете държави. Туризмът расте в световен мащаб и това ще продължи през следващите десетилетия, прогнозира той. Въпреки че като цяло отрасълът е сфера на конкуренция между държавите, съседството помежду ни ще донесе много ползи, заяви гръцкият министър. Сред общите договорености той спомена обмена на информация, съвместни туристически продукти за далечни пазари, споделяне на опит за взаимоизгодни маркетингови стратегии и др. На въпрос от медиите министър Ангелкова анонсира, че започва създаването на работна група по споразумението и една от първите общи инициативи ще бъде насочена към пазар САЩ и някои азиатски пазари. По отношение на България интересът ще е ориентиран предимно към културно-историческите и – по предложение от гръцкия гост – балнео – и СПА услугите. Ще бъдат предприети съвместни активности също по отношение ролята на туризма на европейско ниво като важен икономически и социален фактор, подчертаха и двамата министри. По-късно днес те участваха и в среща между гръцката делегация и представители на туристическия бизнес, местната власт, депутати и ръководители на браншови организации в туризма. В отворената дискусия се включиха Вежди Рашидов, председател  на парламентарната Комисия за културата и медиите, Даниела Савеклиева, зам.-председател на Комисията по икономическа политика и туризъм в Народното събрание, Цветан Симеонов, председател на УС на БТПП, и др. Вежди Рашидов се спря подробно върху предимствата на България като страна с много богато наследство от миналото и очерта ползата от бъдеща обща стратегия на балканските държави за дългосрочно развитие на туризма, включително и на културния туризъм, за да се представят по-успешно като дестинации с богатото си историческо наследство пред останалия свят, а така да привличат и повече посетители. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tБългария и на Гърция подписаха програма за съвместни действия в областта на туризма\t\t\t"}
{"url": "https://trud.bg/%d1%82%d0%b8%d1%80%d0%be%d0%b2%d0%b5%d1%82%d0%b5-%d1%89%d0%b5-%d0%b8%d0%b7%d1%87%d0%b0%d0%ba%d0%b2%d0%b0%d1%82-%d0%b8%d0%b7%d0%b2%d1%8a%d0%bd-%d1%82%d1%80%d0%b0%d1%81%d0%b5%d1%82%d0%be-%d0%bd%d0%b0/", "text": "Възложено е изработването на проект за организация на движение за пътна връзка „Генералово“ – автомагистрала „Марица“ към път I-8, която ще даде възможност при необходимост тежкотоварните автомобили да се пренасочват и да изчакват на първокласния път, без да пречат на останалите пътни превозни средства на АМ „Марица“, и ще допринесе за подобряване на пътната обстановка по магистралата. Това съобщи министърът на регионалното развитие и благоустройството Петя Аврамова в отговор на въпрос за построяване на паркинг за тирове на ГКПП „Капитан Андреево“ при участието си в днешния парламентарен контрол. Регионалният министър каза още, че участъкът от първокласния път – от връзката с автомагистралата до пътен възел „Капитан Андреево“, където моторните превозни средства се включват обратно в АМ „Марица“, е с дължина 2 км и е с трилентов габарит. Той е в добро състояние и ако през зимния период се установят компрометирани места по настилката, те своевременно ще бъдат ремонтирани. В него има съдове за смет и два частни паркинга със заведения към тях, които са оборудвани със санитарни възли. Проектът е съгласуван в Агенция „Пътна инфраструктура“ и в началото на декември 2019 г. е внесен за разглеждане в Сектор „Пътна полиция“ при ОД на МВР Хасково. След съгласуването му ще бъдат монтирани необходимите пътни знаци, а хоризонталната маркировка ще бъде приведена в съответствие с проекта. Петя Аврамова обърна внимание, че изграждането на зона за изчакване с достатъчно паркоместа за тежкотоварни автомобили в близост до пункта е в компетентността на повече от едно ведомство, като МРРБ и АПИ са готови да се включат в решаването на този проблем. Агенцията също така съдейства на частни инвеститори при реализацията на проектите им за изграждане на крайпътни обслужващи комплекси и на пътни връзки към тях при постъпване на заявление като издава разрешения за специално ползване на пътищата. Приветстваме такива частни инвестиционни намерения за изграждане на паркинги, на обслужващи зони в тях, включително оборудвани със санитарни възли и със заведения за хранене. Ще подпомогнем всеки инвеститор, който има желание да изгради такъв паркинг, каза още министърът. През втората половина на 2020 г. се предвижда да започнат реалните строителни дейности за укрепване на участък при км 164 на първокласния път „Габрово – Шипка – Казанлък“, където има пропадане на пътното платно в частта на банкета заради преовлажняване на пътния насип през последните години и динамичното натоварване от преминаващите моторни превозни средства, съобщи още министър Аврамова. За да се осигури пътната безопасност в момента, е изградена преграда от чували с пясък, поставени са бализи и предпазна лента, монтирана е съответната сигнализация. Движението на МПС над 12 т в отсечката е забранено целогодишно. Трайното укрепване на пътя ще бъде изпълнено по договор между агенцията и „Автомагистрали“ ЕАД. Утвърдено е задание за проектиране. След приключване на проучвателно-проектантските работи ще се изготви технически проект, на базата на който ще бъдат извършени укрепителни дейности и превантивни мерки по републиканския път с оглед осигуряване на условия за безопасност на движението. След одобрението му и въз основа на комплексен доклад за оценка на съответствието и издаване на разрешение за строеж ще започнат строително-монтажни работи за трайното укрепване на пропадането. Предстои да бъде обявена процедура за изпълнение на строителен надзор. За изпълнението на обекта са осигурени близо 8 млн. лв. от бюджета на АПИ. Общата стойност на обекта е 7 938 000.00 лв. с ДДС. Средствата са предвидени в бюджета на Агенция „Пътна инфраструктура“ по програма „Аварийни ремонти“. Възложено е изработването на технологичен проект за извършване на превантивен ремонт на 22.2 км от третокласния път Русе – Иваново – Две могили – Бяла в участъка от гр. Русе до разклона за с. Червен. Предвижда се да бъдат изпълнени ремонт на пътната настилка, отводнителни мероприятия, ландшафтно оформяне, ремонт на повредени или поставяне на нови пътни знаци и ограничителни системи, полагане на нова хоризонтална маркировка, информира също Петя Аврамова. След изготвянето и съгласуването на технологичния проект и осигуряването на финансов ресурс ще се премине към неговото изпълнение. Ще бъдат разгледани както възможностите за включване на обекта в програма „Текущ ремонт и поддържане“ на агенцията, в зависимост от финансовата рамка на програмата, така и чрез целево финансиране от държавния бюджет. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tТировете ще изчакват извън трасето на АМ „Марица“ преди ГКПП „Капитан Андреево“\t\t\t"}
{"url": "https://trud.bg/27-%d0%bd%d0%be%d0%b2%d0%b8-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%be%d1%82-14-%d0%b4%d1%8a%d1%80%d0%b6%d0%b0%d0%b2%d0%b8-%d0%b7%d0%b0%d0%b5%d0%bc%d0%b0%d1%82/", "text": "За много в Европейския съюз Брекзит е „сбогом“, но за евродепутатите, които заменят британските, които напускат Европейския парламент, това е ново начало, информира AFP. Мандатът на 73-мата британски евродепутата приключва в петък вечерта, когато Великобритания излиза от Европейския съюз и поради това намалява и парламентът – от 751 остават 705 члена и 27 представители от 14 държави-членки ще заемат тяхното място. Франция и Испания ще вземат „големия дял“, след като всяка ще получи по пет места, следвани от Италия и Нидерландия с по трима члена, двама от Ирландия, а Румъния, Австрия, Полша, Хърватия, Швеция и Естония и други ще получат по едно място. Въпреки че теоретично мандатът им започва от 1 февруари, повечето от новодошлите няма да встъпят в длъжност до 7 февруари. Те ще бъдат официално представени на парламентарна сесия в Страсбург, която ще започне три дни по-късно. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t27 нови евродепутати от 14 държави заемат местата на британците в ЕП\t\t\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-55/", "text": "Тази събота и неделя: Наоми Уотс: Артистът се нуждае от болка Когато работя с жени аз се чувствам спокойна, сигурна, уверена и в състояние да се гмурна надълбоко в сложната психология на образа.           Българският Хамлет беше комунист На социалистическата сцена играеше с партиен билет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t„Труд Уикенд“ – един вестник за два дни\t\t\t"}
{"url": "https://trud.bg/%d0%bf%d1%80%d0%be%d1%84-%d0%b3%d0%b0%d1%80%d0%b0%d0%b1%d0%b5%d0%b4-%d0%bc%d0%b8%d0%bd%d0%b0%d1%81%d1%8f%d0%bd-1-%d0%b5%d0%b2%d1%80%d0%be-%d0%b7%d0%b0-2-%d0%bb%d0%b5%d0%b2%d0%b0-%d0%b5-%d0%bf%d1%80/", "text": "Няма нищо страшно, ако се промени курсът на еврото, дори ако има плаващ, ще сме облагодетелствани като страна. Това коментира икономистът проф. Гарабед Минасян по  , след като НС прие да влезем в еврозоната с фиксиран курс на лева към еврото. Той обясни, че има страх сред обществото, защото няма публични дискусии по темата. „Надделява желанието нещо да се направи, за да се успокои населението, поправката, която беше въведена, тя не означава, че някой ще фиксира нашия валутен курс, тя означава, че ще може да има внушения за промяна на валутния режим. Никъде и никога Централната европейска банка не е определяла какъв да бъде курсът на някоя страна при влизане в зоната. Това, което изисква банката, е курсът да се определя на база пазарен принцип, а при нас в последните 23 години, валутният курс не е тестван пазарно – той е фиксиран „лабораторно“ и не е ясно каква е пазарната оценка на нашия курс“, коментира експертът. Според него ако преминем на пазарно определяне на валутния курс, той ще определи лева като по-скъп, отколкото е сега: „Т.е моите наблюдения са, че ако ние преминем към един пазарен курс, левът няма да девалвира, а обратно ще се засили, преценявам, че 1 евро за 2 лева е прекалено висока цена, като преценявам съотношението. Ако преминем към свободно плаващ валутен режим, вероятно еврото ще струва не 2 лева, а примерно 1,80-1,85. Български лев е подценен с около 15%“, каза още той. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tПроф. Гарабед Минасян: 1 евро за 2 лева е прекалено висока цена\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b2-%d0%b1%d0%b8%d1%82%d0%be%d0%bb%d1%8f-%d0%ba%d0%bd%d0%b8%d0%b3%d0%b8/", "text": "Книги на военно-историческа тематика ще бъдат представени от вицепремиера и министър на отбраната Красимир Каракачанов пред обществеността в град Битоля, Република Северна Македония. Поканата за участие в събитието е на сдружението Културен център „Иван Михайлов“ в Битоля, съобщиха от МО. Срещата на министър Красимир Каракачанов с обществеността е в Културния дом в Битоля от 12.00 ч. в събота, 1 февруари. На нея ще бъдат представени исторически, биографични и документални книги за български военачалници и събития от общата ни военна история. Каракачанов ще запознае присъстващите на срещата с исторически факти за личности като полковник Борис Дрангов, виден военачалник и военен педагог, известни и по-малко познати дейци на национално-освободителното движение в Македония и Одринска Тракия, бележити български офицери, родом от Македония, моменти от войните за национално обединение на българския народ през ХХ век и други теми. Инициативата на Културния център „Иван Михайлов“, в която се включва министър Красимир Каракачанов (историк по образование и автор на книги и научни статии по българска история), цели да подпомогне общото разбиране за съвместните исторически дати и събития от двете страни на границата. По-късно заедно с представители на местната общественост министърът на отбраната Красимир Каракачанов ще почете паметта на полковник Константин Каварналиев, герой от Междусъюзническата война (загинал през 1913 г. за освобождението на Македония). Те ще поднесат венци и цветя пред паметника на полк. Каварналиев, който бе възстановен с усилията на Министерството на отбраната през 2019 г. след десетилетия на забвение. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tКаракачанов представя в Битоля книги на военно-историческа тематика\t\t\t"}
{"url": "https://trud.bg/%d0%b7%d0%bd%d0%b0%d0%bc%d0%b5%d1%82%d0%be-%d0%bd%d0%b0-%d0%b5%d1%81-%d0%b1%d0%b5%d1%88%d0%b5-%d1%81%d0%b2%d0%b0%d0%bb%d0%b5%d0%bd%d0%be-%d0%be%d1%82-%d0%bf%d1%80%d0%b5%d0%b4%d1%81%d1%82%d0%b0%d0%b2/", "text": "Знамето на Европейския съюз бе свалено от пилона в постоянното представителство на Обединеното кралство в Брюксел, съобщи Асошиейтед прес.   Малко по-късно днес британското знаме също ще бъде свалено пред сградите на Европейския съвет и на Европейския парламент в Брюксел. В 23 ч. по Гринуич днес Обединеното кралство напуска ЕС след 47-годишно членство. Така блокът ще остане с 27 членове. Това е първото излизане на страна членка от съюза от неговото създаване. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЗнамето на ЕС беше свалено от представителството на Обединеното кралство в Брюксел\t\t\t"}
{"url": "https://trud.bg/%d1%81%d0%b7%d0%be-%d0%b7%d0%b0%d0%bf%d0%bb%d0%b0%d1%88%d0%b2%d0%b0-%d0%bd%d0%b8-%d0%b3%d0%bb%d0%be%d0%b1%d0%b0%d0%bb%d0%bd%d0%b0-%d0%bf%d0%b0%d0%bd%d0%b4%d0%b5%d0%bc%d0%b8%d1%8f/", "text": "Заразените в Китай вече са 9692 души, а жертвите 213 Големите авиокомпании няма да летят до Китай до 9 февруари Извънредно положение заради коронавируса обяви Световната здравна организация (СЗО). Това стана след проведено спешно заседание. От началото на седмицата големите авиокомпании започнаха да отменят директните полети от и за Китай, като това решение ще осане в сила до 9 февруари. Вирусът вече е определен като “глобална пандемия”, заяви генералният директор на СЗО Тедрос Аданом Гебрейесус. Ден преди това СЗО коригира предварителната си оценка за разпространението на китайския вирус и призна, че е подценила проблема. Властите в Китай обявиха, че вече 9692 души са заразени с новия коронавирус, като 213 са починали от вируса, за който все още няма открита ваксина. Ден по-рано според официални данни заразените Китай бяха 7711, а жертвите – 132. Почти всички смъртни случаи и повечето инфектирани са в провинция Хубей, чиято столица Ухан е епицентър на епидемията. Вирусът вече засегна 18 други страни. “Нашата най-голяма загриженост е възможността вирусът да се разпространи в страни с по-слаби здравни системи. Това не е вот на недоверие към Китай”, каза Тедрос Гебрейесус. Междувременно във Франция потвърдиха шести случай на заразата. Италианският премиер Джузепе Конте обяви първите два случая на заразяване с коронавируса в страната и преустановяването на всички полети от и до Китай. Става въпрос за двама китайски туристи, поставени в изолация в център за инфекциозни болести в Рим. В Германия е регистриран пети случай на болестта. У нас трима български граждани – две жени и един мъж, са хоспитализирани и се наблюдават заради съмнение за инфектиране. Националният център по заразни и паразитни болести обяви в четвъртък следобед, че са пристигнали китовете (комплет инструменти) за генетична диагностика чрез real-time PCR на коронавирус 2019-nCoV. Скоростта на разпространението на болестта в Китай се счита за много висока. СЗО препоръча на заболяването да бъде дадено временното наименование “остра респираторна болест 2019-nCoV”, а самия вирус вече е известен като “2019-nCoV”.   Проф. д-р Георги Момеков:  Маските не предпазват 100% Създаването на лекарство срещу коронавируса ще е трудно и бавно, заяви проф. д-р Георги Момеков, председател на Българското научно дружество по фармация. “Най-вероятно скоро няма да има етиологично лечение на тази инфекция, сега са много важни епидемиологичните мерки, които се предприемат срещу разпространението на болестта. Една прибързано направена ваксина, може да вземе повече жертви”, предупреди той. \nСпоред него мерките, които до момента СЗО предприема, са адекватни. “Световните експерти реагираха доста скоростно. Китайските власти – също”, каза още проф. Момеков пред БНТ. По думите му още не е събрана достатъчно информация за коронавироса – за неговата биология и начина му за разпространение. “Вирусите са с наноразмери, маската е важна за заразените хора, за да се разпространяват по-малко патогени. Не може да се успокояваме, че маската предпазва 100%”, посочи фармацевтът. Той препоръча поддържането на добра хигиена. “Този вирус има фосфолипидна отбивка, която се измива с дезинфектанти. Това показва, че добрата хигиена е изключително важна”, подчерта проф. Георги Момеков.   Над 2000 училища във ваканция  В 20 области в страната е преустановен учебният процес, като няма да се учи в 2079 училища и две детски градини. От вчера 105 училища в област Плевен и 55 училища в област Търговище са в грипна ваканция до 7 февруари. В Шумен болните от грип се увеличават, но все още няма данни за епидемична обстановка, въпреки това бе решено да се дадат превантивно 2 дни ваканция. Учениците няма да учат в понеделник и вторник. Грипната епидемия в област Бургас се удължава до 4 февруари. Слива се с междусрочната ваканция обявена за 5 февруари и така се очаква първият присъствен ден да бъде 6.02. – четвъртък. Продължават да се провеждат учебни занятия в областите Монтана и Русе. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tСЗО: Заплашва ни глобална пандемия\t\t\t"}
{"url": "https://trud.bg/%d0%b5%d1%82%d0%be-%d0%ba%d0%b0%d0%ba%d0%b2%d0%be-%d0%bf%d0%be%d0%b4%d0%b0%d1%80%d0%b8-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-4-%d0%b8%d1%8f-%d1%80/", "text": "Премиерът Бойко Борисов поздрави с пост във фейсбук внука си, който е кръстен на него. Малкият Бойко днес става на 4 годинки.  По този повод щастливият дядо публикува снимки, от които става ясно, че е подарил на своя наследник аквариум с живи рибки. „Аквариум с рибки за 4-тия рожден ден на Бойко. Пожелавам му да расте здрав и много да ни радва!“, пише министър-председателят в коментара към поста си. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЕто какво подари Бойко Борисов за 4-ия рожден ден на внука си (СНИМКИ)\t\t\t"}
{"url": "https://trud.bg/5-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d1%81-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b0-%d0%bd%d0%b0%d0%b4-40-%d0%b3%d1%80%d0%b0%d0%b4%d1%83/", "text": "5-годишно момче с тежко заболяване почина в болница, след като се лекувало в две други здравни заведения. Лекарите са категорични, че до смъртта на детето се е стигнало, защото се е заразило с морбили, съобщи  . Павел е бил с тежко автоимунно заболяване малко след като навършил една година. Засегнало е и белите му дробове. Затова семейството често престоява в болница. Последно преди да почина в София семейството било през декември миналата година. „Почна да прави обриви, вдигаше температура, що годе го закрепиха, горе-долу. И вече на 9 януари тази година аз постъпих с него в Шумен пак, направихме снимка на белия дроб и нещата казаха, че не са добре”, обясни Юлиан Йорданов, баща на починалото дете. Така семейството отново се връща в София – в детската болница, където детето се лекува от четири години. Защото редовно трябва да му се вливат лекарства. „Пуснаха изследвания, направиха, струваха, нали докъдето можаха направиха, обаче на следващия ден вдига температура над 40 градуса, с обриви“, каза Стоянка Йорданова, майка на Павел. Лекарите открили, че детето се е заразило с морбили. „Риск се крие именно от провежданото лечение, което лекува болестта, но организмът става по-податлив към инфекции, които могат да протекат по-тежко и по-фатално при такива деца. При такива деца би могло да се очаква всичко от тези неща”, обясни проф. Стефан Стефанов от СБАЛ по детски болести „проф. д-р Иван Митев“. Заради заразната болест детето било преместено в Инфекциозна болница. Но бързо се влошило. Майката е убедена, че детето не е получавало кислород. „Това дете се разболя и умря от морбили заради това, че не е ваксинирано. Една от причините да не бъда ваксинирано, е това, че то е било непрекъснато на лечение с глюкокортикостероиди, при които няма как да се направи ваксината. То е получавало през цялото време кислород, но това не е достатъчно, за да бъде излекувано. Просто детето си има хронична белодробна фиброза”, обясни доц. д-р Атанас Мангъров, началник на Първо Детско отделение към СБАЛИПБ “Проф. Ив. Киров”. В последните часове от живота си детето било преместено в „Пирогов”, но там починало. „Вече нямаше смисъл. Тръгна вече, умираше детето, отпусна се, няма въздух, няма нищо”, обясни Йорданова. А доц. Мангъров отговори, че в Детската болница е направено това, което е в границите на лекарите в нея. По случая върви следствие. И двамата родители са безработни. първо искат да приберат тялото на детето си, а за в бъдеще казват, че ще търсят справедливост. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\t5-годишно дете с температура над 40 градуса издъхна в „Пирогов“\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b3%d0%be%d0%bb%d1%8f%d0%bc%d0%be-%d0%ba%d0%be%d0%bb%d0%b8%d1%87%d0%b5%d1%81%d1%82%d0%b2%d0%be-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8/", "text": "При спецоперация тази вечер в столицата е задържано голяма количество наркотици. По непотвърдена информация става въпрос за над 100 килограма кокаин, съобщи  . Дрогата е открита в района на борсата в кв. „Слатина“. Според Нова ТВ наркотикът е бил в импрегнирани кашони. Залавянето му е станало в рамките на международна операция.   В момента се извършват процесуално-следствени действия под надзора на прокуратурата. Главният прокурор Иван Гешев и главният секретар на МВР Ивайло Иванов са на място. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tОткриха 100 кг кокаин в столичния кв. „Слатина“\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8%d1%82%d0%b5-%d0%b4%d0%b5%d0%b9%d0%bd%d0%be%d1%81%d1%82%d0%b8-%d0%bf%d0%be-%d0%b2%d0%be%d0%b4/", "text": "Утре 1 февруари /събота/ от 10.00 часа ще  започнат строителните дейности и изкопните работи по изграждане на водопровода от село  Мало Бучино до Перник. Това съобщиха от Министерството на икономиката. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tЗапочва строителните дейности по водопровода от Мало Бучино до Перник\t\t\t"}
{"url": "https://trud.bg/%d0%b2%d0%b0%d1%81%d0%b8%d0%bb-%d0%b1%d0%be%d0%b6%d0%ba%d0%be%d0%b2-%d0%bc%d0%bb%d1%8a%d0%ba%d0%b2%d0%b0-%d0%be%d0%b1%d0%b7%d0%be%d1%80/", "text": "Самолетът му летя от Дубай до Атина Васил Божков няма да прави изявления пред медиите за неопределен период от време. Това обявиха вчера от пресцентъра на Нове холдинг, след като разпространиха последната му позиция за случващото се. “Занапред отнасяйте въпросите си към всички замесени представители на властта, политици, институции, правоохранителни органи и държавни учреждения, имащи отношение към темата”, допълниха от пресслужбата. Както писа “Труд”, срещу Божков и трима негови бизнес партньори бяха повдигнати обвинения за участие в организиране на престъпна група, извършвала изнудвания, данъчни престъпления и опитвала да подкупва длъжностни лица от Държавната комисия по хазарта. Четиримата са дадени за издирване от Интерпол. В ареста за 72 часа е задържан бившият шеф на комисията Огнемир Митев и спецсъдът ще решава дали да го остави за постоянно зад решетките. Днес стана ясно, че един от основните свидетели на обвинението е Цветомир Найденов, който заедно с баща си и брат си е бил съдружник в Еврофутбол. По две телевизии Найденов обяви Божков за сериен изнасилвач, поръчител на убийства. Каза още и че Божков е подкупвал членове на комисията по хазарта. “Цветомир Найденов не заслужава въобще да бъде коментиран, – заяви в отговор Божков по телефона пред Би Ти Ви. – Специално с него никога не съм бил в съдружие, а само с баща му, когото намерих пиян на улицата и го направих човек”, коментира Божков. Той отрече да е заплашвал Найденови срещу които водел съдебни дела заради дългове. Частният самолет на Божков, който миналата събота е летял до Дубай, вчера летя от Дубай до Атина, а бизнесменът иронично призова всички да продължават да го следят. И повтори, че няма да се върне в България, за да бъде държан 16 месеца в ареста. Днес се очакваше от централата на Нове холдинг да бъде иззета безценната колекция от антики на Божков. До редакционното приключване на броя това не се случи.   Изявление на Васил Божков: \n “Налагането на запори на сметки на фирми и частни лица без влязъл в сила ревизионен акт е незаконно”, обяви вчера Васил Божков в позиция до медиите. “Изземването на имущество на частни лица без съдебно разпореждане е незаконно. Изземването на предмети със световна културно-историческа стойност от музей без съдебно разпореждане е незаконно. \nИзземването на предмети на над 6 хиляди години в торби и чували за боклук е престъпление срещу културното наследство, пряко причинило тяхното унищожаване. Унищожаването на културно и историческо наследство се счита за престъпление по международното право, както и, при определени обстоятелства, като престъпление срещу човечеството. Предявяването на задочни обвинения с назначени служебни защитници, при положение, че лицето не е непълнолетно или социално слабо и не е било официално призовано, и има свои упълномощени защитници е грубо погазване на правото на защита и е незаконно. Произнасянето на присъди не е работа на прокуратурата, а на съда. Произнасянето на присъди от името на прокуратурата в ефира на национални медии е не само незаконно, но е и грубо погазване на конституцията и е характерно за управленията на Нацистка Германия и комунистическия режим в СССР. До произнасянето на съда не е доказано нито едно от напълно произволно повдигнатите ми обвинения. Фирмите, свързани с лотарийните игри нямат неизплатени задължения към хазната. Имат, обаче, внесени над 500 милиона лева такси и данъци. Аз нямам неизплатени задължения към хазната. Но съм един от най-големите данъкоплатци в държавата. Това са фактите. Всичко останало са спекулации до доказването им в съда. Призовавам прокуратурата да спазва българските и международните закони и да се въздържа от непремерени и емоционални изблици. \nНеуместни сравнения, свързани с пенсионното осигуряване, хипотетични съждения, целящи единствено да вменят вина, не само уронват престижа на самия главен прокурор, но и категорично доунищожават доверието в независимостта на тази институция”, се казва още в изявлението.   Министърът на културата Боил Банов: \n Бизнесменът имал разрешение за частен музей от 10 г. “Ако бъде иззета колекцията на бизнесмена Васил Божков от сградата на “Нове Холдинг”, тя ще бъде съхранявана в депата на Националния исторически музей (НИМ). Картините му ще се пазят в тези на Националната художествена галерия (НХГ)”. Това обясни вчера министърът на културата Боил Банов. “Там има влагоуловители, поддържа се необходимата температура и помещенията отговарят на всички изисквания”, добави министърът. На журналистически въпрос как точно ще бъдат изнесени антиките от колекцията, той каза, че в археологията има стандарти, които са валидни за всяка една държава. Обясни също, че пренасянето става в специални кутии, в които се изрязва пространство, в което да се поставя експонатът, така че по никакъв начин да не бъде увреден. “Няма бягане от този стандарт”, подчерта Банов и увери, че наши експерти от НИМ и НХГ са посрещали огромни изложби, изпращали са и наши колекции зад грница и до този момент не е имало никакви проблеми по отношение съхраняването при транспортиране на експонатите. Васил Божков има разрешение за частен музей от 10 години, съобщи Александър Трайков, шеф на Главна дирекция “Инспекторат за опазване на културното наследство” в Министерство на културата. Разрешението за частен музей му дадено през 2009 г., но той стартира само с 212 експонати. От 2010 г. Божков е подал заявление за регистрацията на 2700 антични предмета и към момента те са в процедура на регистрация, обясни още Трайков. “Министерство на културата подхожда изключително отговорно при пренасяне на културните ценности, иззети в рамките на разследването срещу Васил Божков”, увери Банов. По думите му Инспекторатът на Министерството на културата има свои представители – експерти, реставратори, консерватори и т. н., на всички адреси, проверявани от разследващите. “Опитни сме в тази работа и гарантираме, че всичко ще бъде опазено, съхранено, описано, проучено, анализирано, така както подобава с оглед защита на културното наследство”, подчерта министърът и добави, че екипът му се грижи по един и същи начин за всички културни ценности, независимо на кого са собственост.   Сийка Милева, говорител на главния прокурор: \n “Предметите, които се изземват, се изземват по съответния ред в присъствието на най-добрите експерти на територията на България. Това е една хибридна атака срещу прокуратурата от обвиняемия Божков и свързани с него лица, че предметите се изсипват в чували. Предметите не се изсипват в чували, а се изземват по предвидения от закона ред в присъствието, повтарям пак, на най-добрите експерти. Повтарям, тъй като вчера (в четвъртък) бях цензурирана. Изземват се по реда на Наказателно процесуалния кодекс. Няма такова нещо предметите да се хвърлят по черни чували, каквото излезе по медиите. Само искам да повторя – вчера бях цензурирана, беше цензуриран говорителят на главния прокурор, беше цензурирана прокуратурата. Повтарям, че прокуратурата знае срещу кого се е изправила, знае, че се изправя срещу тази хазартна организация, която разполага с милиони левове, с които ще опита да се защити и то чрез вас – медиите. Повтарям, чрез вас – медиите.”   Отказва 1 млрд. лeвa за античните съкровища   “Предложиха ми 600 милиона евро за античната колекция преди време, но отказах”, каза Васил Божков вчера пред медии. \nБизнесменът подчерта, че тогава колекцията му е била значително по-малка от днешната, която предстои да бъде иззета след обвиненията на прокуратурата срещу него. Бизнесменът спести детайлите на офертата. Проучване на “Труд” показа, че предложението е било направено на Васил Божков през 2017 г. от специален фонд от Абу Даби. Тази високобюджетна институция се занимава изключително с купуване на експонати за филиала на Лувъра, открит в столицата на Обединените арбските емирства през ноември 2017 г. Според български експерти реалната стойност на колекцията от антики на Божков е между 100 и 200 милиона евро. За мотивите на Божков да откаже тройно по-голяма сума може само да се гадае. Колекция се състои от над 3000 археологически артефакти от различни материали, датирани между 4 000 г. пр. Хр. до 6 в. сл. Хр. Тя е каталогизирана, описана, регистрирана официално, а част от нея е и публикувана в каталог на два езика. \nБожков притежава и най-богатата в света сбирка на ритони от бронз, сребро и сребро с позлата. Произведенията са на ателиета от Персия, Мала Азия и Балканския полуостров. По-значимите групи предмети в колекцията са нападателно и защитно въоръжение, части и украси за конски амуниции, накити и коланни апликации, предмети на бита и култа от метал и керамика, метална и мраморна пластика. Център на колекцията е внушителна сбирка от съдове от метал – злато, сребро, бронз. В обособена група са представени сребърни съдове и прибори, както и чаши с различни форми, изработени от сребро, украсени с позлатени сцени. В колекцията се съхраняват три кантароса (съд за вино в античните пиршества) от сребро с позлата с образа на Орфей. Това са единствените известни до днес изображения на митичния певец върху съдове от метал. Върху една от тях е изписано и името му – Орфей.   2018  “Златното руно. Пътят на Аргонавтите”, НХГ Двореца Изложени са 62 експоната – от антични свещени места като Делфи и Самотраки, тракийските царства, земите на легендарните амазонки, Колхида и остров Крит. 2013  “Тракийско злато от България. Легендите оживяват” В Държавния исторически музей в Москва колекцията участва със 127 експонати, съвместно с предмети от други български музеи. 2011  “Тракия и Древният свят”, НИМ За първи път се показват 230 уникални тракийски ювелирни предмети. 2010  “Другият музей” Първа публична проява на учредения през март същата година Съюз на частните колекционери в България с председател проф. д-р Валери Стефанов. 2009  “Спасените богатства на Древна Тракия ”, Москва Централно място в изложбата е отделено на ритоните, има също златни погребални маски, тракийски накити, апликации от конски амуниции. 2009  “Старостта през Античността”, Ландесмузеум – Бон, Германия Част от международна тематична изложба с паметници от гръцката и римска древност. Идеята е провокирана от цитат на гръцкия философ Демокрит: “Разцветът на старостта, но това ли е мъдростта…” 2007  “Великолепието на България” В Европейския парламент в Брюксел, под патронажа на министъра на културата тогава Стефан Данаилов и председателя на групата на либералите в Европейския парламент сър Греъм Уотсън. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tВасил Божков млъква (ОБЗОР)\t\t\t"}
{"url": "https://trud.bg/%d0%ba%d0%be%d0%bb%d0%b0-%d1%81e-%d0%b7%d0%b0%d0%b1%d0%b8-%d0%b2-%d0%ba%d1%8a%d1%89%d0%b0-%d0%b2-%d0%bb%d1%8f%d1%81%d0%ba%d0%be%d0%b2%d0%b5%d1%86/", "text": "Лек автомобил се заби в къща на главната улица в Лясковец. Инцидентът станал в петък вечерта малко преди 19 часа.  За щастие няма жертви и пострадали. Колата изхвърчала от пътя и буквално се врязала в двора на съседна къща. При инцидента е отнесена само оградата на имота, а собствениците му  се разминали само със сериозна уплаха. Причините за катастрофата се изясняват, но най-вероятно автомобилът се е движил с много над разрешената скорост. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tКола сe заби в къща в Лясковец\t\t\t"}
{"url": "https://trud.bg/%d0%ba%d0%be%d0%bc%d0%bf%d0%b0%d0%bd%d0%b8%d0%b8%d1%82%d0%b5-%d0%be%d1%82-%d0%ba%d1%80%d0%b0%d1%82%d0%ba%d0%b0%d1%82%d0%b0-%d0%bb%d0%b8%d1%81%d1%82%d0%b0-%d0%bf%d0%be%d1%82%d0%b2/", "text": "Петте компании от „кратката листа” потвърдиха готовността си да подадат обвързващи оферти за АЕЦ „Белене”, съобщават от Министерството на енергетиката. Както предвижда процедурата за избор на стратегически инвеститор за реализацията на проекта, от ведомството са изпратили писма до компаниите от т.нар. „краткия списък“ (short list), за да потвърдят подаването на обвързващи оферти и по-нататъшното участие в процедурата. Фирмите в него са Китайската национална ядрена корпорация (CNNC), „Атоменергопром“ АД, част от Росатом, Корейската хидро-ядрена корпорация, Фраматом САС, Франция и Дженерал Електрик, САЩ. В определения срок до 31-ви януари писма за потвърждение за подаване на обвързващи оферти бяха получени и от петте компании. От страна на Корейската хидро-ядрена корпорация се поставят уточняващи въпроси с цел взимане на окончателно решение от тяхна страна. Компаниите ще бъдат поканени да подпишат споразумение за конфиденциалност и ще им бъде предоставен информационният меморандум, както и ще им бъде осигурен достъп до информационна зала в „Национална електрическа компания“ ЕАД, съдържаща информация по проекта. Индикативният срок за подаване на обвързващата оферта се предвижда да бъде 31 май 2020 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tКомпаниите от „кратката листа” потвърдиха готовност да инвестират в АЕЦ „Белене”\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%b7%d0%b0%d0%b4%d1%8a%d0%bb%d0%b1%d0%be%d1%87%d0%b0%d1%82-%d1%81%d1%8a%d1%82%d1%80%d1%83/", "text": "Перспективите за насърчаване на търговския и инвестиционен обмен между България и Турция и двустранното партньорство в информационните технологии, отбраната и финансовите технологии бяха във фокуса на срещата на държавния глава Румен Радев на „Дондуков“ 2 с министъра на външните работи на Република Турция Мевлют Чавушоглу, който е на посещение в София, съобщиха от прессекретариата на президентската администрация. Българският президент и турският външен министър откроиха позитивната тенденция в бизнес контактите между двете страни, която може да бъде насърчена с последващо разширяване на транспортната свързаност и увеличаване на капацитета на граничните контролно-пропускателни пунктове. Двустранната търговия бележи ръст от 10% само за последната година. По думите на президента това е отлична основа за преминаване към нов етап в отношенията между двете страни – не само търговски обмен, а и засилено инвестиционно сътрудничество, съвместно производство в сферата на информационните и финансовите технологии и в отбраната и съвместен износ за трети пазари. Двете държави споделят не само общи интереси и позиции, но се изправят и пред общи предизвикателства като миграционния натиск и запазването на сигурността в региона, посочи още Румен Радев. „Високо оценяваме усилията, които полага турската страна за спазването на съвместното изявление на Турция и ЕС от 2016 г. за борба с нелегалната миграция“, заяви държавният глава. По думите му, доброто сътрудничество между България и Турция в областта на миграцията, борбата с тероризма и контрабандата е от ключово значение за сигурността и стабилността в цяла Европа. На срещата беше отбелязано и доброто сътрудничество в областта на енергетиката, което предоставя нови възможности за диверсификация на доставките на енергийни ресурси за цяла Европа. Обща бе оценката, че добросъседските отношения между България и Турция са подкрепени от активен политически диалог на всички равнища – президентски институции, правителства, парламенти и местни власти. „В тази политика ние имаме много ясни принципи – добросъседство, взаимно уважение и ненамеса във вътрешните работи“, посочи още на срещата българският държавен глава. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tБългария и Турция ще задълбочат сътрудничеството в областта на информационните и финансовите технологии\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0%d0%b3%d1%80%d0%b0%d0%b4%d0%b8-%d0%ba%d0%b8%d1%80%d0%b8%d0%bb-%d0%bc%d0%b0%d1%80%d0%b8%d1%87%d0%ba%d0%be%d0%b2-%d1%81/", "text": "Президентът Румен Радев удостои с държавни отличия дейци на културата, науката и медицината. На церемония в Гербовата зала на „Дондуков“ 2 с орден „Стара планина“ първа степен беше удостоен музикантът Кирил Маричков за изключително големите му заслуги в областта на културата и изкуството, съобщиха от прессекретариата на държавния глава. С орден „Св. св. Кирил и Методий“ огърлие бяха удостоени проф. д-р Венко Александров, художникът Симеон Спиридонов и проф. Христо Баларев. Проф. Венко Александров е награден за особено значимите си заслуги за развитието на медицинската наука и образованието, художникът Симеон Спиридонов – за особено значимите си заслуги в областта на културата и изкуството, а проф. Христо Баларев получи награда за особено значими заслуги в областта на общата и неорганична химия. „Висшите държавни отличия са израз на признателност на цялото ни общество за вашата всеотдайна работа, с която нареждате България редом до нации, развити в областта на науката, културата и медицината. Широката палитра от дейности, в която влагате вашата енергия, е още един знак за жизнеността на нашата нация“, заяви в словото си президентът Румен Радев. Държавният глава отбеляза, че в своята хилядолетна история България е възкръсвала и просперирала благодарение на силата на българския дух, съзидаван и предаван през поколенията от българския творец в стих, в песен и в картина. Днешното поколение български творци са стъпили здраво на силната българска традиция и с изключителната си дейност продължават да бъдат спойващия елемент на българската нация и стожер на нейните морални ценности, подчерта Румен Радев. Кирил Маричков благодари от името на наградените за оказаните голяма чест и признание. Щастлив съм, че усилията, работата и желанията за откритие се поощряват и награждават, отбеляза творецът. Желанието да предам на публиката музиката, която е в мен, ме е водело през всички тези години, както и това да направиш живота на хората по-щастлив, по-усмихнат и по-добър, каза Маричков и допълни, че това важи в еднаква степен за полето на изкуството, науката, медицината. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tПрезидентът награди Кирил Маричков с орден „Стара планина“\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%82%d1%80%d0%b8%d1%84%d0%be%d0%bd%d0%be%d0%b2%d0%b4%d0%b5%d0%bd-%d0%b2/", "text": "Лидерът на БСП-София и председател на групата на социалистите в СОС Калоян Паргов ще почете православния църковен празник Трифоновден в събота, 1-ви февруари в село Кътина, съобщиха от партийния пресцентър. От 11,30 часа на площада там ще отбележат традиционния народен празник на винаря и лозаря Трифон Зарезан. Отец Георги ще отслужи празничен Водосвет за здраве и берекет. А след това ще бъде извършено и зарязване на лозите в селото. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.31", "title": "\n\t\t\tКалоян Паргов празнува Трифоновден в село Кътина\t\t\t"}
