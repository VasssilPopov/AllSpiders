{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%be%d0%ba%d0%be%d0%bb%d0%be-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bd%d0%b5/", "text": "Промени в проекта за реконструкцията на “Зона 4” Няма да затварят цялата зона около храм-паметника “Александър Невски” в София, докато тече ремонта там. Изискването реконструкцията ще се направи на етапи е залегнало в поискани от главния архитект на столицата Здравко Здравков промени в проекта. Тези препоръки се въвеждат чрез обществена поръчка на Столичната община. Победителите в конкурса от архитектурно студио А.Д.А трябва да променят според нови изисквания проекта си за ремонт на Зона 4, в която влиза пл. “Александър Невски”, булевардите “Цар Освободител”, “Васил Левски” и прилежащите улици. Това става ясно от обществената поръчка на Столичната община. На пл. “Ал. Невски” трябва да бъдат поставени и самопочистващи се тоалетни. Изискват се подземни контейнери за отпадъци и подмяна на уличното осветление. “Да се прецизират детайлите на всички тротоарни настилки по отношение дебелината на основните пластове, правилно обозначаване на материалите в пътните конструкции, както и стандартите, на които трябва да отговарят”, е посочено в поръчката. За реконструкцията на бул. “Цар Освободител” трябва да се уточнят местата и необходимите количества жълт керамичен паваж за репариране на настилката спрямо състоянието към момента. Също така да се даде детайл за повдигнатата паважна настилка при кръговото кръстовище на булеварда, като се има предвид наличието на трамвайни релси.", "date": "2019.11.07", "title": " Няма да затварят около „Александър Невски” за ремонта"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bd%d0%b5-%d1%81%d1%8a%d0%bc-%d0%b8%d0%b7%d0%bd%d0%b5%d0%bd%d0%b0%d0%b4%d0%b0/", "text": "Не съм изненадан от решението на Румен Радев, но не разбирам аргумента му за обществената подкрепа. Както имаше протестиращи, така и имаше една група хора, която го подкрепяше. Той се избира от специализираната прокуратура, не е като изборите за кмет. Избира се магистрат от специализиран орган от магистрати. Щом той го е избрал, не виждам какво трябва да се говори. Имало само един кандидат, на много места и на местните избори имаше само по един кандидат. Това каза министърът на отбраната Красимир Каракачанов пред  . „Радев има право да не одобри тази кандидатура, но ако ВСС отново го избере, по Конституция тук свършват правомощията на президента, не може да го върне пак. 30 години се използват чужди инструменти за решение на българските проблеми“, каза той. „Някой ме наричат русофил, националист, но не аз съм измислил това, че демокрацията не е съвършена, но по-добро нещо не е измислено. Щом има режим, при който се избира някой, значи трябва да се спазва. Ако на някой не му харесва нещо, демокрацията не е хубава. Искам да няма незаконно задръстване по кръстовището. Да няма групи хора, които изневиделица блокират пътя. Като имаш идеи, се явяваш на избори. Като ги спечелиш, ги налагаш. Другото е диктат“, заяви Каракачанов. „Всъщност аз показах този жест (средния пръст), за да илюстрирам какво показа на обществото съдебната система. Същите, които ще се оплакват и този път. Слави Трифонов вече е станал културен, ще влиза в политиката. Ако се позагледате в медийните му изяви, доста неща противоречат на морала и обществените нрави. Да беше изгледал предаването, щеше да научи нещо. Иска да бъде забелязан просто“, допълни той. „Препоръчвам на хората да четат. Да прочетат Захари Стоянов. Той казва, че лидер не се избира, той се налага. Обществото трябва да подкрепя идеите ти, за да си лидер“, сподели Каракачанов. „Имаше купен вот. Реализира се сред неграмотните жители на гетата. Искахме да се махнат числата от бюлетините, но коалиционните ни партньори не искат, не било демократично“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Красимир Каракачанов: Не съм изненадан от решението на Румен Радев, но не разбирам аргумента му за обществената подкрепа"}
{"url": "https://trud.bg/%d1%81%d0%b2%d0%b5%d1%82%d1%8a%d1%82-%d0%bd%d0%b0%d1%82%d1%80%d1%83%d0%bf%d0%b0%d0%bb-%d1%80%d0%b5%d0%ba%d0%be%d1%80%d0%b4%d0%b5%d0%bd-%d0%b4%d1%8a%d0%bb%d0%b3/", "text": "Данните означават увеличение с 14,6% Световната икономика е натрупала рекорден дълг, за което в голяма степен е допринесъл частният сектор, а това не е безрисково, предупреди днес управляващата директорка на Международния валутен фонд (МВФ) Кристалина Георгиева, предаде БТА, като цитира АФП. Световният дълг на държавния и частния сектор общо е достигнал безпрецедентните 188 трилиона долара или около 230 процента от световния брутен вътрешен продукт (БВП), изтъкна тя, при откриването на Двадесетата годишна конференция за дълга на името на Жак Полак във Вашингтон. Посочената цифра бележи увеличение на световния дълг с 14,6% спрямо оценката на МВФ от април 2018 година (164 милиарда долара). „Частният сектор е един от основните двигатели на това натрупване, което в момента представлява близо две трети от общото равнище на дълга”, подчерта Георгиева. Освен това държавният дълг на развитите икономики е на безпрецедентни равнища от Втората световна война, допълни тя. Банковите кредити и кредитните пазари играят основна роля за благоденствието, като помагат на домакинствата да придобиват жилище, а на компаниите – да инвестират, но в същото време „високата задлъжнялост представлява не само заплаха за финансовата стабилност, но може да бъде в тежест и за растежа”, предупреди ръководителката на МВФ. Георгиева препоръча и да се гарантира по-голяма прозрачност в практиката на взимане и отпускане на заеми.", "date": "2019.11.07", "title": " Светът натрупал рекорден дълг\t"}
{"url": "https://trud.bg/%d0%bd%d0%b5-%d0%b2%d0%b8-%d0%bf%d1%80%d0%b0%d0%b2%d0%b8-%d1%87%d0%b5%d1%81%d1%82-%d0%b3%d0%be%d1%81%d0%bf%d0%be%d0%b4%d0%b8%d0%bd-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82/", "text": "Давате ли си сметка, уважаеми господин президент, че с връщането на указа за избор на главен прокурор не извършвате държавнически акт, а обслужвате интересите на определен кръг лица, силно притеснени от срещата със закона. , защото това са оправдания, а не сериозни мотиви, звучат несвързано и наивно. И знаете ли защо, господин Радев. Защото направихте най-голямата грешка, която държавен глава с вашите прерогативи може да направи – взехте страна. Доколкото си спомням, вие говорехте, че единението на нацията е ваш главен приоритет. А сега наливате масло в огъня на един измислен скандал, провокиран от шепа политически маргинали и техните продуценти. Не ви прави чест.", "date": "2019.11.07", "title": " Не ви прави чест, господин президент"}
{"url": "https://trud.bg/%d0%bf%d1%80%d0%b5%d1%81%d0%bc%d1%8f%d1%82%d0%b0%d1%82-%d0%ba%d0%be%d0%b8-%d1%81%d1%82%d0%be%d0%bb%d0%b8%d1%87%d0%bd%d0%b8-%d0%ba%d0%b2%d0%b0%d1%80%d1%82%d0%b0%d0%bb%d0%b8-%d0%b4%d0%b0-%d0%bf%d0%bb/", "text": "70 лв. от София до Бургас Третокласните шосета отпадат от тол системата Половината околовръстен път на София може да бъде платен, но преминаването по Южната дъга на столицата ще става без да се дължи тол такса. Това стана ясно след заседание в строителното министерство на междуведомствената група по въвеждане на тол системата. Все още има възможност да се премахнат тол таксите и винетките и за Северната тангента на столицата, но този въпрос към момента е дискусионен, обясни членът на УС на Агенция „Пътна инфраструктура” проф. Олег Асенов. За да стане това, пътят трябва да бъде изваден от обхвата на републиканските шосета, чието поддържане се плаща от бюджета на пътната агенция, и да се прехвърли за управление на община София. В бюджета на столицата за 2020 г. обаче няма предвидени средства за стопанисване на шосето, стана ясно от думите на Асенов. Така реално може да се стигне до парадокса жителите на едни столични крайни квартали и близки села да плащат винетка, за да стигнат до центъра на София, а други да пътуват безплатно. Ако Южната дъга е безплатна за преминаване, а Северната тангента е в обхвата на тол системата, може да се очаква изместване и на част от транзитния трафик с оглед спестяване на разходи. След заседанието на междуведомствената група стана ясно още, че за третокласните пътища няма да се плаща тол такса. В обхвата на системата ще са 6050 км – всички магистрали, 2322 км пътища първи клас и 2932 км втори клас. През следващата седмица ще бъдат публикувани за обществено обсъждане окончателните тарифи на тол таксите. Те ще са близки до тези, с които беше тествана системата, обясни Асенов. Очаква се преминаване на разстоянието между София и Бургас да струва на най-големите камиони малко над 70 лв. През следващата седмица ще бъде готов и анализът на Световната банка за това как новият обхват на тол системата и предложените тарифи ще се отразят на цените на основните стоки. Цените на винетките и през 2020 г. ще останат без промяна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Пресмятат кои столични квартали да плащат винетка\t"}
{"url": "https://trud.bg/13-%d1%85%d0%b8%d0%bb-%d0%bd%d0%be%d0%b2%d0%b8-%d0%b6%d0%b8%d0%bb%d0%b8%d1%89%d0%b0-%d1%81%d0%b0-%d0%bd%d1%83%d0%b6%d0%bd%d0%b8-%d0%b2%d1%81%d1%8f%d0%ba%d0%b0-%d0%b3%d0%be%d0%b4%d0%b8%d0%bd%d0%b0/", "text": "През 2009 г. са реализирали рекордни 20 хил. броя Недостатъчното предлагане на имоти води до повишаване на цените Близо 13 хил. нови жилища са нужни всяка година в страната, за да задоволят търсенето на апартаменти. Такова голямо строителство обаче, за последно се е случило през 2009 г., когато на пазара са пуснали над 20 хил. завършени жилища. Броят на имотите в строеж в страната през 2018 г. надмина 21 хил., според обобщени данни на Евростат и НСИ. Но завършените и пуснати в експлоатация са по-малко от 9 хил. за цялата година. Това са най-високите отчетени нива от осем години насам, показват данни, които бяха представени на форум за жилищния пазар в София. Недостатъчното предлагане на нови жилища влияе върху повишението на цените на имотите, особено в столицата, коментираха експерти. Друга причина за поскъпването на жилищата през последните няколко години са ниските лихви по депозитите. Те карат хората със спестявания да инвестират в имоти, привлечени от очакванията силният темп на растеж на цените да продължи и в бъдеще. За разлика от последните пет години, основната причина за бързото нарастване на цените на недвижимите имоти в периода 2003-2008 г., беше бумът на отпуснатите кредити. Според анализ на банкова институция, инвестициите в жилищно строителство достигат 3% от Брутния вътрешен продукт (БВП) на страната през 2018 г. Очаква се през следващите три години вложенията да достигнат 4% от БВП, с което ще подпомогнат икономическия растеж на страната. София има нужда от нови жилищни проекти, коментираха експерти на пазара на имоти. В момента голяма част от купувачите се насочват към южните райони и новите жилищни проекти в кварталите Кръстова вада, Витоша, Манастирски ливади. Те обаче започват да утесняват за такъв голям интерес и има индикации за насищане на пазара там. Експертите споменаха, че инвеститорите в сгради в Германия предприемат нов подход заради големия интерес към имотите и това е намаляване на размера на жилищата. По отношение на строителството в София имотния експерт Бистра Друмева коментира: “Като инвеститор на жилищни сгради мога да кажа, че най-вече трябва да бъдем отговорни към строежа, като получим не само максимална разгърната застроена площ и максимална печалба, а да направим качествен и устойчив продукт, като пример за това е междублоковото пространството, което се оставя между проектите, както и високите тавани в апартаментите”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " 13 хил. нови жилища са нужни всяка година\t"}
{"url": "https://trud.bg/%d0%b3%d1%8a%d0%b1%d0%b0%d1%82%d0%b0-%d0%bd%d0%b0-%d0%bd%d0%be%d1%81%d1%82%d1%80%d0%b0%d0%b4%d0%b0%d0%bc%d1%83%d1%81-%d0%b2%d0%be%d0%b4%d0%b8-%d0%b2-%d0%b0%d1%80%d0%b5%d1%81%d1%82%d0%b0/", "text": "Пристрастените запазват дрогата в мед Берачи на халюциногенни гъби са задържани в района на Хайдушки поляни над смолянското село Момчиловци. 30-годишна жена от Варна и неин връстник от Пловдив били спипани, докато берат „Вълчи зъб”, известна още като „Гъбата на Нострадамус”. Те са в полицейския арест за 24 часа, а набраните количества от растението, съдържащо наркотични вещества, са иззети като веществено доказателство. В местността Хайдушки поляни се намира естествено находище на халюциногенната гъба, което всяка есен привлича пристрастени от цялата страна. Обичайно реколтата от „Вълчия зъб” се появява през октомври и ноември, обясниха от полицията. Второто й име – „Гъбата на Нострадамус” идва от това, че се използва освен от наркомани, и от гадатели, които с нея изпадат в транс и получават видения. Малката гъба съдържа наркотичното вещество псилоцибин, който е посочен в забранителния списък на дрогите. Няма двойник, но тя самата се води за отровна заради халюциногенните є свойства. Продава се незаконно по 1 лв. за гъбка, а за „качествено надрусване” трябват около 25. Обикновено се суши и стрива на плах, но така част от качествата є се губят. Затова наркоманите я съхраняват в буркани с мед, за да запазят свойствата є до следваща реколта през есента. Освен това медът убива горчивият вкус на гъбата. Друго място, където расте „Вълчи зъб” се намира в Рила над село Говедарци, а през лятото – и на Мальовица. В САЩ, Франция и Великобритания те са забранени отдавна, дори и Холандия стори това през 2008 г.   Шефът на полицията в Смолян старши комисар Николай Димов:  Всичко зависи от концентрацията на наркотика „Тази гъба съдържа активното вещество псилоцибин и това вещество е включено в лекарствения списък на наркотиците. Ние изпращаме гъбите за химическа експертиза и в зависимост от концентрацията на наркотичното вещество, лицата носят или не носят наказателна отговорност. Има определена концентрация, над която се приема за опасно. Прокуратурата по-нататък ще решава съдбата на задържаните”, каза за „Труд” директорът на Областната дирекция на МВР Смолян старши комисар Николай Димов.   Д-р Юлия Николова от Инициатива „Наркотиците убиват”:  Използвани са в древността от шаманите „Въздействието на тези гъби е като на всеки друг наркотик. Разликата е, че при тях виденията при халюцинации са по-ясни, оттам и идва и общото им название халюциногенни”, обясни пред „Труд” д-р Юлия Николова, която от години участва в инициативата „Наркотиците убиват”, при която заедно с представители от наркоотдела на Агенция „Митници” на летище „София” изнасят беседи по училищата в страната. „Още преди хиляди години този вид гъби се е използвал от шаманите на племената. В голям блок от забранителния списък са включени веществата, които се съдържат в тях. Влияят и нанасят поражения на човешката психика, затова и правоохранителните органи вземат съответните мерки срещу притежателите и разпространителите на този вид наркотик”, добави д-р Николова.     Гл. ас. д-р Теодор Неделин:  „Вълчи зъб” не е халюциногенна гъба  „Вълчи зъб” по-принцип е отровна, а не халюциногенна гъба и е над 100 вида”, обясни вчера пред „Труд” д-р Теодор Неделин, главен асистент в Лесотехническия университет. „Полицията и прокуратурата имат право да повдигат обвинение само при наличието на забранените вещества от групата псилоцин и псилоцибин. А последните се съдържат, според изследването, с което разполагам, само в четири рода гъби, като “Вълчи зъб” не е сред тях”, добави д-р Неделин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Гъбата на Нострадамус води в ареста\t"}
{"url": "https://trud.bg/%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%b1%d0%b5%d1%80%d0%bb%d0%b8%d0%bd%d1%81%d0%ba%d0%b0%d1%82%d0%b0-%d1%81%d1%82%d0%b5%d0%bd%d0%b0-%d0%b8%d0%bd%d1%84%d0%be%d0%b3%d1%80/", "text": "Германската столица посвещава цяла седмица – от 4 до 10 ноември, на отбелязването на 30-годишнината от падането на Берлинската стена на 9 ноември 1989 г. В рамките на този период в Берлин се провеждат 200 събития с безплатен достъп – театрални постановки, филмови прожекции, литературни четения, концерти и дискусии. Кулминацията на честванията предстои на точната дата утре. Мястото на тържествените събития е Бранденбургската врата – някогашната разделителна линия между Изтока и Запада. Сред впечатляващите мероприятия ще е видеопрожекция, която ще пресъздаде виртуално несъществуващото вече бетонно съоръжение. Сутринта на 9 ноември канцлерката Ангела Меркел ще говори в „Параклиса на помирението“, издигнат на мястото на някогашната Берлинска стена. Очаква се в словото си Меркел да изтъкне приноса на държавите от Централна и Източна Европа за мирната революция от 1989 г. Вечерта в събота пред Бранденбургската врата реч ще произнесе президентът Франк-Валтер Щайнмайер. А след това предстои внушителен спектакъл с участието на звезди на германската сцена. Честването ще приключи с впечатляваща тържествена заря. За знаменателното събитие са поканени държавни и правителствени ръководители от цял свят.", "date": "2019.11.07", "title": " Падането на Берлинската стена (ИНФОГРАФИКА)"}
{"url": "https://trud.bg/%d0%b2%d0%bd%d0%b5%d1%81%d0%b5%d0%bd%d0%b8-%d1%81%d0%b0-27-%d0%b6%d0%b0%d0%bb%d0%b1%d0%b8-%d1%81%d1%80%d0%b5%d1%89%d1%83-%d0%b8%d0%b7%d0%b1%d0%be%d1%80%d0%bd%d0%b8%d1%8f-%d1%80%d0%b5%d0%b7%d1%83%d0%bb/", "text": "27 жалби срещу изборния резултат за общински съветници в Сливен са внесени в Административния съд в Сливен. Жалбоподателите са представители на местната коалиция НФСБ-БЗНС, „Българско национално обединение”, БАСТА, ХДП на България. В свое разпореждане съдия-докладчикът Светла Драгоманска насрочи делото за разглеждане в открито съдебно заседание от 13 часа на 8 ноември. Ответник е Общинската избирателна комисия, представлявана от председателя си. Като заинтересовани страни са конституирани вече избраните 41 общински съветници, както и 9-те партии и коалиции, които представляват: местна коалиция БАСТА, БСП за България, БСДП, „Възраждане”, ГЕРБ, ДПС, местна коалиция „Заедно за промяна”, Нова алтернатива, ХДП на България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Внесени са 27 жалби срещу изборния резултат за общински съветници в Сливен"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d0%b3%d1%80%d1%83%d0%bf-%d0%ba%d1%83%d0%bf%d1%83%d0%b2%d0%b0-%d0%b1%d1%82%d0%ba-%d0%be%d0%b1%d0%b7%d0%be%d1%80/", "text": "Предварителният договор е подписан “Юнайтед груп” (United Group) купува БТК (с търговско име Виваком). Предварителният договор е подписан, а сделката ще стане при оценка на телекома между 1,2 млрд. и 1,3 млрд. евро. Цената е близо 4 пъти по-висока от тази, която преди четири години платиха Спас Русев и руската държавна банка ВТБ за телекома. Очаква се сделката да бъде финализирана през второто тримесечие на 2020 г., което зависи от получаване на регулаторни одобрения. Мажоритарен акционер в “Юнайтед груп” е лондонският фонд BC Partners, който има дял от малко над 50%. Купувачът на БТК вече оперира във всички страни от бивша Югославия, а след реализиране на сделката ще навлезе и в България. “Юнайтед груп” започва историята си през 2000 г. като малък кабелен оператор, основан от сръбския бизнесмен Драган Шолак. През годините минава през серия финансови инвеститори, като Шолак остава неизменно ключово лице и миноритарен акционер. През годините “Юнайтед груп” се разраства, като окрупнява кабелни доставчици, а наред с това развива и сателитната мрежа Total TV. Компанията притежава редица телевизионни канали. Последно преди България тя навлиза в Хърватия. През 2018 г. придобива Nova TV от собственика на българската bTV – CME. През 2019 г. беше обявена и сделка за 220 млн. евро за хърватския бизнес на шведската Tele 2, която още не е приключена.", "date": "2019.11.07", "title": " „Юнайтед груп” купува БТК (обзор)\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b6%d0%b5%d0%bd%d0%b5%d0%b2%d0%b0-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%bd/", "text": "С другите участници в лидерската среща, посветена на стратегическия диалог за Западните Балкани, обсъдихме европейската перспектива на региона. Това написа премиерът Бойко Борисов след лидерската среща, посветена на Западните Балкани в Женева. „Страната ни полага последователни усилия по темата като по време на Българското председателство на Съвета на ЕС свършихме огромна работа. Предстои ни и съвместно с Република Северна Македония председателство на Берлинския процес. Трябва да използваме пълноценно времето до срещата на върха в Загреб и да продължим диалога и усилията по разширяването. Не бива да се обезкуражаваме, при толкова важен за бъдещето на ЕС въпрос като Западните Балкани. Заедно трябва да бъдем решителни и целенасочени, да продължим да работим, докато целта ни в Европа да има стабилност, сигурност и просперитет не бъде постигната“, написа още министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Премиерът Борисов в Женева: Страната ни полага последователни усилия за европейската перспектива на Западните Балкани"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-520/", "text": "Гъбата на Нострадамус води в ареста Наркомани и гадатели получават видения и изпадат в транс от „Вълчи зъб”. Пристрастените запазват дрогата в мед.           13 хил. нови жилища са нужни всяка година През 2018 г. са завършени под 9 хил. апартамента. Недостатъчното предлагане на имоти води до повишаване на цените.         Трябва смелост, за да потърсим истината за последните 30 години Либералният глобализъм е бил замислен и договорен като световна система на клептокрацията, казва изследователят Христо Смоленов в интервю за „Труд“.         Бежанската мечка играе в двора на съседите Гърция е изправена пред миграционна буря – анализ на Бойка Атанасова.                 Кубер и “двойното начало” на Средновековна България През VII-IX век в долината на Вардар живеят не славяни, не „антични македонци“, а преди всичко… българи – „Мистериите на българските земи“ с проф. Пламен Павлов.       Самоличността на Здравка Силует на Дани Каназирева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Вижте акцентите в броя на вестник „Труд“ в петък, 8 ноември 2019"}
{"url": "https://trud.bg/%d0%ba%d0%b8%d1%82%d0%b0%d0%b9-%d1%89%d0%b5-%d1%80%d0%b0%d0%b7%d1%80%d0%b0%d0%b1%d0%be%d1%82%d0%b2%d0%b0-6g-%d0%bc%d0%be%d0%b1%d0%b8%d0%bb%d0%bd%d0%b0-%d0%bc%d1%80%d0%b5%d0%b6%d0%b0/", "text": "Китай официално започва разработването на технологии за мобилна мрежа от Шесто поколение – т. нар. 6G – в тласък за разширяване на капацитета на безжичните комуникации в страната предаде Ройтерс, като цитира публикация в четвъртък в държавното издание за наука и технологии, публикувано от ресорното министерство в Пекин. Представители на правителството на президента Си Дзинпин и такива на изследователски институти са провели работна среща тази седмица, на която са се договорили за създаването на национална група за изследване на възможностите за разработване на необходимите технологии за ултра-бързи мобилни комуникации. Държави по цял свят се опитват все още да въведат в експлоатация 5G безжични мрежи, които осигуряват 20 пъти по-бърз достъп до информация от съществуващите 4G, припомнят наблюдатели. През април Южна Корея стана първата страна на планетата, която обяви че е въвела пълно покритие за комуникациите от пето поколение на територията си.", "date": "2019.11.07", "title": " Китай ще разработва 6G мобилна мрежа"}
{"url": "https://trud.bg/%d1%80%d0%b5%d0%b9%d0%bd%d0%b4%d0%b6%d1%8a%d1%80%d0%ba%d0%b0-%d1%83%d0%b1%d0%b8%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d0%be%d0%b1%d0%b8%d0%b4%d0%b8-%d0%ba%d1%8a%d0%bc-%d0%b0%d1%80%d0%bc/", "text": "Защитата поиска съкратена съдебна процедура Извършителят бил ранен при атентата в Кербала Убиецът на рейнджърката Десислава Стоянова – Светослав Каменов, се изправи пред Окръжния съд в Пловдив и за първи път застана очи в очи с майката на жертвата си. 66-годишната Йонка Нитова беше конституирана като частен обвинител. Съдът прие иска й за неимуществени вреди от 150 000 лв. Снежана Почева, защитничка на Каменов заяви, че клиентът й желае делото да се гледа по особените правила, и именно да се разпитат само определен кръг от свидетели, а не всички от списъка на прокуратурата. По тази причина процесът ще се гледа по съкратена процедура. На този етап Каменов не признава вината си, но дори и да стори това, няма да се ползва от привилегията присъдата му автоматично да се намали с 1/3 и може да получи и наказание доживотен затвор. Каменов също е бивш военен рейнджър, ходил е на мисии в чужбина. Бил е ранен при атентата срещу българските войници в Кербала през 2003 г. На 29 ноември м.г. Десислава отишла в къщата му в Сопот. Дни преди това тя му оставали автомобила си да го поправи. Вместо това Каменов го дал за скрап, защото се нуждаел от пари. Когато Десислава разбрала какво е станало с колата, тя се развикала и започнала да обижда армията и офицерите. Бившият военен се почувствал засегнат хванал я за шията, разтръсил я и й строшил врата. След това напъхал тялото в раклата на диван, като завинтил отгоре болтове, отпътувал и се скрил при родителите си във врачанското село Зверино. „Когато Десислава Стоянова е била натъпкана в раклата е била в мозъчна смърт, а след това вътре сърцето й е спряло”, обясни наблюдаващият прокурор. Делото продължава през декември ще бъдат разпитвани свидетели и експерти.", "date": "2019.11.07", "title": " Рейнджърка убита заради обиди към армията (обзор)\t"}
{"url": "https://trud.bg/%d1%80%d1%83%d0%b3%d0%b0%d0%b5%d0%bd%d0%b5%d1%82%d0%be-%d0%bd%d0%b0-%d0%be%d0%bf%d0%be%d0%bd%d0%b5%d0%bd%d1%82%d0%b0-%d0%bd%d0%b5-%d0%b2%d0%be%d0%b4%d0%b8-%d0%b4%d0%be-%d0%bf%d0%be%d0%b1%d0%b5%d0%b4/", "text": "Ако искаш да печелиш доверието на хората, бягай от соросоидите като дявол от тамян През 1960 година се провеждат едни от най-оспорваните и мръсни избори в новата история на САЩ. Един срещу друг се изправят две от най-мащабните фигури на амариканската политическа сцена. Демократите издигат „златното момче“ Джон Кенеди. Републиканците залагат на политическия великан Ричард Никсън. Към този момент Никсън вече е бил в Конгреса и е служил два мандата като вицепрезидент на един от най-обичаните американски президенти – Дуайт Айзенхауер. Политическата машина на Кенеди не се свени да използва всички мръсни номера в арсенала си. Включително подслушват хотелската стая на Никсън, за да се подготви Кенеди по-добре за дебатите с вицепрезидента. Но това е едва върха на айсберга. Чикагската мафия работи (буквално с бухалките) за Кенеди. Неговият кандидат-вицепрезидент Линдън Джонсън пък прилага всички мръсотийки, възможни в Тексас, където тогава Джонсън „коли и беси“. Към онзи момент Тексас и Юга са бастион на демократите, републиканците дори нямат кой знае какви структури в ключовия щат. В резултат на „усилията“ на чикагската мафия и Линдън Джонсън изборите се печелят с малко от Кенеди. Екипът на Никсън го съветват да иска онова, което у нас наричаме „касиране“. Никсън има всички основания, има ясни доказателства, че в Чикаго и Тексас изборният процес е – меко казано, опорочен. При реално преиграване на мача на тези места, казват съветниците на вицепрезидента, Никсън би станал президент. Тогава Ричард Никсън доказва нагледно защо се е превърнал в епоха в американската политика. Макар да има всички основания да оспори по съдебен път изборните резултати, Никсън не го прави. Той отказва да защити правата си и признава загуба, която е причинена от мафиотските прийоми на екипа на Кенеди. Причината? Никсън, мъдро казва, че няма моралното право да „касира“ изборите, защото това ще ерозира доверието на американските граждани в изборния процес. Макар и изборите да са били нечестни, казва той, никой няма право да сложи личните си моментни интереси пред дългосрочния интерес на американския народ. Никсън губи изборите през 1960 г., но мъдростта на действията му тогава го задържат на голямата сцена и американците му гласуват доверие за най-високия пост през 1968 г. и после отново през 1972 г. Разказвам този позабравен етюд от голямата политика не от гола любов към американската политическа сцена. Разказвам го, защото днес никой от участващите в изминалите местни избори не показа финеса и политическата зрялост на Ричард Никсън от 1960 г. Започнаха едни замервания с обвинения и попържни, не може да ми го събере главата просто. Оказа се също, че има повече победители от гласоподаватели. А за някои от загубилите се оказа, че са паднали от височината на мечтите си до нивото на реалните си възможности. А, явно, разликата между двете се е оказала толкова сериозна, че са се потрошили ментално и физически при това „падане“. Срамна беше гледката в нощта на изборите, например, на реакцията на Славчо Атанасов в Пловдив, който се държеше като малко дете, което току-що е разбрало, че няма да получи колело за Коледа. Но да е само той, да махне човек с ръка и да подмине с усмивка. Уви, екипът на г-жа Мая Манолова в София също не показва голяма политическа зрялост. Казвам „уви“, защото не е тайна човешката ми симпатия към политическата енергия и хъс на г-жа Манолова. Но избори не се печелят само с енергия и хъс. На тези избори щабът на г-жа Манолова допусна всички грешки, които беше възможно да се допуснат. И резултатите не закъсняха. Най-лошото е, че далеч не са приключили с грешките. Хвърлените в пространството искания за касиране на вота в София са не просто странни, но и нанасят върху Манолова щета, за която май нито тя, нито някой около нея си дава реална сметка. Ако продължава по същия начин, Мая Манолова ще приключи политическия си път като Меглена Кунева. Дори се е обградила към момента с част от „политическите титани“, които дадоха своя дан в безславния край на Кунева в голямата политика. Ситуацията, общо-взето, е – те знаят как се правят избори, загубили са десетина. Иначе се наслушах как хората в този лагер даваха примери с Истанбул, но те сега не си дават сметка, че вървят по стъпките на Ердоган, който искаше и получи преиграване на мача за най-големия турски град. В резултат падна дори още повече. За да не каже някой, че само критикувам голословно, нека кажа какво според мен можеше да доведе до различен резултат в София. Вижте как Станислав Владимиров в Перник и д-р Цветан Ценков във Видин спечелиха изборите. При все че в Перник се изсипа цяла „галактика“ сръбски поп-фолк звезди, за да пеят в подкрепа на кандидата на ГЕРБ. Само че Миле Китич не печели избори. Станислав Владимиров спечели, защото проведе една усмихната, умерена и спокойна кампания. Не отричаше ГЕРБ, не „воюваше“ с тях. Просто посочи друг път за развитие, показа желание и компететност за друго бъдеще за града си. И хората му повярваха. Същото направи д-р Ценков във Видин. Опитният политически функционер в крайдунавския град каза нещо просто – „не воюваме с никого, искаме ново бъдеще за града си“. И нещо още по-ключово – „да пуснем щастието и поддема във Видин“. Ето така се печелят избори. Политическото клише гласи, че политиката е съревнование между конкуриращи се представи за бъдещето. Печели този, който начертае хоризонт, който се харесва на хората. Никой не печели изборите, ако излиза и казва „опонентът ни е мръсник, гласувайте за мен“. Да, щото ти пък си „много ‘убав“. Въобще, соченето с пръст и подвикването, че човекът отсреща е „диктатор“ е много добра фраза за партийните сектанти във Фейсбук, но не слага бюлетини в урната. Избори се печелят, когато нарисуваш на хората картина за бъдещето, в която те искат да се видят, в която се припознават. Защото когато поантата на кампанията ти е „опонентът е мръсник, а аз съм целият в бяло“, това може да чеше егото на кандидата, ама хората не могат да разберат какво в крайна сметка искаш да се случи, какво предлагаш. В Перник и Видин хората разбраха какво предлагат Станислав Владимиров и д-р Ценков и им гласуваха доверие. В София не се разбра какво предлага претендентът за власт и затова се загубиха поредните избори, които можеха да бъдат спечелени. Но още нещо трябва да се каже. Всеки, който се е хванал с т. нар. „демократична общност“, е катастрофирал челно. Направо не мога да  проумея какъв е този напън на доста, иначе разумни хора, да се подлагат на тези политически маргинали. За мен няма концептуална разлика между Йоло Денев и софийския протестариат. Това са хора, които прекараха цял един живот да си гледат в пъпа. Шепа кресльовци с медийната подкрепа на обвиняеми за крупни далавери. В смисъл, тези хора ако бяха някакъв фактор, щяха да са спечелили поне едни избори в последните 20 години. Ама, пусто, то само с претенции не става. Ако не е някой да ги вкара „през задния вход“ на властта, тези ще помиришат управление, ама друг път. Изводите са прости – ако искаш да печелиш доверието на хората, бягай от соросоидите като дявол от тамян. В крайна сметка, ситуацията не е обнадеждаваща. Оказва се, че на терена няма нито един участник, който реално да печели доверието на хората. ГЕРБ печели, защото от другата страна опонента е калпав. БСП губи, защото затъва в подвикване тип „Елена Йончева“, а именно – впуска се в истерична надпревара по изливане на цветисти попържни по опонента, което както вече бе казано – не печели доверие. А друг съществен играч на терена не се вижда. Докато не се появи човек или група от хора, които на национално ниво да имат компетенцията и умението да донесат щастието в домовете на българите, докато не се появи някой със зрялостта, опита и мъдростта на Никсън от 1960 г., дотогава ще сме обречени да се въртим в омагьосания кръг на политическата безпътица.", "date": "2019.11.07", "title": " Ругаенето на опонента не води до победа\t"}
{"url": "https://trud.bg/%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8%d0%be%d0%bd%d0%bd%d0%be%d1%82%d0%be-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d0%b7/", "text": "Тези дни обществеността у нас за пореден път е свидетел на странна симбиоза на иначе диаметрално противостоящи си радетели на различни идеологии и ценности. Въпросните реалности не са плод на внезапен катарзис към истината или на желание за постигане на баланс. Порочното сливане преследва постигането на цели, за които всички останали методи до момента не са дали нужния резултат. Трудно е да се възприеме, че хора, които вчера са организирали протести срещу руските интереси, днес се явяват радетели на русофилството. Фактите обаче са такива, че целите, свързани с избягването на търсене на отговорност, запазването на икономическото състояние, за което има данни, че е придобито по незаконен начин и най-вече противопоставяне на основния източник на проблеми – държавното обвинение, могат да обединят както ръководителите на отделни икономически групи, а още повече – техните инструменти за шантаж и манипулации. Така, в рамките само на 3-4 дни, издания, собственост или чиято редакционна политика е изцяло синхронизирана с медиите на подсъдимия издател Иво Прокопиев, се явяват основни информационни канали в опита за представянето на иначе „героично“ буйстващия „боец“ Георги Б. Георгиев като жертва на „мракобесната“ прокуратура. Паралелно същите медии развиват и втора сюжетна линия, която формално е продуцирана от „независими“ граждани и претенциозно се представя като „разследване“ на източването на четвъртата (преди фалита й) по големина българска банка – КТБ. И в двата случая – „врагът“ е един. И изобщо не е изненадващо, че това е тъкмо този, който е пратил на подсъдимата скамейка лидерите на двете икономически групи, а именно българската прокуратура и още по-конкретно – избраният от Висшия съдебен съвет за главен прокурор Иван Гешев. Разбира се, за да бъдат покрити нормативите при воденето на съвременните информационни войни, опонентът непрестанно следва да се демонизира. Ето защо сценаристите и изпълнителите не пропускат да включат в кампанията си и „универсалния виновник“ – опозиционния депутат Делян Пеевски. Той е навсякъде и във всичко. Липсата на каквито и да е факти и доказателства за лъжливите внушения по негов адрес, обаче изобщо не притеснява авторите им, защото те не целят установяването на обективната истина, тяхната задача е да манипулират. Дори не се смущават, че го правят на базата на многократно експлоатирани „фалшиви новини“. Това е поне трети опит на групата около Иво Прокопиев да представя своята „истина“ за банкрута на финансовата пирамида, доколкото изобщо може да се твърди, че в случая фактите могат да имат различно тълкуване. Още преди пет години, в продължение на месеци, изданията на подсъдимия приватизатор представяха своя прочит на причините, довели до банковия колапс. По-късно повечето от твърдяното бе обобщено и повторено в специално създаден проект „КТБ – какво се случи?“, където редакционното оформление пак бе дело на служители на Прокопиев. Сега всичко това се лансира като нещо „ново“ и е пакетирано като „разследване“ на т.нар. Фондация „Антикорупционен фонд“, добре известна със своята свързаност с икономическата група около Прокопиев. Това обяснява и защо автор на „разкритията“ е именно Николай Стайков, бивш служител на подсъдимия издател, придобил популярност и на две сбирки с политици и обществено ангажирани лица от лятото на 2016 г. (т.нар. „стенограми Арго“), на които Прокопиев прави инженеринга на това, което към днешна дата имаме като „Демократична България“. Има и друга причина, която кара „Антикорупционен фонд“ да е толкова активен. Това е процесуалното качество на Иво Прокопиев, който е подсъдим. Уличеният в престъпна приватизация бизнесмен всячески да се опитва да прикрепи към делото за банкрута на КТБ и Пеевски, въпреки че именно депутатът от ДПС е инициатор на законодателните промени, дали възможност в масата на несъстоятелността на КТБ да бъдат връщани активите, присвоени от Цветан Василев и хората му. Разбира се, общият генезис на Прокопиев и Василев, водещ началото си от управлението на Иван Костов и съпътстващите го криминални приватизационни сделки и бързото разграбване на държавни активи, също обяснява до голяма степен и сегашната им симбиоза. Трагичното е, че истинските факти и доказателства, професионалните анализи и безпристрастните експертизи, при това на абсолютно независими чуждестранни институции, нямат никакво значение. За Прокопиев и Цветан Василев подробният доклад на одитора „Аликс Партнърс“, уличаващ укриващия се в Белград фараон за източването на банката, всячески трябва да бъде прикриван, поради което още от момента на неговото възлагане е обект на манипулации и откровени лъжи. Вместо да се слушат заключенията на експертите, от години у нас има добре организирана и съответно финансово поддържана мрежа от подставени лица, които сеят „фалшиви новини“ в опит да заблудят обществото, че виновните за източването на КТБ не са тези, които реално са оперирали със средствата на вложителите, а съвсем други лица, нищо, че същите дори не са имали достъп до трезора. Като например „универсалният виновник“ за всичко Пеевски. Това не пречи на Николай Стайков бодро да крачи по жълтите павета и да твърди неистини, красиво оформени като клип, съвсем в стила на пионерските и комсомолски поръчения от близкото минало. Но дори и да приемем, че са забравили за доклада на „Аликс Партнърс“, защото той е от преди няколко години, „обективността“ на „Антикорупционен фонд“ стига дотам, че са пропуснали и това, че само преди няколко месеца Оманският фонд, в качеството си на акционер във фалиралия трезор, се отказа от претенциите си срещу България пред Международния арбитраж. Представителите на държавата Оман направиха това на базата на доказателствения материал, съдържащ се в кориците на делото пред Специализирания наказателен съд. За нашенските „антикорупционери“ и това не е важно. Те с лекота са готови да пренебрегнат масивния обвинителен акт по процеса срещу Цветан Василев и съучастниците му за „кражбата на века“. Какво всъщност представлява „разследването“ на Стайков? Обективният прочит на делото „КТБ“ е заменено с извадени от контекста цитати от разпити на свидетели и подсъдими. Те пък са забъркани с манипулативно подбрани извадки от интервюта и стари публикации, няколко ефекта по монтажа и „разследването“ е готово. В ерата на „постистината“, в която Прокопиев и Василев ни въвличат,  важно е какво видео ще качи и ще напише някой техен служител в социалните мрежи, а още десет да ги разпространят, за да се получи „вайръл“-ефект, така щото вместо истината, накрая обществото да се изгуби в модифицираната паралелна реалност. Но точно защото „фалшивите новини“ са все по-лесно уловими, ефектът от поредния опит за подмяна на фактите за банкрута на КТБ и най-вече за отговорността за него, не може да предизвиква никакъв обществен отзвук. За сметка на това разкрива в голяма степен обвързаностите между отделните поръчители и изпълнители. Куриозно е, че представящите се за радетели на евро-атлантическите ценности са така загрижени за русофила Малинов. Този момент трябва задължително да се следи, за да не се окаже, че у нас русофобията всъщност се ползва за най-доброто прикритие. Всъщност и това не е новост. От години подставени лица на Цветан Василев, свързани с комунистическия репресивен апарат, а и самият той, безуспешно се опитват да се представят за прогресивно настроени „жертви“ на системата и радетели на западните демократични ценности. Една презокеанска визита в САЩ преди месец от страна на Сотир Цацаров и Иван Гешев обаче показа колко напразни са били тези опити за манипулации и внушения, а маските на мнозина нашенски „евроатлантици“ позорно бяха свалени. Заради това е безсмислено и т.нар. „Антикорупционен фонд“ да маскира своята поредица от десет епизода, посветени на банкрута за КТБ, като независимо „разследване“, защото то няма нищо общо с истината, чието установяване зависи единствено от съда. И няма нужда да се прикриват истинските поръчители на опитите за отклоняване на вниманието от фактите, които са в папките на обвинителния акт. Те са видими – единият е в Белград от години, а другият може би отново стяга куфарите си за Сингапур.", "date": "2019.11.07", "title": " (Анти)Корупционното “разследване“ за фалита на КТБ\t"}
{"url": "https://trud.bg/%d0%be%d0%b7%d1%85%d0%be-%d1%82%d1%83%d1%80%d1%86%d0%b8%d1%8f-%d0%bd%d0%b5-%d0%b5-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bb%d0%b0-%d1%85%d0%b8%d0%bc%d0%b8%d1%87%d0%b5%d1%81%d0%ba%d0%be/", "text": "Организацията за забрана на химическите оръжия (ОЗХО) отхвърли твърденията, че в Североизточна Сирия е бил използван бял фосфор като химическо оръжие. Проверката се наложи, след като се появиха твърдения, че Турция е използвала бели фосфорни бомби там. Пред репортери в централата на ООН шефът на ОЗХО Фернандо Ариас заяви, че белият фосфор не е химическо оръжие и не може да бъде използван като такъв поради своя химичен характер. „Той се използва в конвенционалното въоръжение за производство на дим, като запалително оръжие или за производство на светлина. Той не попада в конвенцията за химически оръжия. Като химическо оръжие той не е използван в Сирия. Белият фосфор не може да се използва като химическо оръжие „, каза Ариас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " ОЗХО: Турция не е използвала химическо оръжие в Сирия"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b8-%d0%b5%d0%b4%d0%bd%d0%b0-%d0%b6%d0%b5%d0%bd%d0%b0-%d0%b8%d0%b7%d1%82%d0%be/", "text": "Двама мъже и жена са задържани в Ямбол за теглене на пари от чужди дебитни карти, съобщиха от МВР. Разследването започнало на 16 октомври, когато местен жител подал сигнал в полиция, че му липсват две дебитни карти заедно с ПИН кодовете, както и че от тях са изтеглени 1000 лв.В хода на разследването е била установена съпричастността към посегателството на 35-годишен мъж. Подобен сигнал подала и друга жителка на града с обяснението, че е изгубила дебитната си карта, а в последствие е установила и извършени множество транзакции на обща стойност 542 лв. За това деяние са били задържани 38-годишен мъж и 54-годишна жена. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Арестуваха двама мъже и една жена, източвали дебитни карти в Ямбол"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%ba%d0%bc%d0%b5%d1%82-%d0%be%d0%b1%d0%b6%d0%b0%d0%bb%d0%b2%d0%b0-%d0%b2%d0%be%d1%82-%d0%b2-%d1%81%d1%8a%d0%b4%d0%b0-%d1%85%d0%b8%d0%bc/", "text": "Невероятно, но факт – кандидатът за кмет на хаджидимовското село Копривлен Ангел Зайков обжалва вота и твърди, че хората гласували с химикал със симпатично мастило, което после изчезвало от бюлетините, а те са обявени за недействителни. При броенето на бюлетините е отчетено, че върху тези, които са най-отдолу, на първите гласували избиратели, има оказано механично въздействие, но няма мастило. От протокола на едната от двете секционни избирателни комисии в Копривлен е видно, че в урната близо една трета от бюлетините са недействителни – 156 от общо 536. Докато в другата са открити едва 16 недействителни бюлетини от общо 381. Протоколът е подписан с особено мнение от всички членове на секционната комисия. Проблемът е отчетен при попълването на част от трите вида бюлетини и след това химикалът е сменен, а дефектният е изчезнал. Това обаче е само теория, която тепърва ще стане ясно дали съда ще уважи и подложи на проверка. Искане за касиране на изборите в Копривлен вече е внесено в Административния съд в Благоевград. Жалбата е подписана от Ангел Зайков и от 8 кандидати за общински съветници от различни политически формации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Кандидат за кмет обжалва вот в съда, химикал със симпатично мастило го провалил"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bf%d1%80%d0%b8%d1%87%d0%b8%d0%bd/", "text": "Под ръководството на Военноокръжна прокуратура – Сливен се провежда разследване за причините и обстоятелствата, при които на 06.11.2019 г. около 11,45 ч. по време на имитационни спускания в барокамерата на МБАЛ – Варна към BMA-София е   матрос III клас Спас Пенчев – младши водолаз във военно формирование 34 590— Бургас. Това съобщиха от пресслужбата на държавното обвинение. B хода на разследването ще се проверяват следните версии: – Техническа неизправност на барокамерата; – Заболявания на починалия, които не позволяват участие в такова изследване; – Нарушения, допуснати от екипа, провеждащ изследването при експлоатация на барокамерата и при предварителната подготовка на участниците. Незабавно след настъпване на инцидента, местопроизшествието е посетено от оперативно-разследваща група при PC „ВП“ – Варна и военен прокурор при ВОП – Сливен. Извършен е оглед на барокамерата и на починалия в присъствието на съдебен лекар. Разпитани са в качеството на свидетели трима военнослужещи от военно формирование 34 590 – Бургас, които са участвали по време на имитационното спускане в барокамерата заедно с матрос Пенчев. Проведен е разпит на лекаря – началник на отделение по хипербарна и морска медицина и на оператора на хипербарна камера, които са извършвали имитационните спускания. Барокамерата е запечатана, като към материалите по делото са приобщени всички документи, касаещи техническото състояние и калибровката на барокамерата и медицинските изследвания на починалия военнослужещ. Назначена е тройна съдебно-медицинска експертиза на лекари от болница „Св. Ана“ – Варна. Назначено е хистологическо изследване на тъканите – за установяване на непосредствената причина за смъртта. Предстои назначаването на комплексна техническа експертиза относно състоянието на барокамерата, разпит на други свидетели, имащи отношение към инцидента, прилагане на всички медицински документи относно профилактичните прегледи на починалия военнослужещ, прилагане на всички заповеди, протоколи и др. документи относно основанията, начина на провеждане и организацията по извършване на имитационните спускания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Военна прокуратура разследва причините за смъртта на матроса в барокамера във Варна"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%bf%d1%81%d0%b8%d1%85%d0%b0%d1%80-%d0%b7%d0%b0%d0%ba%d0%b0%d0%bd%d0%b2%d0%b0%d0%bb-%d1%81%d0%b5-%d0%b4/", "text": "Постоянна мярка „задържане под стража“ постанови съда в Гоце Делчев спрямо 27-годишен мъж от село Лъжница заради  Шабан Меймиш е бил арестуван преди седмица по жалба. Чрез социалната мрежа „Фейсбук“, той се заканил с убийство на възрастни хора, както и на деца и учителите от детската градина в село Лъжница. Той заявил, че „ще стреля с оръжие по децата и персонала, ще превърне детската градина в гробница, ще разпори гърлата на децата и ще ги закачи на дърветата около детската градина“. Към настоящия момент са разпитани директорът и учител в учебно-възпитателното заведение, които са обяснили за отправените им закани чрез видеоклипове по Интернет. Същите били излъчени на 27 октомври и гледани на следващия ден, а впоследствие са били приобщени към делото. Според изготвената видеотехническа експертиза, въпросните материали съдържат над четиридесет закани, като голямата част от тях са за убийства. На тях обвиняемият в детайли и с агресивен тон обяснява как ще ги извърши. От показанията на близките на обвиняемия Меймиш се установява, че той е имал обезпокоителни промени в психическото си състояние, поради което са били взети мерки, свързани с лечението му. Същият е посещавал трима психиатри, като понякога състоянието му се подобрявало. Последният път е бил при психиатър през август, след което не е отишъл на контролен преглед. С оглед проявата на агресивно поведение от негова страна се налага извод, че лечението му не е било проведено съобразно лекарските предписания. На свой ред, отправените закани биха могли да възбудят основателен страх за осъществяването им у пострадалите лица. Съдебният състав е приел доводите на прокуратурата относно опасността обвиняемият Шабан Меймиш да се укрие, за да избегне наказателно преследване. Мъжът често пътувал извън страната, където работел по няколко месеца и затова е задържан в ареста като опасен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Оставиха в ареста психар, заканвал се да убие и разчлени деца и учители от детска градина"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%bd%d0%b0-%d1%81%d0%b8%d0%bd%d0%b0%d0%b3%d0%be%d0%b3%d0%b0%d1%82%d0%b0-%d0%b2-%d0%b3%d1%80%d0%b0%d0%b4%d0%b0-%d0%bd%d0%b0-%d0%b5%d0%b2%d1%80%d0%b5%d0%b8%d1%82/", "text": "„Публична общинска собственост. Влизането забранено“. Този надпис се мъдри днес върху руините на грохналата фасада на прославената синагога във Видин. Надписът е сравнително отскоро, откакто общината влезе във владение на култовата сграда. Но той явно не е подействал възпиращо на набезите на местните клошари и наркомани.Телената ограда край храма е разкъсана, някои от бетонните колове на места са повалени и всеки може необезпокояван да снове из грохналата културната забележителност. Но уникалната видинската синагога, която отдавна е в полуразпад, вече е на път да възвърне предишния си блясък. След като няколко десетилетия наред местите власти от всички бои на политическия спектър обещаваха молитвения дом да бъде реставриран, най-сетне е на път да се реализира това въжделение на местното население да види отново възродена Синагогата. Както стана известно, преди няколко месеца беше подписан договор за инвестиционен кредит за изпълнение на проект „Реставрация и адаптация на Синагога-Видин в туристически обект културен център Жул Паскин“ в крайдунавския град, между градската управа  и изпълнителния директор на „Регионален фонд за градско развитие“ АД Мартин Заимов. На събитието присъстваха заместник-областните управители, представители на регионалната организация на евреите „Шалом”, хора на бизнеса. Проектът –  по който вече текат тръжни процедури, е по оперативна програма „Региони в растеж“. Дългоочакваното обновяване на емблематичната сграда ще стане благодарение на договор за инвестиционен кредит по безвъзмездната финансова помощ в размер на 8 275 300 лв, а общината ще получи и допълнително финансиране от 1 500 000 лева от , фонд за градско развитие. След сключването на договора кметът благодари на организацията на евреите „Шалом” – за дарението, което е направила на община Видин, а именно сградата на синагогата и терена, върху който е построена, като отбеляза, че това е безпрецедентен случай в световен мащаб. С осъществяването на проекта в тази част на крайдунавския парк се оформя забележителен комплекс, заедно с крепостта „Баба Вида“ и Археологическия музей – Епиграфски център. По такъв начин ще се обогати туристическия продукт и дунавският град ще се превърне в притегателен център за туристи. Ако се върнем към историческите факти, ще разберем, че старата синагога в „града на евреите“ – както е бил известен Видин в миналото, е разрушена по време на Освободителната война от 1877-1878 г. Сегашният храм е построен в рамките на година. Във Видин е имало голяма еврейска общност, чиито представители са основните инициатори и дарители на молитвения храм, но към тях се присъединяват и много еврейски фамилии от цяла България. Видинската синагога е построена по подобие на тази в Будапеща. Нейната декорация е превъзхождала украсата на Софийската синагога. Архитектурният план е от типа на три корабна едно-абсидна базилика с два притвора, галерии и четири кули. Вътрешният интериор е впечатлявал с колорит и употребата на  древни еврейски символи. Олтарът е бил поставен в абсида върху подиум оцветен в синьо, червено и бронз. Той повтаря архитектурата на старите еврейски храмове: централна част, две кули, арки и колони. Символът на слънцето е бил над олтара. За декорация на сградата са използвани розетки с шестоъгълни звезди, впечатляващи са били цветните стъкла и елегантните решетки на прозорците. На входа на храма е имало две плочи от бял мрамор, върху които на иврит са били издълбани имената на видинските евреи дали живота си за свободата на България като списъкът включвал загинали от опълчението и жертви от Първата световна война. Дейността на еврейския молитвен дом е преустановена през 1950 г. поради масовото изселване на еврейските семейства от града. Синагогата е паметник с архитектурна и художествена стойност. Обявена е за паметник от национално значение през 1967 г. Имало e все пак през годините и не един и два опита за възстановяване на културната забележителност. Така например през 1986 година Комитетът за култура започва реставрация на сградата. В този период са предприети мерки за укрепване на постройката по френска технология, поради което основата си и двете кули на главната фасада са добре запазени и до ден днешен. Ремонтите обаче са спрени през 1991 година, като по това време имотът е върнат в активите на вече ставащата все по малобройната еврейска общност в града. Вече в по-ново време – през 2012 година отново е разработван проект за реставрация, който обаче така и не се реализира. А на 9 март 2017 г. собственикът на синагогата – организация на евреите в България „Шалом“, на общо събрание взима безпрецедентното решение да дари сградата на община Видин. Сега всичко е в ръцете на изпълнителите. Продължителността на проекта е за 24 месеца и ако всички процедури по него вървят нормално, то строителните дейности могат да стартират още до края на годината. Така поне обещаваше преди няколко месеца досегашният кмет Огнян Ценков. Сега новото общинско ръководство би трябвало да поеме щафетата, за да не се забатачат нещата с реставрацията на синагогата, както е ставало винаги досега през годините. Буквално на метри до синагогата във Видин се намираше родната къща на знаменития художник от еврейски произход Жул Паскин роден през 1885 година и живял в родния си град до 7-годишна възраст, преди семейството да се премести в Букурещ. Къщата на знаменития художник, творил най-вече в Париж през 20-те била разрушена през 70-те години на миналия век и отдавна няма и помен от постройката. Дълго време се смяташе, че са съхранени орнаменти от родната стряха на големия художник, които се пазели в някъде на съхранение, но и до ден днешен нищо така и не се намери. Именно поради причина е решено и проектираният културен обект да носи името „Жул Паскин“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Ремонт на синагогата в „града на евреите“ Видин връща нейната слава"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d1%80%d0%be%d0%b8%d0%b7%d0%b2%d0%b5%d0%b4%d0%b5%d0%bd%d0%be%d1%82/", "text": "Вицепрезидентът Илияна Йотова откри международното изложение за текстилна техника и продукти „ТексТейлър Експо 2019“, което се провежда в Международен панаир Пловдив. Участниците в тазгодишното второ издание са 75 от осем държави – България, Германия, Гърция, Испания, Китай, Румъния, Холандия, Турция. 13 професионални и висши училища от България също са представени на изложението. Това съобщиха от пресслужбата на „Дондуков 2“. „Няколко дни ще имаме възможност да се запознаем с последните технологични достижения на текстилната индустрия, да се докоснем до продуктите на българските производители, до идеите на младите дизайнери, които ще прославят България по света. Произведеното в България винаги е било гаранция за качество“, посочи Илияна Йотова в приветствието си. Вицепрезидентът благодари на чуждестранните партньори, които са се включили в изложението. Илияна Йотова изтъкна значимата роля и високия престиж на Международния панаир в Пловдив, който за пореден път става арена за създаване на контакти и обмяна на идеи. „Пловдив винаги е давал възможност на младите хора да изразят себе си, да покажат съзидателната си мощ“, посочи вицепрезидентът. „Бъдете различни, за да бъдете незаменими“, обърна се Илияна Йотова към младите участници, като цитира иконата Коко Шанел. В богатата съпътстваща програма на изложението е включен и конкурс за млади дизайнери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Илияна Йотова в Пловдив: Произведеното в България винаги е било гаранция за качество"}
{"url": "https://trud.bg/%d0%bf%d1%80%d0%be%d1%81%d1%82%d0%b0%d1%82%d0%b0%d1%82%d0%b0-%d1%82%d0%b5-%d0%b4%d1%8a%d1%80%d0%b6%d0%b8-%d0%bd%d0%be%d0%bd-%d1%81%d1%82%d0%be%d0%bf-%d0%b2-%d1%82%d0%be%d0%b0%d0%bb%d0%b5%d1%82%d0%bd/", "text": "Увеличена простата е тъждествено на уринарни нарушения . Само човек, който го е преживял, може да разбере тежестта на проблема. Животът му рязко се променя и започва да цикли между посещенията в тоалетната. Поводите са различни – или прекалено чести позиви, съчетани с краткотрайно уриниране, или нетърпящи отлагане позиви, включително и през нощта, или вяла и затруднена струя. Първоначално мъжът е изнанадан, а обяснението за случващото му се настъпва едва след консултация с уролог. Обикновено става дума за доброкачествено увеличена простата. Увеличената простата е прогресивно състояние.  Не съществува медикаментозно или хомеопатично лечение, което да намали обема на простатната жлеза. С напредването на възрастта той може само да се увеличава и респективно да задълбочава уринарните проблеми. Най-тежката фаза е поставяне на катетър. Ако оплакванията не влошават прекалено качеството на живот, мъжът може да изчака с радикалното лечение, а именно – простатна хирургия. Лазерната хирургия на простатата е най-високият клас в оперативното лечение.  Тя протича безкръвно и безрисково за пациента, под спинална упойка – без да се отнема съзнанието му.   Мощността му позволява простатата да се изпари при съкратено оперативно време и без значение от големината й. А прецизността му от само 0,2 мм проникване в тъканта дава възможност на хирурга да работи в  непосредствена близост до капсулата на жлезата, което гарантира максимално качество на резултата. Какво да очаквате след намесата на Тулиум 200 вата?  Бързо възстановяване, справяне с уринарните смущения, рязко повишаване на качеството на живота. Позивите се нормализират, а струята е мощна и непрекъсваща. Включително и при мъжете, живели преди операцията с катетър. В   София, Варна и Стара Загора се провежда ПЪЛЕН ПРЕГЛЕД НА ПРОСТАТАТА с включени: консултация с уролог, измерване на обема на простатата, измерване на остатъчна урина, туморен маркер ПСА. За допълнителна информация: тел. 02 4 760 760; моб. 089 952 11 01; ", "date": "2019.11.07", "title": " Простатата те държи нон-стоп в тоалетната? Лазарната хирургия ще го промени!\t"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bc%d1%8a%d0%b6-%d0%bf%d0%b0%d0%b7%d0%b0%d1%80%d1%83%d0%b2%d0%b0%d0%bb-%d0%b7%d0%b0-400-%d0%bb%d0%b5%d0%b2%d0%b0-%d1%81-%d1%87%d1%83%d0%b6%d0%b4/", "text": "Икономическата полиция залови 51-годишен мъж, който платил покупките си по магазини на стойност 400 лева с чужда дебитна карта, съобщиха от МВР в Сливен. Служителите на реда започнали работа по случая, след като получили оплакване от 48-годишната собственичка на банковата карта. Жената разказала, че е изгубила картата си. След това започнали да „изтичат“ парични суми от нея. За по-малко от денонощие полицаите стигнали до извършителя.  Оказало се, че е жител на близкото до Сливен градче Кермен. Той намерил чуждата карта, но не я занесъл в полицията, за да издирят  притежателя й. Вместо това тръгнал на покупки по магазините в Сливен и навсякъде плащал с чуждия платежен инструмент. Това станало възможно, тъй като пос-устройствата в търговските обекти не изискват ПИН-код, ако сумите са под 50 лева. При пазаренето от сайтове в интернет пък, онлайн търговците изискват от купувачите единствено имената и номера на картата, които са отпечатани върху самата пластика. При задържането С.С. направил пълни самопризнания. Картата е върната на собственичката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Заловиха мъж, пазарувал за 400 лева с чужда дебитна карта"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%81%d0%bb%d0%b8%d0%b2%d0%b5%d0%bd%d0%b5%d1%86-%d1%81-210-%d0%ba%d0%b3-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d1%82%d1%8e/", "text": "41-годишен сливенец е задържан за 210 кг нелегален тютюн, съобщиха от МВР – Сливен. На 6 ноември икономическата полиция и техни колеги от полицейския участък „Запад“ са извършили проверка на лек автомобил „Сеат“ в сливенското село Крушаре. В колата са били намерени и иззети 21 чувала със ситно нарязан тютюн без акцизен бандерол. Задържан е шофьорът, който бил родом от Сливен. Срещу него се води досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Задържаха сливенец с 210 кг нелегален тютюн"}
{"url": "https://trud.bg/%d0%ba%d1%80%d1%8a%d0%b2-%d0%ba%d1%80%d0%b0%d0%b9-%d0%ba%d0%be%d0%bb%d0%b8%d0%b7%d0%b5%d1%83%d0%bc%d0%b0-%d0%bf%d1%80%d0%b5%d0%b4%d0%b8-%d0%bb%d0%b0%d1%86%d0%b8%d0%be/", "text": "В „Кървав спорт“ се превърнаха часовете преди мач между „Лацио“ и „Селтик“ в Лига Европа довечера. Двама шотландци са наръгани с ножове пред кръчмата „Флан О ‘ Брайън“ в Рим. Полицията във Вечния град съобщи, че веднага са откарани в болница и няма опасност за живота им. „ Пиехме бира, когато група от около 20 фенове с фланелки на „Лацио“ ни нападна – разказа шотландецът Денис. – На лицата имаха маски.“ Полицията арестува край Колизеума петима тифози на „Лацио“. В четирима от тях са открити бейзболни бухалки. В Рим пристигнаха 9000 шотландци, за да гледат двубоя на „Стадио Олимпико“. И докато „Лацио“ отново се срами заради своите расистки и фашистки настроени привърженици, в „Наполи“ бушува тайфун. Треньорът Карло Анчелоти заплаши да напусне, след като собственикът Аурелио де Лаурентис нареди наказателен едноседмичен лагер на отбора. Повечето футболисти отказаха да участват, а наставникът ги подкрепи. Санкцията бе наложена заради 1:1 с „Лайпциг“ в Шампионската лига.", "date": "2019.11.07", "title": " Кръв край Колизеума преди „Лацио“ – „Селтик“"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-10-%d0%b3%d0%be%d0%b4%d0%b8%d1%88%d0%bd%d0%be%d1%82%d0%be-%d0%b4%d0%b5%d1%82%d0%b5-%d0%bf%d0%b0%d0%b4%d0%bd%d0%b0%d0%bb%d0%be-%d0%be%d1%82-%d0%ba%d0%b0%d1%80/", "text": "Почина детето, което падна от каруца в Луковит. Трагичният инцидент е станал в ромската махала в града в сряда вечерта, предаде Нова телевизия.  от ромския квартал „Изток”. Той паднал от каруцата, а конят е продължил още 150 метра надолу. Момчето беше настанено в реанимация в плевенската болница в тежко състояние. От началото на годината само в Луковит има два инцидента заради каруци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Почина 10-годишното дете, паднало от каруца в Луковит"}
{"url": "https://trud.bg/%d0%b5%d0%ba-%d0%bf%d1%80%d0%b5%d0%b4%d0%b2%d0%b8%d0%b6%d0%b4%d0%b0-16-%d0%b8%d0%bd%d1%84%d0%bb%d0%b0%d1%86%d0%b8%d1%8f-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b5/", "text": "Ръстът на реалния брутен вътрешен продукт в България се очаква да достигне 3,6% през 2019 г., а след това да се забави до 3% през 2020 г. и 2,9% през 2021 г. Това са предвижданията за страната ни в есенна икономическа прогноза на Европейската комисия. Очаква се нивото на безработица да спадне от 5,2% през 2018 г. до 4,4% през 2019 г., както и тенденцията да се запази през следващите две години, достигайки 4,1% през 2020 г. и 4,0% през 2021 г. Растежът на заетостта, който се очаква за 2019 г., вероятно ще спре през 2020 г. За 2021 г. се очаква леко намаление поради свиващата се работна сила в България. Бюджетният баланс се очаква да остане положителен през прогнозния период, а публичният  дълг да продължи да намалява. Годишната инфлация се очаква да достигне 2,4% през 2019 г. в  резултат на въздействието на временни фактори. Поради постепенното избледняване на тези фактори и очаквания по-нататъшен спад на цените на петрола, инфлацията се очаква да спадне до 1,6% през 2020 г. и отново да нарасне до 2,1% през 2021 г. За ЕС като цяло се предвижда БВП да се увеличи с 1,4 % през 2019 г., 2020 г. и 2021 г. Прогнозата за 2020 г. бе занижена в сравнение с лятото.", "date": "2019.11.07", "title": " ЕК предвижда 1,6% инфлация в България през 2020 г."}
{"url": "https://trud.bg/%d1%81%d0%b5%d0%ba%d1%81%d1%8a%d1%82-%d0%b7%d0%b0%d0%bf%d0%be%d1%87%d0%b2%d0%b0-%d0%be%d0%ba%d0%be%d0%bb%d0%be-%d1%88%d0%b5%d1%81%d1%82-%d1%81%d0%b5%d0%b4%d0%bc%d0%b8%d1%86%d0%b8-%d1%81%d0%bb%d0%b5/", "text": "След раждане на дете повечето жени се оказват неподготвени за случващите се с тях физически и емоционални изменения. Либидото им значително намалява и те почти са убедени, че са приключили със сексуалния си живот, което разбира се не е така. На родилките е необходимо време, за да се адаптират както към новата си роля на майки, така и към новото си тяло.  След появата на новия член в семейството жената се чувства в чужда кожа. Гърдите са пълни с мляко, болят, възпаляват се, хормоните са се разбеснели. Денят и нощта са изпълнени с грижи за малкото и на младата майка хич не й е до сексуални преживявания. Настъпилите промени в нея не бива да я притесняват. Дори и да се тревожи заради следродовите шевове (ако има такива) и общото неразположение, след известен период от време всичко ще си дойде на мястото и тя ще възстанови емоционалните си отношения. Възстановяване на сексуалната активност Според неотдавнашни изследвания 90% от двойките се връщат към нормалния си сексуален живот в рамките на година след раждането на дете. Обикновено жените започват да правят секс след около 6 седмици, а тези, родили със секцио, може и по-рано. Ако след появата на бебето родилката предпочита ласките на мъжа си вместо да се люби с него, това е нормално и не бива да я притеснява. Добре е само да подскаже на любимия как да го прави. Добре ще й се отрази и лек масаж. В послеродовия период може да си доставя удоволствие с орален секс или петинг. Това ще помогне на родилката да възстанови своята сексуалност, да се почувства отново енергична и желана. Близостта на съпрузите след раждането на дете е важна за приспособяване към новите условия и задължения в семейството. Страховете Повечето от младите майки се страхуват от болката по време на полов акт, която е възможна след раждане. Ако ги безпокои възможността от поява на болка, добре е да използват смазващи вещества. По време на кърменето в организма на жената рязко се намалява производството на естроген, което пък води до недостатъчно овлажняване на влагалището, а оттам до поява на болка. Притеснява ги и вероятността от гърдите им да потече мляко. На подобна ситуация е добре да се погледне с повече чувство за хумор. Кърмаческият период е труден както за младата майка, така и за таткото. Естествено и от тази ситуация има изход. Тя първо трябва да накърми малкото, да изцеди остатъка от гърдите си и след това да се отдаде на любовните игри с партньора си. Може да си приготви за всеки случай мека кърпа и да я използва, ако се наложи. Какво пък толкова се е случило? Трябва да е щастлива и горда, че има мляко и осигурява на бебето си безценна храна. Проблеми с гърдите Докато гърдите привикнат с новата си функция, младата майка трябва да обясни на мъжа си, че може да гледа, но не бива много да пипа. Покрай кърмаческия период на жените си младите татковци се сдобиват с нови еротични впечатления. Най-добрата поза за секс е жената да е отгоре, за да контролира сама движенията си и да избегне неприятните усещания. Освен физически дискомфорт, много двойки изпитват и емоционален, докато жената кърми малкото. Повечето жени харесват набъбналата си гръд и им е приятно да кърмят бебето си, докато други го правят с досада и страх да не се развали формата на бюста им. Гърдите са предназначени за кърмене и те са една от най-важните ерогенни зони на тялото. Някои млади майки се дразнят, когато партньорите им докосват гърдите им, тъй като след раждането те ги свързват предимно с кърменето на бебето и им е трудно да ги възприемат като еротичен дразнител. Освен това, след като цял ден са се занимавали с новороденото, майките имат усещането, че тялото им не принадлежи единствено на тях. Не бива да се забравя, че суетенето около бебето изтощава родилката, която отдава цялата си енергия на малкото, и е съвсем естествено тя да не се сеща за секс. В същото време на много мъже им допадат промените, които се случват с жените им, приятно им е да ги наблюдават, докато кърмят. Някои дори искат да опитат млякото от гърдите им. Ако младият татко изпитва еротична или естетична наслада, докато съзерцава голата гръд на жена си, добре е тя да се опита да сподели  настроението му. Струва си двамата да се възползват от настъпилите в тялото на жената промени и да разнообразят сексуалните си преживявания. Съпругът също преживява стрес Как да върнете сексуалната близост, на която сте се наслаждавали до раждането на детето си? Хубаво ще е, ако младата майка си намери помощничка – майка, баба, роднина. Не бива жената да държи съпруга си в неведение, по-добре е да споделя с него чувствата си, новите си преживявания, свързани с кърменето на бебето. Ако му разкаже за своите проблеми, той по-лесно ще си обясни нежеланието й за секс, тревожността или особеното поведение. Когато бебето дойде, съпругът също преживява стрес. И на него не му е лесно да се приспособи към новата ситуация. Понякога се чувства пренебрегнат или ненужен. Полезно е жената да го поощрява да й помага, да се грижи за бебето, да се почувства баща. И когато той реши да се включи в отглеждането на малкото, тя да не пести похвалите си.", "date": "2019.11.07", "title": " Сексът започва около шест седмици след раждането "}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%81%d0%bb%d0%b5%d0%b4%d0%b8-%d0%bf%d1%80%d0%be%d0%b5%d0%ba%d1%82%d0%be%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "Ахмед Ахмедов може изненадващо да се озове в „Левски“ през зимата. Нападателят на „Дунав“ (Русе) е следен от „сините“ от няколко месеца. 24-годишният играч има 6 гола от началото на кампанията и е със статут на твърд титуляр при „драконите“. С представянето си юношата на „Черноморец“ (Бургас) привлече вниманието и на вече бившия селекционер на България Красимир Балъков. Бившият треньор на „лъвовете“, както и неговите помощници, на няколко пъти наблюдаваха на живо изявите на Ахмедов. Нападателят за сега остава далеч от представителния ни тим, но е все по-близо до изходящ трансфер. Освен от „Герена“, интерес към него проявяват още няколко елитни отбора, сред които „Ботев“ (Пловдив) и „Черно море“. Интересното е, че понастоящем „Левски“ разполага на тази позиция с трима – Найджъл Робърта, Дени Алар и Станислав Костов. Последният е контузен и изпусна голяма част от есенния дял на шампионата. Голмайсторът на Първа лига от последния сезон се очаква да се завърне в игра в началото на 2020 година. В същото време лекарският щаб на тима прави всички възможно, за да възстанови Франки Мазурек и Филипе Нашименто. Двамата са с травми и пропуснаха успеха над „Етър“. Аржентинецът е с по-големи шансове за „Коматево“. Същото важи и за Робърта. В негово отсъствие атаката бе поверена на Алар, който срещу „болярите“ вкара първия си гол за първенство.", "date": "2019.11.07", "title": " „Левски“ следи проектонационал"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b0%d0%bd%d0%b0%d0%bd%d0%b8%d0%b5%d0%b2-%d0%b2-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d0%bd%d0%b7%d0%be%d0%ba-%d0%b7%d0%b0-2020-%d0%b3-%d0%bf/", "text": "Приоритети в бюджета на НЗОК за 2020 г. са подобряване на диагностиката, качеството и достъпа до комплексно лечение и засилване на ролята на профилактиката. Това каза министърът на здравеопазването Кирил Ананиев по време на обсъждането на бюджета на НЗОК за 2020 г. в Комисията по бюджет и финанси, която провежда съвместно засеадние с Комисията по здравеопазване и Комисията по социална политик. Той допълни, че сред приоритетите е и развитието на Спешната помощ. Ананиев обясни, че общите разходи за 2020 г. достигат 5 млрд. 755 млн. и 200 хил. лв, което представлява 4,5 % от БВП. В сравнение с миналата година това е нарастване с 0, 1 %“, допълни още Ананиев. „Разчетените средства по функиця „Здравеопазване“ отразяват държавната политика в областта на общественото здраве и здравното осигуряване“, каза министърът. Той допълни, че в бюджета на Министерство на здравеопазването са включени общо разходи трансфери 745 млн. 300 хил. лв. 4,7 млн. лв. субсидия и 1 млн. лв. капиталови трансфери пък са предвидени за БЧК. Ананиев обясни също, че в рамките на 2020 – 2022 г. е предвидено изграждане на Националната педиатрична болница на стойност 100 млн. лв.", "date": "2019.11.07", "title": " Кирил Ананиев: В бюджета на НЗОК за 2020 г. приоритети са подобряване на диагностиката, качеството и достъпа до комплексно лечение"}
{"url": "https://trud.bg/%d0%be%d1%82-18-%d0%bd%d0%be%d0%b5%d0%bc%d0%b2%d1%80%d0%b8-%d0%b2-%d0%bf%d0%b5%d1%80%d0%bd%d0%b8%d0%ba-%d0%b8-%d0%be%d0%ba%d0%be%d0%bb%d0%bd%d0%b8%d1%82%d0%b5-%d1%81%d0%b5%d0%bb%d0%b0-%d0%b2%d1%8a/", "text": "От 18 ноември в Перник и околните села въвеждат режим на водата. Вода ще има само в часовете от 16 до 22 часа, информира  . След това от 22.00 до 16.00 часа на другия ден водоподаване няма да има. Режимът ще продължи до април догодина. Много перничани бяха подготвени и очакват режим на водата. Най- разтревожени са от бизнеса и смятат, че това ще затрудни тяхната работа. Засега в Радомир няма да има воден режим, тъй като градът не е изцяло зависим от язовир „Студена“ и има собствен водоизточник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " От 18 ноември в Перник и околните села въвеждат режим на водата"}
{"url": "https://trud.bg/%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd-%d0%b7%d0%b0%d0%bf%d0%b0%d0%b7%d0%b2%d0%b0-%d1%80%d0%b0%d0%b7%d0%bf%d1%80%d0%b5%d0%b4%d0%b5/", "text": "Новоизбраният председател на Европейската комисия Урсула фон дер Лайен няма да променя задачите на еврокомисарите по държави, съобщи неин говорител. Това означава, че държавите, чиито предложения за еврокомисари досега бяха отхвърлени от Европейския парламент – Унгария, Франция и Румъния, ще запазят предвидените предварително отговорности. Френският комисар ще отговаря за индустриалната политика, единния пазар, отбранителната индустрия и космоса. Румънският комисар ще отговаря за транспорта. Комисарят, предложен от Унгария, ще работи по въпросите на съседството и разширяването на ЕС. Говорителят уточни в отговор на въпрос, че Великобритания все още не е предложила свой еврокомисар. Фон дер Лайен изпрати вчера писмо до британския премиер с настояване бързо да се предложи кандидат. Остава неясно за какво ще отговоря британският еврокомисар, след като първоначално не се предвиждаше Лондон да има свой представител в новата ЕК.", "date": "2019.11.07", "title": " Урсула фон дер Лайен запазва разпределението на еврокомисарите по държави"}
{"url": "https://trud.bg/%d1%81%d0%b5%d1%81%d1%82%d1%80%d0%b8%d1%82%d0%b5-%d1%81%d1%82%d0%be%d0%b5%d0%b2%d0%b8-%d0%be%d1%82%d0%bd%d0%be%d0%b2%d0%be-%d1%81%d1%80%d0%b0%d0%b7%d0%b8%d1%85%d0%b0-%d0%be%d0%bb%d0%b8%d0%bc%d0%bf/", "text": "Габриела и Стефани Стоеви записаха нова престижна победа на турнира по бадминтон от Суперсериите във Фучжоу (Китай) с награден фонд 700 000 долара. Европейските шампионки преодоляха съпротивата на Мисаки Мацумото и Аяка Такахаши (Япония), олимпийски златни медалистки от Рио 2016 и четвърти в света, с 21:11, 21:17 след 47 минути игра. Във втората част азиатките водеха до 14-ата точка. Но след това Стоев, които са 11-и в ранглистата, поеха инициативата и спечелиха мача. Това бе 3-ти успех на българките над именитите им съпернички.  Победата е втора за нашите момичета във Фучжоу, след като на старта на надпреварата се наложиха над дуета от Австралия. Утре Габриела и Стефани ще спорят за място на полуфиналите срещу Со Хи Ли и Сън Чан Шин. Сестрите имат отрицателен баланс срещу южнокорейките – 2:4 победи, като последното им поражение бе на четвъртфиналите на турнира в Париж на 25 октомври. Българките се върнаха в големия бадминтон през месец юли след двумесечно отсъствие. Тогава сестрите обявиха, че няма да играят за България заради конфликт с родната федерация, но загърбиха проблемите и решиха да преследват олимпийска квота за Токио 2020.", "date": "2019.11.07", "title": " Сестрите Стоеви отново сразиха олимпийските шампионки"}
{"url": "https://trud.bg/%d0%ba%d1%80%d0%b0%d0%bb%d0%b8%d1%86%d0%b0%d1%82%d0%b0-%d0%b8-%d0%b1%d0%b5%d0%ba%d1%8a%d0%bc-%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%bf%d0%be-%d0%ba%d0%be%d0%bb%d0%b8-%d0%b2%d1%82%d0%be/", "text": "Англичаните продължават да поднасят изненади не само с опитите си да (не) излязат от Европейския съюз. Ако могат да се обърнат към някоя знаменитост за препоръка при покупка на употребяван автомобил, жителите на Великобритания биха поискали съвет от… членовете на кралското семейство. С специална анкета Кралица Елизабет II се нарежда на трето място по доверие сред ВИП-личностите по отношение на мнението им за употребявани автомобили. Тя е преминала обучение за шофьор и е работила като механик още като принцеса по време на Втората световна война. Кралицата никога не се е явявала на изпит за книжка, защото е единственият жител на Великобритания, който не е подвластен на закона за движение по пътищата. Тя не се нуждае нито от книжка, за да шофира, нито от международен паспорт, за да пътува зад граница. Сред купувачите на коли втора ръка с още по-голямо доверие от кралицата се ползва двойката принц Уилям и Кейт Мидълтън. Но най-големият „спец“ по употребяваните коли сред знаменитостите неочаквано се оказва 93-годишният изследовател на дивата природа Дейвид Атънбъро, добил световна известност с научно-популярните си филми. Но и той, като кралицата, никога не е имал шофьорска книжка. Купувачите на стари коли са готови да послушат и съветите на музикантите от „Куин“, футболната звезда Дейвид Бекъм и актрисата Джуди Денч. С по-малко доверие се ползват политиците Джереми Корбин, Найджъл Фарадж и премиерът Борис Джонсън, чийто авторитет по темата е приблизително колкото на Виктория Бекъм.", "date": "2019.11.07", "title": " Кралицата и Бекъм – експерти по коли втора ръка\t"}
{"url": "https://trud.bg/%d1%89%d0%b0%d0%bd%d0%b3%d0%b8%d1%82%d0%b5-%d1%81%d0%b0-%d0%bd%d0%b0%d0%b9-%d1%83%d1%81%d0%bf%d0%b5%d1%88%d0%bd%d0%b8%d1%8f%d1%82-%d0%bd%d0%b8-%d1%81%d0%bf%d0%be%d1%80%d1%82-%d0%b7%d0%b0-2019-%d0%b0/", "text": "Вдигането на тежести е най-успешният български спорт за 2019-а, обявиха от министерството. Националите ни се донесли 36 отличия във всички възрасти – 17 златни, 8 сребърни и 11 бронзови. След тях са състезателите по борба с 23 и бокс с 19 медала. Щангистите може още да увеличат колекцията си от медали, тъй като им предсти европейско до 15 г. и до 17 г. в Израел през декември. Същевременно министър Красен Кралев награди призьорите от Евро 2019 за младежи в Букурещ, на което тимът спечели 17 отличия, от тях 3 титли.", "date": "2019.11.07", "title": " Щангите са най-успешният ни спорт за 2019-а"}
{"url": "https://trud.bg/%d1%81%d0%b5%d1%81%d1%82%d1%80%d0%b0%d1%82%d0%b0-%d0%bd%d0%b0-%d0%bf%d0%be%d1%87%d0%b8%d0%bd%d0%b0%d0%bb%d0%b8%d1%8f-%d1%81%d1%82%d0%b5%d1%84%d0%b0%d0%bd-%d0%be%d1%82-%d0%ba%d0%b0%d1%80%d0%b4%d0%b0/", "text": "11-годишната сестра на починалия на 27 октомври 9-годишен Стефан от Кардам ще бъде изписана в петък от варненската УМБАЛ „Св. Марина“. „Вече е напълно здрава“, съобщи началникът на направление „Педиатрия“ в здравното заведение проф. Виолета Йотова. Момичето бе докарано в болницата ден след кончината на братчето си. То бе в критично състояние – с тежък миокардит, гадене и повръщане. В малко по-леко състояние в стационара бе приета и 7-годишната й сестра, която се стабилизира за няколко дни и вече си е у дома. По разпореждане на прокуратурата останалите три деца от многолюдната фамилия – на 4, 6 и 13 г., бяха приети за изследвания в добричката болница. Оказа се, че са клинично здрави и по преценка на социалните служби на 4 октомври те се прибраха вкъщи и вече ходят на градина и училище. „Получихме помощ от добри хора, за което сме много благодарни. Донесоха ни дрехи и храни. Ще имаме проблем само с парите, ако дъщеря ми трябва да пие лекарства, след като я изпишат от болницата“, обясни пред „Труд“ майката Росица Маринова. След трагедията първата работна версия на разследващите бе, че трите деца са пострадали от хранително отравяне. В кръвните им проби обаче не бяха откриха токсини. Резултатите от изследванията на храните също не показаха несъответствия, затова запечатаният местен магазин, от който семейството е пазарувало, вече е отворен. Очаква се причината за смъртта на Стефан и разболяването на двете му сестри да стане ясна след приключване на съдебно-медицинската експертиза във ВМА-София. „Убедена съм, че става дума за лекарска грешка на Спешна помощ, която два пъти викахме на 27 октомври. Чак след като Стефчо почина, взеха другите ми две деца в болница“, подчерта майката. Тя уточни, че ще изчака разследването за смъртта на сина й да приключи и ако то докаже тезата й, ще заведе иск срещу спешните медици в Генерал Тошево.", "date": "2019.11.07", "title": " Сестрата на починалия Стефан от Кардам оздравя"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%be%d1%82%d0%be-%d0%b8-%d1%81%d0%be%d1%86%d0%b8%d0%b0%d0%bb%d0%bd%d0%be-%d1%81%d0%b1%d0%bb%d0%b8/", "text": "Икономическото и социално сближаване в Европейския съюз трябва да остане приоритет и в новия мандат на европейските институции. Това заяви президентът Румен Радев на среща на „Дондуков“ 2 с министъра на външните работи и европейските въпроси, и министър на миграцията и убежището на Великото херцогство Люксембург Жан Аселборн. По думите на държавния глава е необходимо равномерното разпределение на инвестиции в Европа не само за развитието на транспорт и логистика, а преди всичко в образователна и научна инфраструктура. Това съобщиха от пресслужбата на държавния глава. Финансирането на модерни научни центрове в подкрепа на качественото образование в страните от Източна Европа е задължителна предпоставка за създаването на перспектива за развитие на младите хора в родните им страни, подчерта Румен Радев. Според Жан Аселборн не трябва да се допуска намаляване на финансирането за политиките на Европейския съюз, които трябва да разполагат с необходимите ресурси за постигането на ефективни резултати. Двамата обсъдиха теми от дебата за бъдещето на Европа и подчертаха необходимостта от съхраняване на основополагащите ценности на Европейския съюз като единство и солидарност. Предизвикателствата в сферата на сигурността и миграцията изискват от Европейския съюз да има способността да взима ефективни и навременни решения, заяви държавният глава. Жан Аселборн потвърди подкрепата на Люксембург за присъединяването на България към Шенгенското пространство. Още през 2011 г. България е покрила техническите критерии и изпълнява ангажиментите си по опазване на външната граница на Европейския съюз, посочи Румен Радев. Президентът припомни и внесеното от него предложение през 2017 г. за изработване на европейски план за действие в случай на внезапно увеличение на миграционния натиск по външните граници на съюза. И Румен Радев, и Жан Аселборн изразиха подкрепата си за европейската перспектива на Западните Балкани. По думите на държавния глава България е приела ясна позиция в подкрепа на европейската интеграция на Република Северна Македония и очаква в рамките на преговорния процес да бъде постигнат необратим напредък в изграждането на добросъседски отношения. От европейски интерес е страните от Западните Балкани да са част от Европейския съюз, посочи Жан Аселборн. По време на срещата бяха отбелязани и конструктивните двустранни отношения между България и Люксембург, основани на активно сътрудничество в рамките на Европейския съюз. България проявява интерес към засилено сътрудничество и в областта на банковия и финансов сектор, особено в контекста на желанието на страната за присъединяване към Еврозоната. От голямо значение са стабилността и прозрачността на банковия сектор у нас, отбеляза държавният глава. Президентът открои добрите възможности, които България предоставя, за стратегическо инвестиране в областта на енергетиката, инфраструктурата, транспорта, околната среда, ИТ-сектора и туризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Радев: Икономическото и социално сближаване трябва да остане приоритет и в новия мандат на европейските институции"}
{"url": "https://trud.bg/%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%b4%d0%b0%d1%80%d1%8f%d0%b2%d0%b0-%d1%82%d0%be%d0%bf%d0%ba%d0%b8-%d0%bd%d0%b0-%d1%88%d0%ba%d0%be%d0%bb%d0%b8/", "text": "Футболист №1 на България за миналата година Кирил Десподов ще изпълни обещание, дадено пред спортните журналисти, които определят най-добрия играч. Навръх 23-ия си рожден ден – 11 ноември, нападателят на „Щурм“ ще се срещне с деца, които играят в избрани от него школи. Сбирката ще е на базата на националния отбор в Бояна от 10 часа. Предизвикателството към всеки футболист №1 на България е да дари толкова топки, колкото представители на медии са гласували за него. В последната анкета участие са взели 118 спортни журналисти. Десподов ще се прибере в България заради мачовете на националния отбор срещу Парагвай на 14 ноември и Чехия на 17 ноември. В първия двубой на „Васил Левски“ ще има публика, защото е контрола. А при втория ще играем при закрити врати заради наказание от УЕФА за расизъм.", "date": "2019.11.07", "title": " Десподов дарява топки на школи"}
{"url": "https://trud.bg/%d0%b2%d1%80%d0%b0%d1%82%d0%b0%d1%80%d1%81%d0%ba%d0%b0-%d0%ba%d1%80%d0%b8%d0%b7%d0%b0-%d0%b2-%d1%81%d0%b8%d1%82%d0%b8/", "text": "Хосеп Гуардиола, мениджърът на „Манчестър Сити“, има сериозен проблем, който стои на дневен ред. Испанският тактик е на път да остане без своя титулярен вратар Едерсон за предстоящото гостуване на „Ливърпул“ в голямото дерби на Висшата лига. Бразилският страж се контузи по време на гостуването на „Аталанта“ от груповата фаза на Шампионската лига. Стражът бе заменен принудително, а резервата Клаудио Браво си изкара червен картон за нарушение извън наказателното поле. Наложи се в Милано в заключителните минути на срещата под рамката да застане бранителят Кайл Уокър. И за краткото време на непривичния пост защитникът успя да запише постижение, превръщайки се в първия английски вратар, направил спасяване в тази фаза на турнира от 2016 година насам. Последният път, когато това се случи, бе в мача „Лестър“ – „Порто“. Тогава Бен Хамър влезе в тази роля. А Браво също намери място в историята – първият изгонен страж, появил се в игра като резерва.  Едерсон е със статут на твърд титуляр при „гражданите“. Неговата отлична форма през изминалата кампания бе в основата на спечелената титла на Англия. Южноамериканецът игра във всеки един мач за първенство, записвайки 20 „сухи мрежи“.  „Проблемът му е мускулен – обясни след мача Гуардиола. – Все още не знам какво е състоянието му и дали ще бъде готов за двубоя с „Ливърпул“.  Героят на вечерта Кайл Уокър, опазил вратата си, коментира любопитния момент след срещата: „“Обичам често да си правя шеги с вратарите на тренировки, но сега разбрах колко трудно е понякога да се уловят топки от първия опит. Пристигнахме в Милано за трите точки, но и равенството е добре за нас.“  Равенството забави класирането на „Сити“ за 1/8-финалите поне до следващия мач от групите. За италианския дебютант в турнира на богатите остават илюзорни шансове поне за Лига Европа. В другия мач от групата „Динамо“ (Загреб) и „Шахтьор“ направиха зрелищно 3:3. Минута преди края на редовното време хърватският шампион водеше убедително с 3:1, но допусна изравняване след гол на Жуньор Мораеш, бившият нападател на ЦСКА, а в 98-ата минута Тете изравни от дузпа.  „Отдавна съм против ВАР – изригна след мача Ненад Белица, треньорът на „Динамо“. – Сигурен съм, че това отнема от емоциите на футбола. Всеки път виждаме колко лоши и неразбираеми са решенията на тази технология. Съдиите са свободни да тълкуват едни и същи ситуации, както решат.“  След срещата стана ясно, че Жуньор Мораеш е с контузия. Бразилецът пострада при единоборство, но остана до края. От началото на кампанията бившият играч на „червените“ има 13 попадения и 6 асистенции.", "date": "2019.11.07", "title": " Вратарска криза в „Сити“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b2%d0%b5%d0%bd%d0%b5%d1%82%d0%b0-%d1%80%d0%b0%d0%b9%d0%ba%d0%be%d0%b2%d0%b0-%d0%bf%d1%80%d0%b5%d0%b4%d0%b8-27-%d0%b3%d0%be%d0%b4%d0%b8%d0%bd%d0%b8-%d1%81%d0%bd/", "text": "Тв водещата Венета Райкова честити 60-та годишнина на БНТ, публикувайки своя снимка от преди 27 години. „Днес БНТ празнува 60 години!! Честита да ни е телевизията – Майка!! Ето ме и мен в студиото на БНТ през лятото на 1992г, там където започна моята телевизионна кариера!“, написа Райкова в Instagram. Последователите й я заринаха с комплименти от рода: „Венета,неузнаваема сте.Но днес сте по-силна,уверена,можеща и красива“ и „Сега изглеждаш по-млада, отколкото тогава!“.", "date": "2019.11.07", "title": " Вижте Венета Райкова преди 27 години (СНИМКА)"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%bf%d0%be-%d1%81%d0%ba%d0%be%d1%80%d0%be-%d1%89%d0%b5-%d0%b8%d0%bc%d0%b0-%d0%ba%d0%be%d0%bb%d0%b5/", "text": "По-скоро ще има коледни добавки за пенсионерите. Това каза министърът на финансите Владислав Горанов пред журналистил „По-скоро ще има добавки за пенсионерите. Относително далече сме от там, но както вървят числата, няма причина да пестим от това“, заяви Горанов. Според него няма причина да няма коледни добавки за пенсионерите.", "date": "2019.11.07", "title": " Владислав Горанов: По-скоро ще има коледни добавки за пенсионерите"}
{"url": "https://trud.bg/%d0%bc%d0%bd%d0%b8%d0%bc%d0%b8-%d1%81%d1%82%d1%80%d0%be%d0%b8%d1%82%d0%b5%d0%bb%d0%b8-%d0%b7%d0%b0%d0%b2%d0%bb%d1%8f%d0%ba%d0%be%d1%85%d0%b0-%d1%81%d0%b5%d0%bb%d1%8f%d0%bd%d0%b8%d0%bd-%d1%81%d1%8a/", "text": "Трима мними строители са задържани за това, че взели от възрастен селянин от монтанско 17 000 лева, но не извършили обещания ремонт на къщата му, съобщиха от МВР-Монтана. Сигналът за измамата е подаден на 6 ноември в РУ – Берковица от 87-годишен жител на с. Гаганица. Той съобщил, че група лица, представящи се за строителни работници, са започнали строително ремонтни дейности – саниране и ремонт на покрива в имота му, за което заплатил сумата от около 17 000 лв. Майсторите напуснали обекта без да довършат изцяло предварително договорения ремонт. Освен, че не завършили ремонта пишман зидарите оставили стареца и без капка от домашната гроздова, като по време на престоя му изчезнали  80 литра от алкохолната напитка. В хода на проведените оперативно-издирвателни мероприятия и процесуално-следствени действия служители на районното  в Берковица са установили 3-ма жители на община Павликени – на 32 г. и 44 г., са съпричастни към извършената измама. Противозаконно отнетата ракия е намерена в тях и иззета. Тримата са задържани за срок от 24 часа в. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Мними строители завлякоха селянин със 17 бона"}
{"url": "https://trud.bg/%d1%87%d0%b5%d1%80%d0%bd%d0%be%d0%ba%d0%be%d0%b6%d0%b5%d0%b2-%d0%b7%d0%b0%d0%b1%d0%b8-34-%d1%82-%d0%b2-%d0%b8%d0%bd%d1%84%d0%b0%d1%80%d0%ba%d1%82%d0%b5%d0%bd-%d0%bc%d0%b0%d1%87/", "text": "Велизар Чернокожев бе над всички при драматичната загуба на турския си тим „Токат“ от „Бурса“ с 2:3 в мач от волейболното първенство на южната ни съседка. Българският национал заби 34 т., като направи един ас, 4 блока и имаше 52% ефективност в атака. „Токат“ е на 11-о място в класирането, а „Бурса“ – на пето. Същевременно Теодор Салпаров, който премина в руския „Газпром Юрга“ (Сургут) за 5 месеца, обяви, че не се разделя завинаги с „Нефтохимик 2010“. „Ще помагам с каквото мога, но на моите години трудно се отказва подобно предложение от Русия“, бе искрен Салпаров пред dsport.bg.", "date": "2019.11.07", "title": " Чернокожев заби 34 т. в инфарктен мач"}
{"url": "https://trud.bg/%d0%be%d0%b1%d0%b2%d0%b8%d0%bd%d1%8f%d0%b2%d0%b0%d1%82-%d0%b4%d0%b6%d0%b0%d0%bd-%d1%8f%d0%bc%d0%b0%d0%bd-%d0%b2-%d0%b0%d0%b3%d1%80%d0%b5%d1%81%d0%b8%d0%b2%d0%bd%d0%be%d1%81%d1%82-2/", "text": "Актьорът Джан Яман бе обвинен за агресивно поведение по време на снимките на турския сериал „Ранна птица“, стартирал у нас с името „Свободен дух“ по bTV. В анадолския квартал на Истанбул, един от феновете,дошъл да наблюдава процеса на създаването на поредицата,изкрещял обидни реплики към актьорите и си изпатил от гнева на Джан Яман. Турските медии веднага раздухаха скандала, с невярното твърдение, че Джан скочил да бие сиирджията.  Това не е първа конфликтна ситуация с актьора на снимачната площадка – той никак не се разбираше със Селен Сойдер, с която играха главните роли в сериала „Кой не ни обича?“. Стигна се дори до физическа саморазправа. По време на снимки Джан хвърлил към екранната си партньорка чаша чай. Поради тази причина съпругът на Селен нае бодигард, който да я пази на снимачната площадка. След този случай актрисата подаде обвинение в съда, а агенцията, с която работи, излезе със следното изявление: „Да, това, което се пише в пресата, е вярно. Този път главният виновник е Джан Яман, който е действал агресивно на снимачната площадка на сериала. Искаме той да си понесе последствията и да бъде наказан.“  В крайна сметка съдът му отреди да плати глоба в размер на 7 830 турски лири. Екранната партньорката на Джан в „Свободен дух“ – Демет Йоздемир, за която се твърдеше, че му е гадже, застана твърдо в защита на любимия си. Тя написа пост в социална мрежа,в който твърдеше, че човекът,дошъл на снимачната площадка, започнал да крещи нецензурни думи срещу нея и Джан. За да я предпази от физическа атака, актьорът хванал фена за ръцете, в резултат на което пострадала само камерата. Тогава в свой пост Демет подчертава, че като актьори, те се опитват да бъдат възможно най-приятелски настроени към почитателите си, но не и към тези, които преминават границите на нормалното. Изявление направи и продуцентската компания Early Bird, което гласеше: „По време на заснемането на сериала, един от наблюдателите словесно обиди Демет Йоздемир и Джан Яман. Нашите актьори го помолиха да напусне снимачната площадка, но той продължи да крещи и Джан го хвана за ръцете и изведе настрани, след което продължихме работата си. Информацията, която се появи в медиите за някаква физическа разправа, изобщо не отразява реалността.“ Тези дни стана ясно, че след „Свободен дух“ Джан Яман и Демет Йоздемир се завръщат поотделно на екран в напълно различна от познатата досега светлина. Наскоро двамата любимци на зрителите, споделиха пред репортери, че се подготвят за нови и коренно противоположни на досегашните им роли. Повече подробности даде Демет, която предстои да оглави новата драма „Моят дом“ с Ибрахим Челиккол. За героинята си в нея тя сподели: „Предстои нещо много вълнуващо. Защото ще опитам нещо различно. Надявам се да се хареса. Историята на сериала ни е много, много истинска!“. Джан пък загатна, че ще продължи да работи с продуцентска компания Gold Film и собственика ѝ Фарук Тургут, но е много вероятно следващият проект с негово участие, чието начало се очаква през март 2020 г., да не бъде романтична комедия. „Защото вече заснехме най-добрата“, изказа се Яман.", "date": "2019.11.07", "title": " Обвиняват Джан Яман в агресивност"}
{"url": "https://trud.bg/%d1%83%d0%b4%d0%b0%d1%80-%d0%b7%d0%b0-%d0%bb%d0%b0%d0%bb%d0%be%d0%b2%d0%b0-%d0%b8-%d0%bf%d0%b5%d1%82%d1%80%d0%be%d0%b2%d0%b0-%d0%b2-%d0%b4%d0%b8%d0%b0%d0%bc%d0%b0%d0%bd%d1%82%d0%b5%d0%bd%d0%b0%d1%82/", "text": "Две от най-добрите ни атлетки – Ивет Лалова и Габриела Петрова, понесоха тежък удар върху амбициите си за постижения в Диамантената лига. Коронните дисциплини на българките останаха извън програмата на комерсиалната верига за следващия сезон. Бягането на 200 метра и тройният скок са две от четирите дисциплини, отпаднали от програмата. Останалите са 3000 м с препятствия и хвърляне на диск. Спринтът и „стийпълчейзът“ все пак ще бъдат представени на пет от турнирите, докато тройният скок и дискът – на два. Причината за облекчаването на програмата било желанието на световната атлетика да запази силите на състезателите за олимпийските игри в Токио.  „Искаме по-бърза и вълнуваща лига, която да бъде витрината на нашия спорт в глобален мащаб“, заяви шефът на световната централа Себастиан Коу.", "date": "2019.11.07", "title": " Удар за Лалова и Петрова в Диамантената лига"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b2%d1%80%d1%8a%d1%89%d0%b0-%d1%83%d0%ba%d0%b0%d0%b7%d0%b0-%d0%b7%d0%b0-%d0%bd%d0%b0%d0%b7%d0%bd/", "text": "Президентът Румен Радев връща указа за назначаване на Иван Гешев за главен прокурор. Това стана ясно от време на изявление на държавния глава за избора на нов главен прокурор от Висшия съдебен съвет. Цялото изявление: Добър ден на всички представители на медиите, Благодаря Ви, че се отзовахте по този важен повод – избора на главен прокурор. Конституцията възлага на главния прокурор функции, които имат ключово значение за правосъдието, призвано да постига справедливост. Затова и изборът на главен прокурор засяга всеки български гражданин и изисква да бъдат разсеяни всякакви съмнения дали назначеният на тази длъжност ще защитава обществения интерес, правата на гражданите и върховенството на закона. Конституцията не ме задължава да мотивирам указа, с който назначавам или връщам на ВСС предложения от него кандидат. Независимо от това реших да се обърна към вас и най-вече към членовете на ВСС, които избират главния прокурор. И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един единствен кандидат не само я лиши от състезателност, но и отнема от престижа и легитимността на бъдещия главен прокурор – така необходими за неговата нелека и отговорна мисия. Още повече – белег на демократичната държава е наличието на алтернативи при заемането на висши държавни длъжности. Подходът за издигането на единствен кандидат бе подкрепен на практика и от изпълнителната власт, която в лицето на министъра на правосъдието отказа да посочи втори кандидат и така доведе до пълната липса на алтернатива. Обществото ни е особено чувствително към съдебната власт като отговорна за справедливостта и затова бъдещият главен прокурор трябва да се ползва с високо обществено доверие. Негов израз са становища от изчерпателно изброени в Закона за съдебната власт субекти – неправителствени организации, професионални организации на магистрати, висши училища и научни организации – т.е. от гражданското общество. Само такива становища подлежат на публикуване на сайта на ВСС. Въпреки това ясно законово положение, бяха публикувани множество становища от държавни институции, включително от изпълнителната власт, като МВР, ДАНС, ГДБОП. Така в разрез със закона превес над мнението на обществените организации взе масираната служебна институционална подкрепа. Изборът на главен прокурор е акт с висока обществена значимост и начинът на неговото провеждане трябва да създава доверие в обществото, а не да поражда съмнения. С тези съображения упражнявам правото си по Конституцията и връщам на ВСС предложението за назначаване на г-н Иван Гешев за главен прокурор на Република България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Президентът Радев връща указа за назначаване на Иван Гешев за главен прокурор"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8/", "text": "Старши-треньорът Константин Папазов даде много висока оценка на играчите на „Левски Лукойл“ след победата с 85:78 над украинския „Днипро“ във ФИБА къп. „Сините“ измъкнаха успеха в последните минути, тъй като в средата на четвъртата част резултатът бе 72:72. Топреализатор с 18 точки бе Брандън Йънг, а Чавдар Костов добави 17 т., докато за гостите Анатолий Шундел вкара 17 т.  „Имаме много добра химия в отбора, ако и аз се укротя, няма кой да ни спре – заяви Папазов. – Просто трябва да се контролирам, но и играчите малко повече да изпълняват, за да ми е по-лесно. Те са страхотни хора, понякога съжалявам, че не са малко по-големи егоисти. След тренировка повечето остават още по 40 минути да работят сами. Парите са важни, те са помогнали на „Днипро“ за селекция и чартър, но спечелихме ние. По-скромни сме, ще пътуваме по-дълго за гостуването, но и там ще играем за победа.“  Успехът изкачи „сините“ на третото място в група „F” пред  украинския тим, който е с три загуби. Папазов смята, че тимът му има шансове да продължи напред в турнира.  „Групата е абсолютно непредвидима, тази победа ни оставя живи в играта – добави Папазов. – Всеки може да победи всеки. Но за нас тези мачове са опит и коректив, целите са титла и купа в България.“", "date": "2019.11.07", "title": " Треньорът на „Левски Лукойл“ Константин Папазов след победата над „Днипро“: Ако и аз се укротя, няма кой да ни спре"}
{"url": "https://trud.bg/%d0%b5%d1%80%d0%bf-%d1%81%d0%b5%d0%b2%d0%b5%d1%80-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b3%d0%be%d1%82%d0%be%d0%b2%d0%bd%d0%be%d1%81%d1%82%d1%82%d0%b0-%d0%b7%d0%b0-%d1%80%d0%b0/", "text": "Електроразпределение Север подготви съоръженията от електроразпределителната мрежа в Североизточна България за работа през есенно-зимния период на 2019-2020 година. Подробна информация за подготовката беше представена пред Парламентарната комисия по енергетика от Николай Николов, председател на УС на ЕРП Север. Готовността на дружеството за работа в есенно-зимни условия е свързана с провеждането на редица технически и организационни дейности, насочени към осигуряване на безаварийна работа на съоръженията. До момента са извършени инспекции на трафопостове, като е долято 23 тона трансформаторно масло. Почистени от клони са 1 123 км трасе на въздушни електропроводни линии средно напрежение и 1 281 км въздушни линии ниско напрежение. Реконструирани са 1 029  километра мрежи ниско напрежение с усукан проводник, подменени и новопоставени са 208 стоманорешетъчни и 2 385 стоманобетонни стълба средно и ниско напрежение, подменени са 18 013 броя изолатори средно напрежение. Компанията е осигурила необходимия авариен резерв от основните видове материали и съоръжения. Закупени са модулни композиции на дървени и полимерни стълбове за въздушни електропроводи ниско и средно напрежение. Те се използват за изграждане на временни участъци по въздушни линии по време на реконструкции или при аварийно-възстановителни работи в трудно достъпни терени през зимата. Дружеството разполага с 14 термовизионни камери, които бяха използвани по време на зимната подготовка за обследване на съоръженията и за предприемане на навременни мерки за отстраняване на нередности. ЕРП Север разполага с 382 ремонтни екипа, снабдени с необходимите лични предпазни средства, специализирано оборудване и техника. Подготвен е автомобилният парк с наличните общо 991 високопроходими, екипни и специализирани автомобили. През 2019 година дружеството инвестира над 9 милиона лева в закупуване на нови автомобили за работа по мрежата. Компанията има изготвени планове за справяне с извънредни ситуации. В рамките на годината са реализирани ключови инвестиционни проекти – реконструкция на подстанция Варна Изток, рехабилитация на подстанция Левента в Русе, изграждане на възлова станция Изток Русе, преминаване на 20 kV  в централната градска част на Варна, реконструкция на въздушни и подземни мрежи средно и ниско напрежение и др. Електроразпределение Север управлява и поддържа електроразпределителна мрежа с обща дължина 42 626 км на територия от 30 000 кв. км и обхваща 9 административни области в Североизточна България – Варна, Велико Търново, Габрово, Добрич, Разград, Русе, Силистра, Търговище и Шумен.", "date": "2019.11.07", "title": " ЕРП Север представи готовността за работа през есенно-зимния сезон пред Парламентарната комисия по енергетика"}
{"url": "https://trud.bg/%d1%82%d0%be%d0%bf%d0%b0%d0%bb%d0%be%d0%b2-%d0%be%d1%82%d0%bd%d0%b5%d1%81%d0%b5-%d0%bd%d0%b0%d0%ba%d0%b0%d0%bc%d1%83%d1%80%d0%b0-%d0%b2-%d1%85%d0%b0%d0%bc%d0%b1%d1%83%d1%80%d0%b3/", "text": "Веселин Топалов напомни за класата си с убедителна победа над Хикару Накамура (САЩ) в първия кръг на турнира от сериите Гран при в Хамбург с награден фонд 130 000 долара. Българският гросмайстор спечели партията с черните фигури, след което направи реми с белите, за да си осигури крайния успех с 1,5:0,5 точки.  Така бившият световен шампион класира за четвъртфиналите, където ще седне срещу Максим Вашие-Лаграв, 4-и в света. Французинът елиминира със същия резултат И Вей (Китай). Финалистите в надпреварата ще получат право на участие в Турнира на претендентите.", "date": "2019.11.07", "title": " Топалов отнесе Накамура в Хамбург"}
{"url": "https://trud.bg/%d1%81%d1%8a%d0%b4%d1%8f%d1%82-%d0%ba%d0%bb%d0%b8%d1%87%d0%ba%d0%be-%d0%b7%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d0%b8%d0%b7%d0%bc%d1%8f%d0%bd%d0%b0/", "text": "Бившият световен шампион в тежката категория на профибокса Виталий Кличко е привлечен като обвиняем по дело за държавна измяна в Украйна. Кметът на Киев и двама от заместниците му ще отговарят за разхищение на бюджетни средства.  Депутати от местния градски съвет заподозрели бившия боксьор в злоупотреба с власт и средства при строителството на Шулявския мост в украинската столица. Първоначалната цена на съоръжението трябваше да е $24 млн., но сумата нарасна почти двойно по време на изграждането, а през 2017-а мостът рухна.  „Убеден съм, че това дело няма перспектива – заяви Виталий. – Смешно е да се говори, че аз може да съм извършил държавна измяна. Нека проверяват колкото искат.“", "date": "2019.11.07", "title": " Съдят Кличко за държавна измяна"}
{"url": "https://trud.bg/%d1%84%d0%be%d1%80%d1%83%d0%bc-100-%d0%b3%d0%be%d0%b4%d0%b8%d0%bd%d0%b8-%d0%bd%d1%8c%d0%be%d0%b9%d1%81%d0%ba%d0%b8-%d0%b4%d0%be%d0%b3%d0%be%d0%b2%d0%be%d1%80-%d0%bd%d0%b0%d1%86%d0%b8%d0%be%d0%bd/", "text": "Форум под надслов „100 години Ньойски договор – национална драма, аспекти и настояще“ ще се състои на 8 ноември в Трън. Организатор на проявата е Трънското културно-просветно дружество „Руй“, с подкрепата на сдруженията „Трън“ и „Трънски глагоръц“, съобщиха организаторите. Участниците във форума най-напред ще поднесат венци и цветя на паметника Слишовска могила, след което в Трънския манастир „Св. Архангел Михаил“ ще бъде раздаден курбан. Конференцията ще започне в ранния следобед в читалище „Гюрга Пинджурова“ в Трън. Проф. д.ист. н. Светлозар Елдъров от Института за балканистика при БАН ще изнесе доклад на тема „Ньойският диктат като вендета: историко-психологическите мотивации на сръбските представители в Парижката мирна конференция през 1919 г.“. Директорът на Общинския исторически музей в Трън Ангел Динев ще представи презентация „Ньойският мирен договор – човешка трагедия за населението на Трънския край“. Ще бъдат представени малко известни документи за проф. Константин Стефанов, както и участието на акад. Йордан Захариев в протестите срещу Ньойския договор. Участниците в проявата ще дискутират неизбежен ли е бил Ньойският диктат, също и състоянието на Трънския край след Ньойския договор. По силата на Ньойския договор от 1919 г. 277,9 кв. км от Трънско остават в Република Югославия. От Трънска околия са откъснати 20 села. Границата от 1920 г. разделя някои от тези села на две части – Петачинци, Стрезимировци, Врабча и Банкя. Половината от плодородното знеполско поле останало в бивша Югославия.", "date": "2019.11.07", "title": " Форум „100 години Ньойски договор – национална драма, аспекти и настояще“ ще се състои в Трън"}
{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%bf%d0%be-%d1%84%d0%b8%d0%bd%d0%b0%d0%bd%d1%81%d0%b8-%d0%bf%d1%80%d0%b8%d0%b5-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d0%bd/", "text": "Комисията по бюджет и фананси прие бюджета на НЗОК за 2020 г. на първо четене. Предстои бюджетът на Касата да бъде гледан на извънредно заседание във вторник от пленарна зала. „За“ бюджета на НЗОК за 2020 г. от Комисията по бюджет и финанси гласуваха 13 народни представители, „против“ – 7, без „въздържали се“, с което той бе приет на първо четене. Бюджетът на НЗОК за следващата година бе подложен на гласуване и от членовете на Здравна комисия. Той бе подкрепен от 12 народни представители. Против него гласуваха 8 от членовете на Комисията по здравеопазване. В бюджета на Здравната каса за 2020 г. са предвидени 4 744 704,9 хил. лв. приходи и трансфери. Здравноосигурителните приходи са в размер на 4 640 733,7 хил. лв., от които 3 107 134,2 хил. лв. са приходи от здравноосигурителни вноски и 1 533 599,0 хил. лв. са трансфери за здравно осигуряване. Разчетените средства за здравноосигурителни вноски са в размер на 3 107 134,2 хил. лв., което представлява увеличение с 264 880,0 хил. лв. в сравнение със същите през 2019 г. Трансферите за здравно осигуряване за 2019 г. са разчетени с ръст от 139,0 млн. лв. спрямо 2019 г., който се дължи на промяна в размера на пенсиите, от увеличение на минималната работна заплата и ръста от 5 на сто от осигурителния доход, върху който държавата внася здравни вноски за безработните, децата, социално слабите и др.", "date": "2019.11.07", "title": " Комисията по финанси прие бюджета на НЗОК за 2020 г. на първо четене"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bf%d0%b0%d0%bd%d0%be%d1%80%d0%b0%d0%bc%d0%b0-%d0%bd%d0%b0-%d1%8f%d0%bf%d0%be%d0%bd%d1%81%d0%ba%d0%be%d1%82%d0%be-%d0%ba%d0%b8%d0%bd%d0%be-%d0%b2%d1%8a/", "text": "Най-новите заглавия в японското кино, вдъхновени от комиксите манга, ще бъдат представени по време на Панорама на японското кино във Варна на 8 ноември в зала „Пленарна“ на общината.  Събитието е част от тридесетте юбилейни Дни на японската култура в България и се осъществява под патронажа на Община Варна. Филмите ще бъдат представени от  Ясуюки Ебата, съветник в Посолството на Япония в България. Ежегодно в рамките на фестивала филмите, които се излъчват, са специално подбрани от фонда на филмотеката на Японската фондация. Тази година ще има 2 прожекции. От 18.30 ч. започва „Медиумът Кусуо“, разказващ за ученика Кусуо Сайки, който е роден с мистериозни способности. По хумористичен начин е разказано как той отказва да използва дарбата си, но когато обстоятелствата го притискат и само той може да спаси света, Кусуо Сайки е принуден да защити приятелите си. Вторият филм „Сето и Уцуми“ от 20.15 ч., носител на многобройни награди показва историята на две момчета, които всеки ден след училище се срещат и си бърборят. Различните теми, разходки покрай реката и игри придават лекота на сюжета и приятно чувство у зрителите. Входът е свободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Започва панорама на японското кино във Варна\t"}
{"url": "https://trud.bg/%d0%bf%d0%be-4-%d0%bd%d0%be%d0%b2%d0%b8-%d0%bc%d0%b8%d0%bb%d0%b8%d0%be%d0%bd%d0%b5%d1%80%d0%b0-%d0%b2%d1%81%d1%8f%d0%ba%d0%b0-%d1%81%d0%b5%d0%b4%d0%bc%d0%b8%d1%86%d0%b0/", "text": "Най-бързо се увеличават влоговете над 200 хил. лв. При малките има спад Всяка седмица се появяват по четирима нови милионера. В края на септември депозитите на граждани със суми над 1 млн. лв. в тях са 969 броя, което е нов рекорд, сочат данните на БНБ. Само в рамките на едно тримесечие милионерските депозити нараснаха с 53 броя, а за година ръстът им е със 107 броя, или с 12,4%. Общата сума на средствата в милионерските депозити е нараснала с 208 млн. лв. за година, или с близо 10%. Най-бързо нарастват влоговете на граждани със суми между 200 хил. и 500 хил. лв. За година те се увеличават с 21,6% и в края на септември са 11,1 хил. броя. На следващо място по ръст са депозитите на домакинства със суми между 500 хил. и 1 млн. лв. Те се увеличават с 19,2% до 1798 броя. Оказва се, че най-бързо нарастват спестяванията в банките на най-заможните граждани. При влоговете на домакинства със суми между 100 хил. и 200 хил. лв. също има сериозен ръст – с 11,8%. При по-малките депозити колкото по-малки са сумите в тях, толкова по-бавен е ръстът им. Като при влоговете до 2500 лв. дори има спад. Явно хората с най-малки спестявания трябва да закриват депозитите си, за да посрещнат някои неотложни разходи. В резултат влоговете на домакинствата намаляват с 89 хил. броя на година и достигат 9,57 млрд. броя. Същевременно общата сума на спестяванията на хората в банките нараства с над 4 млрд. лв. до 53,88 млрд. лв. При спестяванията на бизнеса ситуацията е подобна. Най-бързо нарастват влоговете със суми над 1 млн. лв. За година те се увеличават с с 344 броя, или с 10,3% и в края на септември са 3681 броя. Общата сума на средствата в тях е 13,96 млд. лв., което представляват 55% от всички спестявания на бизнеса в банките. При по-малките влогове на филми ръстът е по-малък, като при тези до 1000 лв. дори има спад. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " По 4 нови милионери всяка седмица\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%be%d0%ba%d1%80%d1%8a%d0%b6%d0%b5%d0%bd-%d1%81%d1%8a%d0%b4-%d0%b2%d0%b5%d0%bb%d0%b8%d0%ba%d0%be/", "text": "Председателят на Окръжен съд – Велико Търново Теодорина Димитрова бе на работно посещение в провинция Леон. Визитата на административния ръководител на съдебната инстанция бе по програма за обмен на Европейската мрежа за съдебно обучение (EJTN), насочена към административните ръководители – председатели на европейските съдилища и прокуратури. Целите на програмата са свързани с укрепването на взаимното доверие и осъществяването на обмен на знания между съдебните системи на страните-членки на Европейския съюз. Теодорина Димитрова бе посрещната от Ана Дел Сер Лопес, административен ръководител на Апелативния съд в град Леон. Визитата се състоя по предварително подготвена от посрещащата институция програма, която включваше представяне на испанската съдебна система, запознаване със структурата на съдилищата в провинция Леон и начина на тяхното функциониране. По време на посещението си председателят на Окръжен съд – Велико Търново присъства на съдебно заседание по наказателно дело за измама. Тя имаше възможност да се запознае и с процедурата, която се прилага при споразумение между прокуратурата, защитата и извършителя на деянието. Испанските магистрати са демонстрирали и въззивни граждански и търговски дела, по отношение на които според техния процесуален кодекс не се провежда открито заседание. Част от програмата на съдия Димитрова включваше и посещение на Върховния съд на провинция Кастилия и Леон със седалище в гр. Бургос. Там тя проведе среща със служителя „Връзки с обществеността“, по време на която е бил представен добрият опит в общуването на съдебните органи в Испания с медиите и повишаване информираността на обществото относно дейността на съда и достъпността до съдебните актове. По време на визитата си административният ръководител на Окръжен съд – Велико Търново посети и първоинстационния съд в Леон, където е била презентирана системата за електронна обработка на граждански и търговски дела, които са напълно дигитализирани. Съдия Димитрова бе гост и на международна среща по сигурността на информацията, организирана от INCIBE (Испанския национален институт за киберсигурност). INCIBE е организация, подчинена на испанското министерство на икономиката и бизнеса, държавния секретар по развитие на цифовизацията и е еталонна институция по отношение на развитието на киберсигурността и на цифровото доверие за широката общественост. За властите в Леон е гордост, че седалището на тази организация се намира именно в техния град. Интересно за председателя на Окръжен съд – Велико Търново бе посещението ѝ в местните структури на общинската полиция и на националната полиция на Кралство Испания. Там тя разгледа ареста, както и тренировъчните помещения на полицаите, в които по иновативен начин служителите се обучават на реакции в кризисни ситуации. По време на срещата ѝ с адвокатската колегия в Леон бяха обсъдени добри практики в областта на законодателството на двете държави, след което съдия Димитрова разгледа и библиотеката на местната адвокатура. Участието на съдии от Окръжен съд – Велико Търново в програми за обмен на Европейската мрежа за съдебно обучение (EJTN) е традиция. Великотърновски съдии са гостували на органи на съдебната власт в Полша и Германия. През годините ВТОС е бил и съд-домакин по различни програми на Европейската мрежа. През 2012 година съдиите посрещнаха свои колеги от Испания и Италия и прокурори от Германия. През 2016 година Европейската мрежа за съдебно обучение за първи път организира обмен на опит между административни ръководители на съдилища от държавите-членки на Европейския съюз. Първият реализиран обмен бе на председателя на Окръжния съд в гр. Хайделберг д-р Франк Бреде, който посети Великотърновския окръжен съд. През 2017 година ВТОС посрещна трима съдии от Кралство Испания.", "date": "2019.11.07", "title": " Председателят на Окръжен съд – Велико Търново се запозна със съдебната система на Испания\t"}
{"url": "https://trud.bg/218-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b6%d0%bf-%d1%82%d1%80%d0%b0%d1%81%d0%b5%d1%82%d0%be-%d0%be%d1%80%d0%b8%d0%b7%d0%be%d0%b2%d0%be-%d0%bc%d0%b8%d1%85%d0%b0%d0%b9%d0%bb%d0%be%d0%b2/", "text": "Ще се движат със 160 км\\час В НК “Железопътна инфраструктура” подписаха договор за модернизиране на железопътния участък между Оризово и Михайлово. Трасето ще бъде разширено, така че влаковете да могат да се движат със 160 км\\час. Контрактът бе подписан с обединение между компаниите “Инфраструктурно строителство” и “Марко Обра публика”. Срокът на договора е 49 месеца. Ще бъде изграден нов железен път, контактна мрежа и тунел с дължина 835 метра. На мястото на сегашните прелези ще построят 5 пътни надлеза и 3 пътни подлеза. Ще бъдат подменени коловозите и стрелките в гарите Оризово, Чирпан и Михайлово, както и модернизирана системата за сигнализация.", "date": "2019.11.07", "title": " 218 млн. лв. за жп трасето Оризово-Михайлово"}
{"url": "https://trud.bg/%d1%81%d0%b0%d0%bc%d0%be-%d0%bb%d0%b0%d1%82%d0%b2%d0%b8%d0%b9%d1%86%d0%b8%d1%82%d0%b5-%d1%81%d0%b0-%d0%bf%d0%be-%d0%bd%d0%b5%d1%89%d0%b0%d1%81%d1%82%d0%bd%d0%b8-%d0%be%d1%82-%d0%bd%d0%b0%d1%81-%d0%b2/", "text": "Водим по неудовлетвореност Българите са втори по нещастие в Европейския съюз, като по-тъжни от нас са само латвийците, сочат данни на “Евростат” за 2018 г. Според изследването най-ниско ниво на щастие в последните 4 седмици преди анкетата, е регистрирано в Латвия (31%), следвана от България (35%), Хърватия (42%), Литва (45%), Гърция и Румъния (по 46%). Белгия, Холандия, Австрия и Финландия са страните с най-щастливо население – над три четвърти от хората (76% в всяка страна) посочват, че са се чувствали щастливи през цялото и по-голяма част от времето за последните 4 седмици. През 2018 г. над 62% от хората в ЕС на 16 и повече години заявяват, че са били щастливи през цялото време (14%) или по-голямата част от времето (48%) през последните 4 седмици. Спрямо 2013 г. делът на щастливите в ЕС се е увеличил с над 2%. Според “Евростат” българите са най-неудовлетворената от живота си нация в ЕС за 2018 г. В страната ни е отчетена неудовлетвореност средно 5,4 пункта от 10 възможни. Най-висока удовлетвореност от живота се отчита във Финландия. Според изследването, българите са най-неудовлетворени и от личното си финансово положение, както и по показател “лични отношения”. На другия полюс по тези показатели са в Дания и Малта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Само латвийците са по-нещастни от нас в ЕС"}
{"url": "https://trud.bg/united-group-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be%d1%81%d1%82-%d0%bd%d0%b0-bc-partners-%d0%bf%d1%80%d0%b8%d0%b4%d0%be%d0%b1%d0%b8%d0%b2%d0%b0-vivacom/", "text": "Второто широко мащабно придобиване в рамките на последните 9 месеца от BC Partners затвърждава позицията на United Group като водещ телекомуникационен и медия оператор в Югоизточна Европа  United Group, водещият телекомуникационен и медия оператор в Югоизточна Европа, бе избран да придобие VIVACOM, най-големият телеком оператор в България. Това съобщиха от VIVACOM. Това придобиване е втора голяма сделка за United Group след придобиването им през март 2019 г. от BCPartners, базиран в Лондон и Ню Йорк, което се счита за една от най-големите сделки в региона. Придобиването ще ускори растежа на UnitedGroup, ще разшири географското й присъствие и ще затвърди позицията на компанията като лидер в телеком индустрията в Югоизточна Европа. Към момента UnitedGroup развива дейността си в 6 държави в региона. VIVACOM осигурява услуги на над 1,8 милиона потребители. Компанията е първият исторически телеком оператор в страната, а в момента предлага иновативни услуги като оптичен широколентов интернет, мобилни комуникации, IPTV както на частни, така и на бизнес клиенти. Очаква се сделката да бъде финализирана през второто тримесечие на 2020 г., когато бъдат получени всички необходими регулаторни одобрения. Придобиването ще бъде финансирано чрез комбинация от нов заем и собствени средства от UnitedGroup. Виктория Боклаг (Victoriya Boklag), главен изпълнителен директор на UnitedGroup: “VIVACOM е добре управлявана компания, със силен мениджмънт и аз съм развълнувана от възможностите пред нас да изградим още по-силен бизнес. България е привлекателен пазар и това придобиване ще ни помогне да диверсифицираме още повече Групата. UnitedGroup има много добър опит в придобиването и успешното интегриране на бизнеси, основан на повече от 100 придобивания, които сме направили от старта на компанията си досега.“ Никос Статополус (Nikos Stathopoulos), партньор в BCPartnersкоментира: “Когато решихме да инвестираме в UnitedGroup, идентифицирахме техния бизнес модел, технология и регионално лидерство като ключови фактори за постигане на естествен растеж, подсилен от придобиване и интегриране на местни компании. С придобиването на динамичен оператор като VIVACOM се радваме, че навлизаме на растящ пазар и жизнена икономика, което ще ни помогне да разширим географското си покритие в Европа.” Спас Русев, председател на надзорния съвет на VIVACOM, заяви: „Тази сделка е голям успех и огромна възможност за VIVACOM, клиентите й и генерално за България. Благодарение на усилията на всички ни, VIVACOM се превърна в един от най-успешните телекоми в Европа. А сега посреща като свои нови акционери един от най-успешните световни инвеститори със значително присъствие в Европа и Северна Америка – BCPartners. VIVACOM ще има ключова роля в бъдещото развитие на UnitedGroup, тяхната регионална технологична и медийна платформа.” Lazard участва в сделката като финансов съветник на продавача, а CMS – като негов правен консултант. Citigroup и LionTree участва като финансов съветник на UnitedGroup, а PaulWeiss – като негов правен консултант. Повече информация за UnitedGroup: United Group, базиран в Амстердам, е водещият независим доставчик на телекомуникационни и медийни услуги за Югоизточна Европа. Благодарение на значителни инвестиции в дигитална инфраструктура, съдържание и собствени технологии, компанията осигурява водещи за пазара услуги на клиенти в целия регион. През последните 18 години UnitedGroup разширява присъствието си както чрез естествен растеж, така и чрез придобивания на други компании. Към момента оперира с над 4 400 служители и осигурява услуги на повече от 1 800 000 домакинства. Повече информация за BCPartners: BCPartners е водеща международна инвестиционна компания с над €22 милиарда активи под формата на управление на ценни книжа, частни кредити и недвижима собственост. Основана през 1986 година, компанията е имала ключова роля в развитието на европейския пазар на придобивания в продължение на 3 десетилетия. В момента BCPartners осъществява своята дейност на пазара чрез интегриран екип от офисите си в Европа и Северна Америка. От самото си създаване BCPartnersPrivateEquity е финализирала 111 инвестиции в компании с обща стойност от над €135 милиарда и в момента инвестира в десетия си фонд). За повече информация:  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " United Group, собственост на BC Partners, придобива VIVACOM"}
{"url": "https://trud.bg/%d0%bf%d1%80%d0%b8%d0%b5%d1%85%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d0%b1%d1%8e%d0%b4%d0%b6%d0%b5%d1%82-%d0%b7%d0%b0-2020-%d0%b3-%d0%b2-%d0%ba%d0%be%d0%bc%d0%b8%d1%81/", "text": "С 13 гласа „за“, против и без „въздържали се“ бе приет на първо четене Законът за държавния бюджет от водещата по законопроекта Комисия по бюджет и финанси. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. Запазва се въведеният с АСБП за периода 2019-2021 г. нов подход за включване в съдържанието на прогнозата на повече информация при представянето на разходните политики с акцент върху ключовите индикатори за измерване на степента на изпълнението им. Ключови цели продължават да бъдат запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС. Запазват се целите за бюджетното салдо, заложени в средносрочната бюджетна прогноза (СБП) за периода 2020-2022 г. – достигане до балансирана бюджетна позиция през 2020 г. и запазването й през следващите години. Целта за постигане и поддържане на балансиран бюджет остава непроменена в продължение на няколко поредни цикъла на подготовка на бюджета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Приеха държавния бюджет за 2020 г. в Комисията по бюджет и финанси"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d0%b4%d0%b1-%d1%82%d0%b5-%d1%81%d0%b0-%d0%b4%d0%b5%d1%86%d0%b0-%d0%bd%d0%b0-%d1%87%d0%b5%d1%80%d0%b2%d0%b5%d0%bd%d0%b0%d1%82%d0%b0-%d0%bd/", "text": "С близо три минути бурни аплодисменти беше посрещнат кметът на София Йорданка Фандъкова в кино „Люмиер” на НДК, където се проведе Националната среща на ГЕРБ. Елитът на партията бе събран от премиера и лидер на ГЕРБ Бойко Борисов за анализ на резултатите от местните избори. Срещата започна с отчет за победата на ГЕРБ, представен от областния координатор на партията в София и председател на Националния предизборен щаб Цветомир Паунов. Остра критика  Лидерът на ГЕРБ изрази недоумението си от подкрепата на десните за Мая Манолова. „Огорчен съм от приятелите ни, но трябва да спрем да ги наричаме десница. Това не е градска десница. Те са деца и внуци на комунистическата номенклатура, това е опозицията вътре в комунистическата партия”, отсече Борисов. „Сега същата схема за Костинброд се прилага за София. Поръчал съм да се види как е гласувано на президентските избори. Така че, ако искат да говорим за вот, на нас още не ни е минала давността на Костинброд… тези ли демократи, те ли се съешиха с Христо Иванов и Атанас Атанасов?! (б.а.- Иванов – лидер на „Да, България” и съпредседател на „Демократична България” (ДБ); Атанасов – съпредседател и лидер на ДСБ)”, запита премиерът. Той изреди причините за озлоблението на градската десница: „Когато почти бяха купили грипените, а ние обърнахме геостратегическaтa ориентация, тогава хептен се озлобиха. Строим газови магистрали, защо не ни подкрепиха. В понеделник ще проверим с американския посланик Н. Пр. Херо Мустафа строежа на газопровода за Гърция. А, когато службите и прокуратурата хванаха за шпионаж един по един няколко човека, те съвсем се озлобиха”, обясни премиерът. „Да подкрепиш срещу десните партии опонента си, който защитаваше Орешарски, колеги! Дотам ли паднахте… аз като се почувствам виновен, подавам оставка и се скривам, и, ако не ме върне народът, си стоя у нас”, каза лидерът на ГЕРБ. Кметовете трябва да покажат, че милеят „Като видиш една хартийка, ще минеш да я вземеш, като видиш паднало дърво.. ето го кметът на Мъглиж – като Боримечката – метни го на гръб. Хората трябва да видят, че милеете”, призова Борисов. Градоначалникът на Стара Загора Живко Тодоров закъсня в залата и появата му предизвика коментар на Борисов: „Живко дойде ли? Това, че си победил не значи че можеш да закъсняваш и да идваш след мен”, пошегува се премиерът и добави: „Няма днес да ви се карам. Нека ни видят усмихнати – следващият път ще ви се карам”. За „репресираните след изборите” Борисов коментира думите на председателя на БСП Корнелия Нинова, че „имало репресирани след изборите в Благоевград и в Пазарджик”. „Да ми ги прати тези хора. Ако се окаже, че е вярно, във вторник аз лично ще им се извиня, ако не се наслагва манипулация, ще се види реакцията ми”, каза Борисов. „Гледах я на трибунка с 10 души около нея да обявява старта на промяната. А един полититолог обяви, че чул „приятното пропукване” на ГЕРБ. Това ме провокира да покажа как изглежда пропуканият ГЕРБ. По техните разбирания – ако сега излезем отвън, това ще е един голям протест”, пошегува се Борисов. За циганския вот „Понеже казаха, че циганите много обичали Бойко – имат право да ме обичат. Ние вкарахме 50 000 деца да учат, а не да се учат да крадат”, посочи той. „В чистота работят само роми – метат като пчелички. В мръснте работи са само роми. Оказва се, че Радев го обичат повече”, посочи той и показа данни от президенските избори, според които гласовете на циганите за Румен Радев били 40 915, а за Цецка Цачева – 19 532. За резултатите от месния вот  „Спечелихме седем общини на първи тур, подкрепата на хората беше ясно заявена. За Хасково имаше какви ли не спекулации. Нали от Хасково тръгваше победата?! Гражданите им отговориха още на първи тур. На Делян Добрев ще му кажа – по-добра реабилитация от тази няма”, каза още Борисов. В края на речта си премиерът подчерта, че ГЕРБ е победил в родните места на опонентите му – Крушовица, Мизия и Славяново, и поздрави актива на ГЕРБ и СДС за резултатите.   Убедителна победа  „ГЕРБ победи убедително на местните избори”, заяви председателят на Националния предизборен щаб на ГЕРБ Цветомир Паунов. Той добави, че за партията са дадени 803 899 гласа, докато за БСП са гласували 433 286 души. „Победихме в 163 общини. ГЕРБ е първа политическа сила в общинските съвети, БСП – трета”, каза още Паунов. От графика стана ясно, че ДПС има 54 общини, а БСП – 40. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Борисов за ДБ: Те са деца на червената номенклатура (обзор)\t"}
{"url": "https://trud.bg/aes-%d0%b8-google-%d1%81%d0%ba%d0%bb%d1%8e%d1%87%d0%b8%d1%85%d0%b0-10-%d0%b3%d0%be%d0%b4%d0%b8%d1%88%d0%b5%d0%bd-%d1%81%d1%82%d1%80%d0%b0%d1%82%d0%b5%d0%b3%d0%b8%d1%87%d0%b5%d1%81%d0%ba%d0%b8-%d1%81-2/", "text": "Световната енергийна компания   обяви, че влиза в 10-годишен стратегически съюз с Google, чрез който ще ускори ръста и прилагането на чиста енергия като използва технологията Google Cloud, за да разшири иновациите в сектора. Съюзът надгражда скорошното споразумение между Google и AES за дългосрочна доставка на възобновяема енергия за центъра за данни на Google в Чили. Двете компании ще работят заедно за подобряване обслужването на корпоративните клиенти на енергия и за развитието на решения, които ще позволят по-широкото навлизане на чиста енергия. AES ще си сътрудничи с Google Cloud в областта на енергийния мениджмънт и възможностите за спонсориране на проекти за възобновяема енергия, които ще подпомогнат Google в изпълнението на целите му за чиста енергия в определени пазари в САЩ и Южна Америка. Като част от сътрудничеството в рамките на съюза, AES ще увеличи използването на технологията Google Cloud, за да създаде енергийната мрежа на бъдещето и да повиши нивото на удовлетвореност на своите клиенти. Партньорът на AES в областта на иновациите – Uplight, също ще използва технологията Google Cloud, за да подобри своята система за енергийни действия, да увеличи удовлетвореността на клиентите и да намали въглеродните емисии. Водещата платформа, инструменти и най-новите технологии на Google Cloud ще спомогнат за преформулирането и подобряването на начина, по който AES и Uplight предоставят решения за потребителите чрез иновативни облачни модели, анализ на данни, машинно обучение и изкуствен интелект. „AES работи със своите потребители за ускоряване на трансформацията на енергийния сектор чрез съхранение на енергия, възобновяеми източници и енергийна ефективност. Днес ние сме едни от най-големите доставчици и една от компаниите, които усилено разработват решения за възобновяема енергия в света. Горди сме, че изборът на Google се спря на нас за сформирането на този стратегически съюз. Обединявайки способностите, присъствието и опита на двете компании, ще бъдем в състояние да предоставим по-добри и по-ефективни енергийни решения“, заяви президентът и главен изпълнителен директор на AES Андрес Глуски. „Облачната технология подпомага прогресивните организации, стремящи се да поставят потребителите в центъра на техните бизнес стратегии. Заедно AES и Google Cloud ще стимулират облачните технологии, изкуствения интелект, машинното обучение и анализа на данни, за да спомогнат трансформацията на инфраструктурата на енергийната индустрия, насърчавайки по-широкото въвеждане на възобновяема енергия по целия свят“, заяви главният изпълнителен директор на Google Cloud Томас Куриан.", "date": "2019.11.07", "title": " AES и Google сключиха 10-годишен стратегически съюз\t"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%8f%d1%82-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d1%81%d0%be%d1%84%d0%b8%d1%8f-%d1%81%d0%b2%d0%b8%d0%ba%d0%b2%d0%b0/", "text": "Областният управител на област София Николай Пехливанов официално свиква новоизбрания Столичен общински съвет мандат 2019-2023 г. Първото заседание ще се проведе на 12 ноември 2019 г. /вторник/ от 10:00 ч. в зала София в Столична община на ул. Московска 33, ет. 5. Дневният ред ще се състои от: • Приветсвие на Областния управител към новоизбраните общински съветници, кмет на община София, районни кметове и кметства  • Информация от председателя на Общинската избирателна комисия – София, за резултатите от изборите за общински съветници, избраните кмет на Столична община, кметове на районни и кметства • Полагане на клетва по реда на чл. 32, ал. 1 от ЗМСМА • Откриване и ръководене на първото заседание на новоизбрания СОС от най-възрастния общински съветник • Избор на председател на СОС • Организационни въпроси АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Областният управител на София свиква първо заседание на новия Общински съвет\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%be%d0%bd%d0%be%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d1%88%d0%b5%d1%84-%d0%bd%d0%b0-%d0%be%d0%ba%d1%80%d1%8a%d0%b6%d0%bd%d0%b0/", "text": "Прокурорската колегия на Висшия съдебен съвет избра Красимир Конов за административен ръководител – окръжен прокурор на Окръжната прокуратура във Варна, съобщиха от пресцентъра на Апелативна прокуратура.  Към момента той е заместник-окръжен прокурор, който изпълняваше функциите на районен прокурор в Районната прокуратура във Варна до избора на административен ръководител. Новият окръжен прокурор на Варна има над 21 години юридически стаж. В съдебната система е от 1999 г., когато започва работа като следовател. От 2000 г. работи като прокурор в Районната прокуратура. От 2005 г. до момента е последователно прокурор и заместник-окръжен прокурор в Окръжната прокуратура във Варна. Две години – от 2010 до 2012 г., е бил командирован в Апелативната прокуратура. В концепцията си пред членовете на Прокурорската колегия на ВСС Красимир Конов гарантира прозрачно и предвидимо управление, почиващо на базата на справедливо управление, както и приемственост и развитие на добрите практики, подобряване срочността на разследването и повишаване ефективността и ефикасността на работата на прокуратурата. Освен Красимир Конов за длъжността  административен ръководител – окръжен прокурор на Окръжната прокуратура във Варна кандидатства и заместник-окръжният прокурор и говорител на прокуратурата Радослав Лазаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Красимир Конов е новият шеф на Окръжна прокуратура във Варна"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8%d1%8f-%d0%bc%d0%b0%d1%81%d0%be%d0%b2%d0%be-%d0%b4%d0%b0%d1%80%d0%b8%d1%85%d0%b0/", "text": "Настоящи и бивши ученици, както и учители се включиха днес в изнесената акция по кръводаряване в Професионалната гимназия по строителство в Бургас. Акцията бе организирана от ръководството на училището и Отделението по трансфузионна хематология на УМБАЛ Бургас. Втора учебна година училището подкрепя проекта на болницата „Това не си го правил“ и популяризира доброволното и безвъзмездно кръводаряване сред своите бъдещи абитуриенти. Желаещи да станат кръводарители имаше от всички 12-ти класове. Повечето се оказаха подходящи и по медицински критерии. Докато чакаха своите съученици, младите кръводарители живо се интересуваха от темата и задаваха въпроси за кръвните групи, съвместимостта, донорството. „Изключително много благодаря на ръководството на гимназията. Това кръводаряване е пример и за по-малките ученици, добре е да се провежда в такава среда, тук децата се чувстват в свои води и не са толкова притеснени. Надявам се, че и други училища ще се включат и ще успеем да организираме още акции“, сподели началникът на отделението д-р Тодор Бояджиев.", "date": "2019.11.07", "title": " Ученици от Строителния масово дариха кръв днес"}
{"url": "https://trud.bg/aes-%d0%b8-google-%d1%81%d0%ba%d0%bb%d1%8e%d1%87%d0%b8%d1%85%d0%b0-10-%d0%b3%d0%be%d0%b4%d0%b8%d1%88%d0%b5%d0%bd-%d1%81%d1%82%d1%80%d0%b0%d1%82%d0%b5%d0%b3%d0%b8%d1%87%d0%b5%d1%81%d0%ba%d0%b8-%d1%81/", "text": "Световната енергийна компания AES обяви, че влиза в 10-годишен стратегически съюз с Google, чрез който ще ускори ръста и прилагането на чиста енергия като използва технологията Google Cloud, за да разшири иновациите в сектора. Съюзът надгражда скорошното споразумение между Google и AES за дългосрочна доставка на възобновяема енергия за центъра за данни на Google в Чили. Двете компании ще работят заедно за подобряване обслужването на корпоративните клиенти на енергия и за развитието на решения, които ще позволят по-широкото навлизане на чиста енергия. AES ще си сътрудничи с Google Cloud в областта на енергийния мениджмънт и възможностите за спонсориране на проекти за възобновяема енергия, които ще подпомогнат Google в изпълнението на целите му за чиста енергия в определени пазари в САЩ и Южна Америка. Като част от сътрудничеството в рамките на съюза, AES ще увеличи използването на технологията Google Cloud, за да създаде енергийната мрежа на бъдещето и да повиши нивото на удовлетвореност на своите клиенти. Партньорът на AES в областта на иновациите – Uplight, също ще използва технологията Google Cloud, за да подобри своята система за енергийни действия, да увеличи удовлетвореността на клиентите и да намали въглеродните емисии. Водещата платформа, инструменти и най-новите технологии на Google Cloud ще спомогнат за преформулирането и подобряването на начина, по който AES и Uplight предоставят решения за потребителите чрез иновативни облачни модели, анализ на данни, машинно обучение и изкуствен интелект. „AES работи със своите потребители за ускоряване на трансформацията на енергийния сектор чрез съхранение на енергия, възобновяеми източници и енергийна ефективност. Днес ние сме едни от най-големите доставчици и една от компаниите, които усилено разработват решения за възобновяема енергия в света. Горди сме, че изборът на Google се спря на нас за сформирането на този стратегически съюз. Обединявайки способностите, присъствието и опита на двете компании, ще бъдем в състояние да предоставим по-добри и по-ефективни енергийни решения”, заяви президентът и главен изпълнителен директор на AES Андрес Глуски. „Облачната технология подпомага прогресивните организации, стремящи се да поставят потребителите в центъра на техните бизнес стратегии. Заедно AES и Google Cloud ще стимулират облачните технологии, изкуствения интелект, машинното обучение и анализа на данни, за да спомогнат трансформацията на инфраструктурата на енергийната индустрия, насърчавайки по-широкото въвеждане на възобновяема енергия по целия свят”, заяви главният изпълнителен директор на Google Cloud Томас Куриан.", "date": "2019.11.07", "title": " AES и Google сключиха 10-годишен стратегически съюз\t"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%b1%d0%bb%d0%b0%d0%b3%d0%be%d0%b4%d0%b0%d1%80%d1%8f-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d1%87%d0%b5/", "text": "„Благодаря на президента, че спази Конституцията и се произнесе в разумен срок“, коментира пред   избраният за главен прокурор Иван Гешев. Повод за коментара му бе отказът на президента да издаде указ за назначаването му. „Процедурата продължава“, заяви още Гешев. По закон сега предстои ВСС да прегласува кандидатурата му, а държавният глава да подпише указ без право на отказ този път. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Иван Гешев: Благодаря на президента, че се произнесе в разумен срок"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%bb%d0%b8%d0%b4%d0%b5%d1%80%d1%81-2/", "text": "Министър-председателят Бойко Борисов заминава за Женева, където утре ще участва в лидерската среща „Стратегически диалог за Западните Балкани“ в рамките на Световния икономически форум. Премиерът Борисов, заедно с държавни и правителствени ръководители и външни министри от Балканите и от страни-членки на ЕС, ще проведат дискусия за регионалното сътрудничество и насърчаване на помирението, които са ключови за стабилността и икономическия прогрес. Участниците също ще бъдат информирани за инициативите на Световния икономически форум за подкрепа на публично-частното сътрудничество в региона. Преди утрешния официален старт на срещата, по-късно днес премиерът Бойко Борисов ще участва в работна вечеря, на която лидерите ще обсъдят новите предизвикателства и възможности, които оформят политическия и икономически климат в Европа. В контекста на актуалната ситуация в Западните Балкани, тема на дискусия ще бъде и формирането на позитивна бъдеща перспектива за региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.07", "title": " Премиерът Борисов ще участва в лидерската среща „Стратегически диалог за Западните Балкани“"}
