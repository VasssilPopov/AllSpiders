{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d1%82%d1%83%d1%81%d0%ba-%d0%be%d0%b1%d1%81%d1%8a%d0%b4%d0%b8%d1%85%d0%b0-%d1%82%d0%b5%d0%bc%d0%b8%d1%82%d0%b5-%d0%bd%d0%b0/", "text": "Министър-председателят Бойко Борисов и председателят на Европейския съвет Доналд Туск обмениха мнения по изразените позиции в рамките на проведените днес събития, съпътстващи Срещата на върха ЕС – Западни Балкани. Те подчертаха като изключително важно, че държавите-членки са припознали темата за Западните Балкани като ключова за сигурността и бъдещето на целия континент. Борисов и Туск обсъдиха и темите, които ще се разглеждат на работната вечеря на лидерите на ЕС и на форума утре – свързаността, дигитализацията, позициите на Съюза по международните конфликти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Борисов и Туск обсъдиха темите на Срещата на върха ЕС – Западни Балкани"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%bf%d1%80%d0%b8%d0%b7%d0%be%d0%b2%d0%b0-%d0%ba%d0%bd%d0%b4%d1%80-%d0%b4%d0%b0-%d0%bd%d0%b5-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0-%d0%be%d1%82-%d1%81/", "text": "Китай призова Съюзника си Северна Корея да не се отказва от историческата среща на върха между нейния лидер Ким Чен-ун и президента на САЩ Доналд Тръмп на фона на заплахите на Пхенян, че няма да участва във форума, предаде Асошиейтед прес. Призивът беше отправен на среща на китайския президент Си Цзинпин с делегация от управляващата в Северна Корея Трудова партия, на която държавният глава изрази подкрепата си за обявеното наскоро от КНДР наблягане на икономическото развитие, успоредно с подобряване на отношенията с Южна Корея. “Подкрепяме подобряването на междукорейските отношения, насърчаването на диалога между Северна Корея и САЩ, освобождаването на Корейския полуостров от ядрено оръжие и развитието на икономиката на Северна Корея и подобряване на изхранването на населението”, подчерта Си, цитиран от държавната китайска телевизия. Нито телевизията, нито държавната агенция Синхуа съобщиха дали на срещата е била обсъждана срещата на върха Ким-Тръмп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Китай призова КНДР да не се отказва от срещата на върха Ким-Тръмп"}
{"url": "https://trud.bg/%d0%ba%d0%b0%d1%82%d0%b5%d0%b3%d0%be%d1%80%d0%b8%d0%b7%d0%b8%d1%80%d0%b0%d1%82-%d1%8f%d0%b7%d0%be%d0%b2%d0%b8%d1%80%d0%b8%d1%82%d0%b5-%d0%b8-%d0%b7%d0%b0%d1%82%d1%8f%d0%b3%d0%b0%d1%82-%d0%ba%d0%be/", "text": "Подобряване на механизмите за контрол и превенция от вредното действие на водите и справяне с предизвикателствата, които възникват при поддръжката и експлоатацията на язовирните съоръжения предвиждат промени в Закона за водите. Проектът на законодателни изменения ще бъде разгледан на първо четене утре във водещата парламентарна Комисия по околната среда и водите, чийто председател е бургаският депутат Ивелина Василева. Законодателното предложение е внесено за разглеждане в Народното събрание от депутати от ГЕРБ и Обединени патриоти. Този ангажимент беше поет от правителството след последните наводнения. С измененията са включени текстове, които конкретно засягат актуалната тема за стопанисването и контрола на общинските язовири.  „Законопроектът е свързан с категоризация на язовирите, както от гледна точка на техническите параметри, така и от гледна точка на потенциалната опасност на тези съоръжения, близостта им до населените места и критична инфраструктура”, подчерта Ивелина Василева. Тази категоризация се въвежда, за да стане още по-ефективен контролът и да се концентрират усилията за осигуряване на защита и превенция. Към момента на територията на страната са идентифицирани близо 5700 язовира, от които 4523 са общински. Поддръжката им изисква сериозен финансов ресурс от общинския бюджет и наличието на специалисти с необходимата професионална квалификация, което затруднява общините. Разпоредбите в новия законопроект ще дадат възможност общините и частните собственици да прехвърлят към държавата собствеността си върху язовирите, които не могат да стопанисват. За целта ще бъде учредено търговско предприятие със 100% държавно участие, което ще се грижи за експлоатацията им и ще осигурява техническата им изправност. Предвиден е и механизъм, по който ще се ремонтират язовирните съоръжения, за които има спешна необходимост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Категоризират язовирите и затягат контрола върху поддръжката им с нови законови промени"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%be%d0%b1%d1%81%d1%8a%d0%b4%d0%b8-%d1%81-%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d1%81%d1%8a%d0%b1%d0%b8%d1%82%d0%b8/", "text": "Турският президент Реджеп Тайип Ердоган разговаря днес по телефона с папа Франциск за последните събития в Ерусалим и ивицата Газа, предаде ТАСС. Ердоган заяви, че е недопустима промяна на статута на Ерусалим, който има значение за три религии, съобщи пред журналисти източник от кабинета на турския президент. Президентът определи нападенията срещу палестински демонстранти като “безчовечни” и информира папа Франциск за предстоящата среща на Организацията за ислямско сътрудничество в Истанбул на 18 май. По-рано днес след завръщането си от Великобритания Ердоган обсъди ситуацията в Палестина с руския президент Владимир Путин, с германския канцлер Ангела Меркел, с иранския президент Хасан Рохани, с емира на Катар шейх Тамим бин Хамад Ал Тани, с държавния глава на Индонезия Джоко Видодо и с президента на Судан Омар ал Башир. По последни данни при сблъсъци с израелските сили на 14 май са загинали над 60 палестинци, а над 2800 са били ранени. Общо от 30 март, когато започнаха пограничните сблъсъци на палестинци с израелски войници, в района бяха убити най-малко 110 араби, а над 5000 бяха ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Ердоган обсъди с папа Франциск събитията в ивицата Газа"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-4000-%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%b5%d1%81%d1%82%d0%b0-%d0%b2-%d1%81%d0%be%d1%84%d0%b8%d1%8f/", "text": "Научноизследователски център, свързан с автомобилната индустрия, ще отвори 4000 работни места в София. Той ще бъде в София Тех Парк, а осъществяването му ще започне съвсем скоро, каза изпълнителният директор на Аутомотив Клъстер България Любомир Станиславов. „Проектът е в много напреднал стадий и имаме само някои административни стъпки, които трябва да предприемем, преди да започне действителното му изпълнение“, каза Станиславов. Съоръжението за изследователска и развойна дейност ще се простира на площ от 50 хил. кв. м и освен лабораториите, ще разполага и с обучителен център. “България има някои високотехнологични компании, работещи в автомобилната индустрия, включително компании, разработващи решения за автономни автомобили, но те все още са малко. Реалното развитие в този сектор ще се случи през следващите 3 години. Очакваме да бъдат създадени няколко големи центъра за научноизследователска и развойна дейност с няколко хиляди инженери”, заяви Станиславов. Автомобилният сектор допринася за около 5% от БВП на България. Индустрията генерира годишен оборот от 3,5 млрд. евро, в нея работят 130 компании с около 40 000 души.", "date": "2018.05.16", "title": " Откриват 4000 работни места в София"}
{"url": "https://trud.bg/%d0%b8%d0%b2%d0%be-%d0%b4%d0%b8%d0%bc%d1%87%d0%b5%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bf%d1%8a%d1%80%d0%b2%d0%b8%d1%8f-%d1%81%d0%b8-%d0%b0%d0%bb%d0%b1%d1%83%d0%bc-%d1%81/", "text": "След премиера във виенския “Фолкстеатър” и представяне на фестивала „One Dance Week“ през миналата година, Иво Димчев идва и в Благоевград. Той ще представи първия си албум “Скулптури” на 18 май от 21:30 часа в Голямата зала на ДТ “Н.Вапцаров”, в рамките на фестивала “Тара-ра-бумбия”. Хореограф и пърформанс артист със световно признание, Иво Димчев става все по-популярен с музиката си, първоначално композирана за различни представления през годините и записана с нов аранжимент. Албумът съдържа 12 парчета, в които оперната школовка на гласа на Димчев среща меланхолията на артисти като Anthony and the Johnstons и електронната музика. “За мен пеенето и творчеството с музика е било винаги орнамент към по-сериозната ми работа като режисьор и хореограф. Драматургията досега е била основна част от работата и експериментирането с различни теми и формати – театрални и сценични. Музиката винаги е освежавала спектаклите ми. Но реших в един момент да изкарам песните от контекста на спектаклите и да разбера дали те могат да съществуват самостоятелно. Оказа се, че се чувстват доста комфортно”, споделя артистът. Билети се предлагат на касата на Драматичен театър „Никола Вапцаров“. Жители и гости на Благоевград ще станат част от един световен спектакъл на изкуството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Иво Димчев представя първия си албум “Скулптури” по време на фестивала „Тара-ра-бумбия“"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2%d1%81%d0%b8%d1%87%d0%ba%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%bb%d0%b8%d0%b4%d0%b5%d1%80%d0%b8-%d0%b8%d0%bc/", "text": "Всички европейски лидери имат голямо признание за това, че България заложи като приоритет Западните Балкани на срещата на върха, през 2003 година е последната такава среща и никой до сега не е поставял тази тема. Заев е много благодарен, че София поставя тази тема и много добре приемат договора за добросъседство. Това каза Цветан Цветанов пред БНТ преди срещата на върха в София. Цветанов припомни и позициита на Албания, които изцяло препокриват евроатлантическите позиции по дадени теми от сериозно значение за сигурността и развитието на региона. Той е убеден, че това което се залага като приоритет и утрешната декларация, която трябва да бъде приета за Западните Балкани, ще дадат допълнителен тласък за по-бързото осъществяване на всички стъпки, необходими за пълноправното членство на Западните Балкани. Една от целите на България са именно Западните Балкани и Цветанов припомни, че по време на българското европредседателство се води дебадът за кохезионната политика през 2020 г. “След Брекзит се очертава един дефицит, който трябва да бъде под една или друга форма запълнен”, добави той. Цветанов коментира и това, чев бъдеще трябва да се отделят повече средства за миграцията и сигурността. Цветанов коментира и предстоящите протести за транспортните ни работници утре. “Темата за превозвачите е тема, която се поставя от българския министър на транспорта от май месец 2017 г. Активността на събранията на евродепутатите от парламентарната група на ЕНП, в която са евродепутатите от ГЕРБ, Андрей Новаков е един от активните вносители и с много предложения, които някои от тях са внасяни февруари месец”, добави още той. В това досие БСП реално влизат преди 10 дни. Цветанов заяви, че не искат да участват в този сценарий на БСП, които с агресивното си поведение се опитват да дискредитират министър-председателят и парламентарното мнозинство. Той допълни още, че всички ние сме свидетели на фалшивите новини и на това, че се подкрепят от политически сили. Друг коментар пред БНТ за Западните Балкани направиха и Сергей Станишев и Зоран Заев. Според Заев Западните Балкани се променят, А председателят на ПЕС отбеляза, че ЕС трябва да има ясен ангажимент към страните от региона, които искат да са част от съюза. Заев пък бе категоричен, че вече има добросъседски отношения между всички страни, които са кандидати за членство в евросъюза. Той добави и че ЕС е изпратил силен сигнал, че иска Балканите. “Бих казал, че 2025 г. е реалистична дата някои от страните от Западните Балкани да са част от ЕС, защото се водят разговори с част от държавите, а Партията на европейските социалисти винаги е настоявала, че ЕС трябва да има ясен ангажимент и трябва да се даде ясна перспектива, реалистична за страните от Западните Балкани за членство в ЕС”, допълни Станишев. “Македония е кандидат за ЕС от 2005 г. и нямаме никакъв напредък, нямаме дата за преговори заради проблема с името, който имаме с Гърция. Реформите също не се развива така, както очакваше ЕС. За последните 11 месеца със смяната на правителството и поучени от политическите кризи Македония представя позитивен пример с помощта на съседните страни в региона, които са страни членки като България”, коменитра македонският премиер. Откакто Заев е президент съвсем различна е атмосферата и в Македония, смята Станишев и отбеляза, че се показва воля да се решават проблемите и да се върви напред, както и се гледа напред. Според Зоран Заев Западните Балкани са различни.”Западните Балкани се променят. Имаме вече добросъседски отношения между всички страни, които са кандидати за членство в евросъюза. Страните членки като България, дори и Гърция, Румъния и Хърватия и Унгария – всичките помагат. България насочи Председатеслтвото си в помощ на своите съседи.” Според Станишев Европредседатеслтвото с насоченост към Западните Балкане е успех за България и българското правителство. Ние трябва да се гордеем като страна председателстващ, че успяваме да наложим този дневен ред, да се превърне в дневен ред на ЕС, каза още председателят на ПЕС. Това има значение за хората от Западните Балкани, защото те бяха позабравени, добави Станишев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Цветанов: Всички европейски лидери имат голямо признание за това, че България заложи като приоритет Западните Балкани"}
{"url": "https://trud.bg/%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d0%bf%d0%be%d0%b8%d1%81%d0%ba%d0%b0-%d1%80%d0%b5%d1%81%d1%82%d0%b0%d1%80%d1%82-%d0%bd%d0%b0-%d0%b0%d0%b5%d1%86-%d0%b1%d0%b5%d0%bb%d0%b5/", "text": "Правителството отмени мораториума върху строителството на АЕЦ “Белене”. Предложението беше внесено от министъра на енергетиката Теменужка Петкова и предстои да бъде одобрено от Народното събрание.  Проектът АЕЦ “Белене” или ще бъде реализиран като пазарен, или няма да бъде реализиран, заяви вицепремиерът Томислав Дончев. “Пазарен означава – без държавна гаранция, разчитайки на това, че произвежданата електроенергия ще бъде изкупувана на пазара. При един подобен сценарий държавата би била съдружник. Делът е трудно да се определи към момента, но се надявам той да е такъв, че да позволява да се контролира дейността на дружеството”, каза вицепремиерът. По думите му отпадането на мораториума цели да се види как ще реагират пазарът и инвеститорите. Според него най-лошият вариант е да не правим нищо и оборудването да продължи да трупа разходи. По думите му евентуална препродажба е възможна, но цената, която бихме получили, ще покрие нищожна част от направените разходи. Енергийният министър Теменужка Петкова допълни, че до края на годината активите и пасивите на НЕК ще бъдат обособени в отделно дружество. Според нея дори да се намери частен инвеститор, ядреният риск за държавата остава. Вероятността проектът да бъде изграден  изцяло от частен инвеститор е много малка, каза Петкова. “Разгледали сме и вероятността НЕК да участва, както и варианта един от реакторите да бъде изграден на площадката на АЕЦ “Козлодуй”. От технологична гледна точка, това е напълно възможен вариант, но години ще са необходими за нужната документация и стандартизация”, обясни тя. Друг вариант, разгледан от кабинета, е изграждане на АЕЦ “Белене” по модела на унгарската “Пакш”. Предимството там е, че централата сама ще изплаща кредита без да бъде ангажирана. Негатив тук е, че държавата трябва да застане като гарант, заяви Петкова.", "date": "2018.05.16", "title": " Кабинетът поиска рестарт на АЕЦ „Белене“\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%87%d0%b5%d1%82%d0%b2-16/", "text": "Бог да прости, Боян! Думите са на неговия приятел Кирил Петков от Хималаите. Спасителната мисия за Боян Петров приключи безуспешно. Българският алпинист го няма. Планината го прибра окончателно. Освен ако не стане чудо на чудесата и един прекрасен ден отново Боян не се появи с усмивката си. Едва ли…   Българският премиер Бойко Борисов може да помогне на ЕС за приобщаването на Западните Балкани, защото никой не познава региона по-добре от него. Това заяви председателят на Европейската народна партия (ЕНП) Жозеф Дол преди началото на срещата на десните лидери от страните-членки на ЕС, с участието на представителите от държавите на Западните Балкани.   Кабинетът предлага на парламента да одобри инвестиционни разходи за превъоръжаване на армията на стойност почти 3,3 млд. лв. Вчера на редовното заседание министрите приеха проекти за придобиване на нов тип изтребители за родните ВВС и на закупуване на съвременни бойни бронирани машини за Сухопътните войски.   Лилия Геринска, шеф на дирекция, която се занимавала с обществени поръчки в район “Подуяне”, бе спипана с 15 000 лв. подкуп. Тя била задържана във вторник вечерта в кв. “Овча купел” по време на предаване на парите, които поискала от участник в търга за саниране на жилищен блок. Банкнотите не са били белязани, обясниха вчера шефът на Софийската градска прокуратура Емилия Русинова и шефът на ГДБОП Ивайло Спиридонов. Правителството отмени мораториума върху строителството на АЕЦ “Белене”. Предложението беше внесено от министъра на енергетиката Теменужка Петкова и предстои да бъде одобрено от Народното събрание.  Проектът АЕЦ “Белене” или ще бъде реализиран като пазарен, или няма да бъде реализиран, заяви вицепремиерът Томислав Дончев.   Интервю с Вида Боева-Попова – секретарката на Иван/Ванчe Михайлов         Високомерно и пренебрежително е отношението на Вашингтон към европейските съюзници – анализ на доц. д-р Йордан Величков       Декларациите за имоти и интереси са спирачки пред корупцията – коментар на Николай Николов, доктор по право       Данъчен консулт “Труд”          ", "date": "2018.05.16", "title": " Вижте акцентите от броя на “Труд” в четвъртък, 17 май 2018"}
{"url": "https://trud.bg/%d0%bd%d0%be%d0%b2%d0%b8-%d0%be%d1%80%d1%8a%d0%b6%d0%b8%d1%8f-%d0%b7%d0%b0-33-%d0%bc%d0%bb%d1%80%d0%b4-%d0%bb%d0%b5%d0%b2%d0%b0/", "text": "Кабинетът предлага на парламента да одобри инвестиционни разходи за превъоръжаване на армията на стойност почти 3,3 млд. лв. Вчера на редовното заседание министрите приеха проекти за придобиване на нов тип изтребители за родните ВВС и на закупуване на съвременни бойни бронирани машини за Сухопътните войски.  Проектът на авиацията е на стойност 1,8 млрд. лв. с ДДС и предвижда закупуването на многоцелеви бойни самолети, най-малко 8 на брой, като разплащането е за 10 г. Това е първият етап, а през вторият ще бъдат закупени още толкова изтребителя. Освен нови, самолетите могат  да бъдат и употребявани. Проектът за превъоръжаване на пехотата пък е на стойност 1, 5 млрд. лв с ДДС и за тази сума трябва да придобием 150 бр. съвременни бойни бронирани машини. Намеренията са те да бъдат произведени у нас, както и тук да се извършва поддръжата и ремонта им. “Няма да има политически и геополитически предпочитания, който направи най-добрата оферта ще бъда предпочетен”, заяви военният министър Красимир Каракачанов. Днес проектите ще бъдат депозирани в деловодството на парламента. Българските въоръжени сили са в състояние да изпълняват задачите си, но със затруднения и повишен риск. Това се сочи в Доклада за състоянието на отбранатга за 2017г., приет от кабинета вчера. Основният констатиран проблем е недостигът на военнослужещи, който вече е 20% от щатния състав и засяга в най-голяма степен Сухопътните войски. Другите причини са недостатъчното осигуряване на войската с ресурси – финансови и материални, както и затрудненията с поддръжката и ремонта на техниката.", "date": "2018.05.16", "title": " Нови оръжия  за 3,3 млрд. лева\t\t\t"}
{"url": "https://trud.bg/%d0%bc%d0%be%d0%b4%d1%83%d0%bb-%d0%bf%d0%b0%d0%bc%d0%b5%d1%82-%d0%b2-%d1%82%d0%b0%d1%80%d0%b0-%d1%80%d0%b0-%d0%b1%d1%83%d0%bc%d0%b1%d0%b8%d1%8f-%d0%bf%d1%80%d0%b5/", "text": "Модул „Памет“, който е основна част от Международния фестивал за млад театър – „Тара-ра-бумбия“. В тазгодишното издание ще бъде представена една постановка, покорила сцената преди 30 години. Жители и гости на Благоевград ще могат да си спомнят „Антигона“ на 17 май/ четвъртък/ от 15.00 часа. На Камерна сцена на Драматичен театър „Никола Вапцаров“ ще се срещне отново екипът, реализирал първата постановка. Всички заедно ще сведат глава в памет на един от легендарните актьори на благоевградския театър Николай Кимчев. През април в Ню Йорк известният български режисьор Ставри Карамфилов казва „…Представете си…30 години след…“Антигона“ по Софокъл на Вапцаровска сцена!…Подобни театрални случвания, без дори само да подозираме, неусетно, но решително и завинаги дамгосва колективната ни творческа и публична Памет. Затова и с годините моята сърдечна Благодарност към всички, честно съпричастваствали за съзидаването на „Едип“ и „Антигона“- двете части от епичната Софоклова трилогия, – расте и пребъдва!… АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Модул „Памет“ в „Тара-ра-бумбия“ представя „Антигона“- 30 години по-късно"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-094-096-%d0%bb%d0%b2-%d0%bd%d0%b0-%d0%ba%d0%b8%d0%bb%d0%be%d0%bc%d0%b5%d1%82%d1%8a%d1%80-%d0%b5-%d1%80%d0%b0%d0%b7%d1%83/", "text": "0,94-0,96 лв. на километър е разумно решение за минимална дневна тарифа на таксиметровия превоз. Това каза заместник-председателят на комисията по транспорт и туризъм към СОС от БСП Калоян Паргов. На днешното й заседание беше представен доклад, изготвен от “Грант Торнтон” ООД, относно “Анализ на себестойността на километър пробег на база данни, предоставени от браншовите организации на таксиметровите шофьори и фирми за таксиметрови превози”. “След 4 години, в които Столична община се чувстваше над закона и не изпълняваше изискванията му, според които трябваше да има минимална дневна тарифа за превоз на таксиметровите шофьори, най-накрая дойде времето да го направи, коментира Калоян Паргов. – С колегите от групата на БСП силно приветстваме това! Според представения ни анализ, има един диапазон от 0,89 до 1,13 лв. на километър, в който е възможно да бъде позиционирана минималната дневна тарифа. Нашето мнение е, че трябва да изберем среден вариант, който да е около 0,94-0,96 лв. Това би било разумно решение, въпреки че исканията на повечето превозвачи са тарифата да бъде фиксирана на 1,00 лев. Ние обаче трябва да мислим и за ползвателите на услугата. Те, все пак, трябва да могат да си я позволят”. Калоян Паргов настоя на заседанието на комисията по Транспорт и туризъм да бъдат разгледани проблемите в “Орландовци”, “Малашевци”, “Бенковски” и “Панчарево”, където през уикенда имаше протести на гражданите. За тях обаче не остана време. “На заседанието на комисията присъстваха представители от гражданските комитети, които организираха протестите през уикенда, коментира лидерът на БСП – София. За съжаление, не стигна времето за тях. А и управляващите някак бързо избягаха от заседанието. Надявам се следващия път да има достатъчно време, за да разгледаме проблемите на гражданите. А исканията им са напълно справедливи. И кметът Фандъкова няма как да продължава да си затваря очите пред тези десетки проблеми на хората от крайните квартали, които ги тормозят всекидневно. Поех ангажимент пред гражданите да им помогна и няма да се откажа, докато не започнем да търсим начин да разрешаваме проблемите им”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Калоян Паргов: 0,94-0,96 лв. на километър е разумно решение за минимална дневна тарифа за таксиметров превоз"}
{"url": "https://trud.bg/%d0%b2%d0%be%d1%81%d1%8a%d1%87%d0%bd%d0%b8-%d1%84%d0%b8%d0%b3%d1%83%d1%80%d0%b8-%d0%bd%d0%b0-%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8-%d0%bc%d0%b5%d0%b3%d0%b0%d0%bd-%d0%bc%d0%b0/", "text": "Лондонският музей на мадам Тюсо представи восъчни фигури на принц Хари и Меган Маркъл на градския мост в Уиндзор, където двамата ще сключат брак в събота, съобщи Ройтерс. Минувачите веднага започнаха да спират и да са снимат с восъчните фигури. Музеят на мадам Тюсо представи восъчната фигура на Меган Маркъл миналата седмица. Тя е облечена с тъмнозелена рокля, каквато носеше, когато беше обявен годежът й с принц Хари. Уиндзорският мост над р. Темза свърза града с Итън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Восъчни фигури на принц Хари и Меган Маркъл се появиха в Уиндзор"}
{"url": "https://trud.bg/%d0%bf%d0%b5%d1%82-%d0%b3%d0%be%d0%bb%d0%b0-%d0%b2-%d0%b4%d0%b5%d1%80%d0%b1%d0%b8%d1%82%d0%be-%d0%bb%d0%b5%d0%b2%d1%81%d0%ba%d0%b8-%d1%86%d1%81%d0%ba%d0%b0-%d0%b7%d0%b0-%d0%bf%d1%80%d1%8a%d0%b2/", "text": "За пръв път от 1999 година Вечното дерби видя пет гола в мач за първенство. ЦСКА надви „Левски“ с 3:2, а по ирония на съдбата това бе и най-слабо посетеният сблъсък между двата тима през кампанията. За последно такъв резултат съпътства срещата между „сини“ и „червени“ на 6 март 1999 година, когато тимът от „Герена“ ликува на неутралния стадион „Славия“. А с успеха си във вторник ЦСКА изравни „Левски“ по победи в дербитата. Двата тима имат по 53 успеха, а головата разлика е в полза на тима от „Борисовата градина“ – 206:199.  През настоящата кампания двата гранда се срещнаха помежду си общо шест пъти, а в тях паднаха внушителните 20 попадения.", "date": "2018.05.16", "title": " Пет гола в дербито “Левски” – ЦСКА за пръв път от 99-та"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%be%d0%b1%d1%89%d0%b8%d0%bd%d0%b0%d1%80%d0%ba%d0%b0-%d1%81-15-000-%d0%bb%d0%b2-%d0%bf%d0%be%d0%b4%d0%ba%d1%83%d0%bf/", "text": "Лилия Геринска, шеф на дирекция, която се занимавала с обществени поръчки в район “Подуяне”, бе спипана с 15 000 лв. подкуп. Тя била задържана във вторник вечерта в кв. “Овча купел” по време на предаване на парите, които поискала от участник в търга за саниране на жилищен блок. Банкнотите не са били белязани, обясниха вчера шефът на Софийската градска прокуратура Емилия Русинова и шефът на ГДБОП Ивайло Спиридонов. Геринска е получила рушвет от 10 000 лв. като преди това е взела още 5000 лв. от представител на дружество, което спечелило. “Има доказателства за това, че в една обществена поръчка като подарък е получена парична сума, за да заведе свои подчинение на почивка в хотел. Установени са контакти с представители на дружествата. Комуникацията между нея и тези представители е доста активна”, добави Русинова. По случая са използвани специални разузнавателни средства, обясни Спиридонов. По думите му акцията е била извършена със съдействието на Столична община и  лично на кмета Йорданка Фандъкова.  Геринска е задържана за 72 ч и предстои прокуратурата да реши дали да поиска постоянен арест.", "date": "2018.05.16", "title": " Хванаха общинарка с 15 000 лв. подкуп\t\t\t"}
{"url": "https://trud.bg/%d0%bc%d0%b0%d0%bb%d0%ba%d0%b8-%d0%bc%d1%83%d0%b7%d0%b8%d0%ba%d0%b0%d0%bd%d1%82%d0%b8-%d0%bd%d0%b0-%d0%b2%d0%b5%d1%87%d0%b5%d1%80%d1%8f%d1%82%d0%b0-%d0%bd%d0%b0-%d0%b5%d0%b2%d1%80%d0%be%d0%bb%d0%b8/", "text": "Деца, свирещи на пиано и цигуллка, изненадаха гостите на неформалната вечеря на държавните и правителствените ръководители от ЕС. Срещата с домакин Бойко Борисов е по покана на председателя на Европейския съвет Доналд Туск. Евролидерите се събраха преди срещата на върха ЕС – Западни Балкани, която е утре.", "date": "2018.05.16", "title": " Малки музиканти на вечерята на евролидерите (СНИМКИ, ВИДЕО)"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b3%d0%b5%d1%80%d0%bc%d0%b0%d0%bd%d0%b5%d1%86-%d0%bd%d0%b5-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0%d0%bb-90000-%d0%b5%d0%b2/", "text": "По разпореждане на Окръжна прокуратура-Хасково бе привлечен като обвиняем Бурак А. на 27 г., германски гражданин, за това, че предложил подкуп на длъжностно лице, заемащо отговорно служебно положение, за да не извърши действия по служба (митническа проверка) и за това, че не изпълнил задължението си да декларира пред митническите органи, пренасяните през границата на страната ни и укрити от него парични средства в размер на 90 000 евро. Това съобщиха от държавното обвинение. На 12 май 2018 г. митнически служители на ГКПП-Капитан Андреево отклонили за митническа проверка лек автомобил с германски регистрация. Моторното превозно средство било управлявано от собственика си – обв. Бурак А., който пътувал сам. По метода анализ на риска, управляваният от германския гражданин лек автомобил бил подложен на рентгеново изследване. В хода на последното се установила нетипична плътност в багажния отсег. С оглед на това обв. Бурак А. бил изпратен за извършване на физически контрол. За да не му бъде извършен такъв обвиняемият предложил на съпровождащия го митнически служител дар от 500 евро. Служителят на Митница Бургас не приел предложението докладвал за случилото се и извършил физическа проверка на автомобила. На мястото на резервната гума били открити недекларираните от обвиняемия парични средства в размер на 90 000 евро. Обвиняемият Бурак А. е бил задържан за срок от 72 часа с постановление на наблюдаващия прокурор. Днес Окръжна прокуратура-Хасково внесе искане в съда за вземане на мярка за неотклонение „задържане под стража“ спрямо привлеченото към наказателна отговорност лице. Предстои разглеждане на искането за вземане на мярката за неотклонение на Бурак А. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Задържаха германец, не декларирал 90000 евро и предложил подкуп на митничар"}
{"url": "https://trud.bg/%d0%b4-%d1%80-%d0%b1%d0%be%d1%80%d1%8f%d0%bd%d0%b0-%d1%85%d0%be%d0%bb%d0%b5%d0%b2%d0%b8%d1%87-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d1%81%d0%b4%d1%80%d1%83/", "text": " – Познавам лично Красимира Обретенова. Разговаряла съм с нея, била съм в дома й. Тя е една от многото обречени майки на деца с тежки и необратими увреждания, нуждаещи се от постоянни грижи. Г-н Борисов едва ли за пръв чува за проблемите на тези майки и на всички хора с увреждания. Мисля, че трагедията на Красимира беше употребена за политически цели и от управляващите, и от опозицията. Нито крокодилските сълзи, нито високопарните речи ще решат натрупаните проблеми в неадекватната социална система. Нужни са законодателни промени. Красимира отправи остри думи към премиера и написа пост във Фейсбук: „Корнелия Нинова в кой момент забеляза, че в клетата й държава има деца с увреждания? В кой момент й стана политически удобно да се разреве и тя,о, Боже…за децата и клетите им майки, които не трябвало повече да бъдат разревавани?“ Цялата сълзлива мелодрама отклони общественото внимание от публикувания на сайта на здравното министерство проект за наредба за медицинска експертиза. Ако той бъде приет, стотици хиляди хора с увреждания ше бъдат ощетени.  – Имат или нямат човечност, администраторите изпълняват закони и наредби, създавани през годините, независимо коя партия е била на власт. Не е важно какви чувства изпитват Борисов или Нинова и какви чувства изпитвам аз, а какво ще се предприеме, за да няма повече майки, напускащи страната, за да търсят по-добър живот за децата си.  – Години наред управляващите прехвърлят върху нас вината за неадекватната социална политика и лошата нормативна база, с която работят Трудово-експертните лекарски комисии (ТЕЛК). Хората трябва да разберат, че ТЕЛК не е „социално подпомагане“, а медицинска комисия и процентът намалена работоспособност не зависи от социалния статус, а от здравословното състояние. Боледуват и бедни, и богати, а процентите се определят пo действащата Наредба за медицинска експертиза. Освидетелстването започва от семейния лекар, издаващ първичното направление за ТЕЛК. Направленията се подават в картотеките за медицински досиета, откъдето се разпределят към лекарските комисии. На болните се изпращат писма, в които се сочи какви медицински документи трябва да представят – консултации с тесни специалисти, подкрепени с изследвания. Ако има повече от едно заболяване, пациентът трябва да представи набор от документи, доказващи всички поотделно. Следващ етап са лекарите от ТЕЛК, всеки със специалност и поне 5 г. стаж по нея. След преглед на медицинското досие и пациента, ТЕЛК издава експертно решение съгласно Наредбата за експертиза на работоспособността. Всички решения с 50% и над 50 % намалена работоспособност се разглеждат от тричленни лекарски комисии към НОИ, които при несъгласие с определения от ТЕЛК процент обжалват пред Националната експертна лекарска комисия (НЕЛК). Когато НЕЛК определи под 50%, НОИ съставя ревизионен акт и лекарите от ТЕЛК изплащат получените от болния пенсии от явяването на ТЕЛК до явяването на НЕЛК. Чл. 112, ал. 9 от закона за здравето гласи, че обжалването на решение на ТЕЛК не спира плащанията по него и изплатената сума се връща от лекарите. Няма в света такъв прецедент. Той води до масово нежелание за работа в ТЕЛК.  – Това, че лекарите от ТЕЛК са виновни за повишаването на броя на болните с намалена работоспособност, е един от митовете в българските медии. Бегъл поглед върху статистиката за социално значими заболявания показва, че броят на болните многократно надвишава този на освидетелстваните от ТЕЛК. По данни от 2016 г. в България са регистрирани 284 738 души с онкологични заболявания, 406 738 със сърдечно-съдови , 520 000 с диабет, 70 000 с епилепсия, 10000 с ДЦП, 3000 на диализа, 32082 психичноболни, дотук – 1326 175 страдащи от сериозни заболявания. В тази статистика не са включени хората с увредено зрение и слух, ортопедични и автоимунни заболявания, вродени аномалии и др.  – Пациентите на ТЕЛК се увеличиха и заради една промяна в Кодекса за социално осигуряване, която позволи отпускане на втора инвалидна пенсия към пенсията за изслужено време и възраст от 17 до 33лв. С влизането й в сила през 2000 г. решението на ТЕЛК стана заветна мечта на болни в пенсионна възраст с минимални пенсии. Въпреки това, обратно на изнасяната в медиите информация, в последните години има намаляване на броя на освидетелстваните с трайно намалена работоспособност.  – По данни на Националния център за обществено здраве 56 656 души са били освидетелствани от ТЕЛК през 2016 – 0.9% от възрастното население. От тях 12 809 са с над 90% неработоспособност, 17 077З са между 70% и 90 %, а 19 111 между 50% и 70%. 7659 души са получили под 50%. За сравнение през 2015 освидетелстваните са били 65 751. Най-много решения са издадени през 2004 – 133 251. В края на 2016 получаващите пенсия за инвалидност са 518109 – 7,4 % от населението. Те са много повече във Великобритания (18,33%), Франция (26,4) САЩ (22). Според Световната търговска организация хората с увреждания са около 10% от населението на всяка държава, а според Световната банка те са 20% от най-бедните в света.  -Не знам има ли осъден колега за издаване на документ с невярно съдържание. Това е наказуемо по НК, но ако се докаже. Наредбата за медицинска експертиза позволява всеки трети на възраст над 50-55 г. да получи 50 и над 50 % без да му бъде издаден нито един документ с невярно съдържание, стига да има кой да го подучи какви изследвания да си направи. А не може да е фалшиво решение, издадено в съгласие с действащ нормативен акт. И зам.-министър Султанка Петрова го каза.  – Мит е и нежеланието на лекарите от ТЕЛК да определят пожизнено процент неработоспособност на пациенти с ампутиран крайник и др. дефинитивни състояния. Истината е, че пациентите с ампутиран крайник имат придружаващи заболявания – сърдечно-съдови, бъбречни, ставни, които могат да се подобрят или влошат, да настъпи ремисия. За тях процентът работоспособност не може да се определи пожизнено. А ако ТЕЛК освидетелства пациента само за ампутирания крайник, той ще бъде ощетен.  – Всякакви неадекватни реформи се извършиха през годините. През 2000 –2001 беше приета процентната система за оценка на работоспособност и промяната в Кодекса за социално осигуряване, която позволи да бъде отпусната инвалидната добавка към пенсията. Тогава пенсионерите масово се явиха на ТЕЛК и до 2005 броят на инвалидите нарасна значително. За да се намали, бяха направени козметични промени в Наредбата за медицинска експертиза, но те не дадоха ефект и през 2015 г. инвалидната добавка беше отнета за новоосвидетелстваните. През 2007 Масларова, като министър и Велчев, като главен прокурор започнаха масирана проверка на решения на ТЕЛК. Масларова настоя за строги санкции и затвор за лекари при нарушения. Ефектът беше почти нулев, тъй като всяко решение на ТЕЛК е издадено по действащата наредба и няма как да е фалшиво. Имаше и одит от Сметната палата с нулев ефект. Алармирахме, че проблемът е в наредбата, но вместо тя да бъде съществено променена, в ТЕЛК бяха включени лекари представители на НОИ и социални работници. Бяха сформирани и лекарски тричленки в НОИ, които и до днес проверяват по документи всяко решение с 50 и над 50%. Бяха отнети правомощията на лекарите от картотеките за медицински досиета да обжалват решенията на ТЕЛК. Смислено беше само въвеждането на представители на НОИ в ТЕЛК, които да преглеждат болния с другите лекари, а не по документи и да имат право да подписват решението с „особено мнение“, което насочва пациента към НЕЛК. По неизвестни причини обаче те бяха махнати. По данни на НОИ през 2004 първично инвалидизираните лица над 16 г. са 133251. След назначаването на представители на НОИ в ТЕЛК, през 2009 броят им спада на 68078. Статистиката е красноречива. Ще отбележа и друго: п  – Идеята беше всеки лекар със специалност да определя процент неработоспособност на пациентите си, а социалните да определят специфичните им потребности. Но такава децентрализация на системата би повишила субективизма при оценката на пациентите, би занижила контрола и би довела до увеличение на хората с процент намалена работоспособност. Тя би затруднила и пациентите – те ще събират становища от 4-5 специалисти, които неизвестно кой ще обедини, за да издаде крайно решение. Социален работник без медицинско образование, незапознат с 90% от диагнозите, на когото термините „болест на Чандлър“, „болест на Крон“ и т.н нищо не му говорят, ще преценява потребностите на болния. И не се знае пред коя институция ще обжалват недоволните. Проблем е и пренасянето на медицинските досиета, съдържащи лични данни. Ако всеки лекар със специалност има право да определя на пациентите си процент работоспособност, той ще е в конфликт на интереси, нали? И не е ясно кой ще поеме останалите задължения на ТЕЛК – кой ще изготвя експертизи при временна неработоспособност над 6 месеца, кой ще реагира при обжалване на болнични листи и протоколи за отпускане на слухови и ортопедични апарати, кой ще отговаря на писма от работодатели?  -Предложената към момента реформа е почти същата, с една разлика – втората комисия да се състои от лекари по трудова медицина и да работи по документи, като по преценка се извършват още изследвания. Разделяне на медицинската експертиза от социалната и професионалната, и промяна в терминологията – това е в центъра на т.нар. „реформа“. И то се дефинира като „златен ключ“ към всички проблеми на хората с увреждания. Излиза, че след като минат през бъдещите комисии, те няма да имат нужда от инвалидна пенсия, защото държавата ще се погрижи да си намерят работа и да се интегрират. Но идеята за ограничаване или отнемане на пенсията в случаите, когато хората с увреждания получават доходи от трудова дейност е в противоречие с Конституцията и закона за пенсиите.     – Борбата с т.нар. „фалшиви“ инвалидни пенсии е от компетентността на прокуратурата , а не на МТСП, НОИ и МЗ. Не може така – предварително да се определят инвалидните пенсии като „фалшиви“ от неовластени административни структури и по тази причина да се отнемат придобити права за инвалидни пенсии! На НОИ са предоставени правомощия да отпуска пенсии при представяне на документи, а не да създава разследващи комисии, които да преценяват остатъчната работоспособност. Явно, че целта е с тези комисии е да се създадат пречки за отпускане на инвалидни пенсии. След субективно оценяване и по неясни критерии, зависими от стратегиите на НОИ. Не това е нужната промяна.  – Всички наши предложения за реформа са съгласувани с организациите на хората с увреждания. За нас е важно да ни вярват те, а не политиците и журналистите.  -Строгият контрол от НОИ при нас не е новост. Ние искаме той да става на място, а не само по документи. В резултат на протеста е спряна предложената от МТСГ реформа , а в МЗ работят по Наредбата за експертиза. Хората с увреждания настояват за индивидуална оценка на потребностите на всеки болен. Ние ги подкрепяме. Надяваме се на споразумение с министерството.", "date": "2018.05.16", "title": " Д-р Боряна Холевич, председател на сдружение на лекари от ТЕЛК, пред „Труд“: Хилядите фалшиви инвалиди са мит"}
{"url": "https://trud.bg/%d0%bb%d0%b8%d0%bf%d1%81%d0%b2%d0%b0-%d0%bc%d0%be%d1%82%d0%b8%d0%b2%d0%b0%d1%86%d0%b8%d1%8f-%d1%83-%d0%bc%d0%bb%d0%b0%d0%b4%d0%b8%d1%82%d0%b5-%d1%85%d0%be%d1%80%d0%b0-%d0%b7%d0%b0-%d0%b0%d0%ba%d0%b0/", "text": "ректор на Шуменския университет “Епископ Константин Преславски”,  , ректор на Висшето училище по застраховане и финанси,  , ректор на Химикотехнологичният и металургичен университет – София (ХТМУ),    , ректор на Университета по библиотекознание и информационни технологии – София, и     Висшето образование, както всички останали сфери, трябва да се развива в синхрон с динамично променящата се среда, потребностите на икономиката, на фундаменталната и приложна наука, социалната политика и очакванията на обществото. За съжаление адаптирането на системата към новите условия започна твърде късно, когато бяха натрупани сериозни проблеми,  някои от които ще посоча. Един от сериозните проблеми е свързан с досегашния модел за финансиране на висшите училища според броя на обучаваните студенти, който вече е променен, но дава отражение и днес. Този модел и демографският срив доведоха до куриозната ситуация на по-голям брой утвърдени места от броя на завършващите средно образование.  Освен това немалка част от завършващите елитни училища с добра общообразователна, компютърна и езикова подготовка предпочитат да продължат образованието си в престижни чуждестранни университети и много от тях се реализират зад граница. В тази ситуация липсва конкуренция между кандидатстващите и това лишава университетите от възможността да подбират студенти с по-добра подготовка от средното образование и по-висока мотивация за обучение в конкретно професионално направление. В същото време нараства конкуренцията между университетите, прилагат се  нестандартни методи за привличане на студенти, които не се приемат еднозначно от обществеността и се отразяват негативно   върху престижа на цялата система. Сериозен проблем пред българското висше образование е липсата на мотивация у младите хора за академична кариера, поради ниското заплащане и недобрата научна инфраструктура, както и нелеката задача за съчетаване на преподавателска и научна дейност. Това обяснява и слабият интерес към докторските програми. Стипендиите са по-ниски от минималната работна заплата, а придобитата научната и образователна степен „доктор“ не дава предимство при кандидатстване за работа. Макар че тристепенното обучение за бакалавър, магистър и доктор е вече утвърдена и популярна система, доказала редица предимства, все още много работодатели не предлагат необходимото диференцирано заплащане в зависимост от образователната степен. Друг сериозен проблем е, че голяма част от университетите обучават в предпочитани от кандидат-студентите направления, които не отговарят на спецификата на висшето училище, нямат необходимия хабилитиран академичен състав, не разполагат с бази за практическо обучение, но за съжаление получават акредитация от НАОА. В някои университети в бакалавърската степен все още се поддържат специалности с тесен профил, за които няма търсене на пазара на труда и завършващите не намират реализация. От друга страна намалява интересът към професионални направления, за които има търсене от бизнеса. Такъв е случаят с аграрните специалности,  които дават  възможност за добра реализация в един от важните сектори за икономиката. Професията обаче не е привлекателна за младите хора, защото не е работа „в офис“, а обучението е трудно и разходите за подготовка са високи. След присъединяването на нашата страна към ЕС чувствително нарасна интересът сред чуждестранни студенти  от Азия и Африка към обучение в България като част от Европейското образователно и научно пространство. За съжаление процедурите, свързани с приема на студенти от трети страни, са тромави и утежнени, свързани с време и усилия както за кандидатите, така и за висшите училища. За да бъдем конкурентни на отворения образователен пазар, ние университетите също трябва бързо да адаптираме програмите си в синхрон с изискванията на бизнеса, да използваме модерни методи и техники за преподаване за придобиване на нови умения и компетенции, необходими за цифровото общество. Необходимо е да въведем  дигиталните методи в процеса на обучение и административно обслужване на студентите, за да осигурим привлекателна образователна среда. Това изисква разбирането и подкрепата на академичната общност и значителен финансов ресурс. През последните години трябва да отбележим и положителните тенденции, които са резултат от приетата Стратегия за развитие на висшето образование за периода 2014-2020,  последвалите нормативни документи и предприетите управленски мерки. Добър пример от последните дни е предложението за въвеждане на финансови стимули за млади преподаватели и учени, с което се очаква привличане на мотивирани кандидати за научна и академична кариера. В резултат на добрия диалог, който се води между всички заинтересовани страни се виждат и първите оптимистични резултати.", "date": "2018.05.16", "title": " Липсва мотивация  у младите хора за академична кариера"}
{"url": "https://trud.bg/%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5-%d0%b2-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5%d1%82%d0%be-%d1%81%d0%b0-%d0%b2-%d0%ba%d0%b0%d1%87%d0%b5%d1%81/", "text": "ректор на Шуменския университет “Епископ Константин Преславски”,  , ректор на Висшето училище по застраховане и финанси,  , ректор на Химикотехнологичният и металургичен университет – София (ХТМУ),    , ректор на Университета по библиотекознание и информационни технологии – София, и  Проблемите в образованието са многобройни като пясъка в морето или ако трябва да ги обобщим – това са проблеми в качеството, в количеството и в парите. Когато в университета се влиза по-лесно, отколкото в детската градина, нещата не са наред. Без да повтарям казаното от моите колеги, ще добавя няколко щрихи за общото и за специфичното (медицинското) във висшето образование. Формулата за модерния университет е: идентичност, иновации, интернационализация.  За постигането на всеки един от тези три елемента е необходимо качество. Качество на обучението означава конкурентоспособност и бърза и сигурна реализация. Лошо качество в образованието сега означава послушен електорат в бъдеще.  Качеството във висшето образование се гради с идеи и с желание, но се постига с добър мениджмънт, с добри преподаватели и с много инвестиции! Защото се намираме в силно конкурентна среда. Проблемът е, че качеството на висшето образование се определя от много вътрешни и външни фактори като: закони, нормативна база, финансиране, обществени нагласи, качество на средното образование, подбор на студентите и др. Но най-много е необходим качествен колективен манталитет.  Въпреки създадените в университетите вътрешни системи за управление на качеството, контролът върху тяхното прилагане и обменът на добри практики са незадоволителни. Акредитацията е управленска технология за осигуряване на качество, компетентности и надеждност. Но процедурите на НАОА за оценяване и акредитация на висшите училища са усложнени, бавни и неефективни. Висшите училища постоянно са в процес на акредитация. Това претоварва човешките ресурси, създава допълнителна бюрокрация и в крайна сметка затруднява нормалната работа. Да не говорим, че някои от критериите за акредитация са субективни и не позволяват ефективно оценяване. Ние сме в изключително тежка демографска криза поради емиграцията, ниската раждаемост и високата смъртност. „Изтичането на мозъци” е друг кардинален проблем за България. Така губим таланти, средства, шанс за бъдеще и се увеличава зависимостта ни от по-силните. Загубата е много по-голяма, отколкото изглежда на пръв поглед. Следващите в България студенти имат по-голям шанс да останат в България, отколкото следващите в чужбина. Затова трябва да се борим за всеки кандидат-студент, защото ако не го направим ние, други ще го направят! Трябва да се борим и за всеки абсолвент, но тук нещата опират до държавата. С разумно законодателство за обвързване за определен период от време след дипломиране и за достойно заплащане на младите специалисти  можем да намалим тези огромни загуби. Ако не решим тези кардинални въпроси, всичко останало  са временни и частични решения. Отношението преподавател – студент трябва да се промени от менторство към партньорство. Иначе няма да можем да ги въвлечем в изследователския процес, да провокираме тяхната критичност и креативност. Ние отделяме твърде много внимание на натрупването на знания вместо на тяхното умно приложение. Наблюдава се изоставане на методите на преподаване от иновативните тенденции и практиката, както и застаряване на академичния състав. Мотивацията на студентите е от огромно значение. Образованието не е хоби, но то може да бъде интерактивно и информационно забавление. Защото ученето е най-ефективно, когато е свързано с положителни емоции. Особено при днешното дигитално поколение.  Активното участие на студентите в контрола и качеството на обучението е абсолютно задължително в съвременното обучение. И да не забравяме, че най-важното качество на личността е нейната духовност. Моето определение за научна фантазия – концепцията, че с малко инвестиции могат да се получат големи резултати в науката. Необходими са ключови компетентности за научноизследователска дейност, развиване на докторантските програми и на постдокторантурата. Как с докторантска стипендия, по-малка от минималната работна заплата, ще привличаме талантливите млади хора? Подходящата научна среда и научните мрежи са животворната градина за творческото мислене и иновациите. Поради голямата учебна натовареност на преподавателите се налага да има и такива с изследователски статут.  Необходими са научноизследователски звена и технологични центрове, които са ангажирани само с научната дейност. Инвестициите в транслационна наука имат огромно бъдеще. Но за тази цел субсидията за наука трябва да се увеличи от 10 % на 15 % от субсидията за обучение (съгл. ЗВО). Връзката на бизнеса с висшите училища, особено с медицинските, все още е твърде крехка. За Медицинските университети трансферирането на научни знания и продукти за пазарна реализация е по-труден и по-бавен процес в сравнение с другите висши училища, тъй като е свързано със специални разрешения за прилагането на тези продукти върху хора. Проектната дейност, която се превърна в основен механизъм за финансиране на научната дейност в университетите, страда от сериозни дефекти: бавна и усложнена комуникация с финансиращите институции; необходимост от значителен финансов ресурс на ВУЗ-а в аванс – изразходват се собствени средства, възстановяването на които става след време, винаги с рестрикции; тежки за провеждане и отчитане тръжни процедури; трудоемки междинни и финални отчети; големи архиви и продължителни финансови одити. Когато проектите приключат, няма възможности за алтернативно външно, чуждо или частно финансиране и оттук – липсата на устойчивост. В медицината качеството няма алтернатива. За да се направи добър един хуманитарен университет, са необходими поне три неща: 1. Добри преподаватели; 2. Добри преподаватели; 3. Добри преподаватели. За да бъде конкурентноспособен един Медицински университет, освен добри преподаватели, са необходими още отлична материална база и огромни за нашите мащаби инвестиции в модерните направления. Защото Медицинските университети се целят не само във вътрешния, а и във външния пазар. Затова намаляването на държавната субсидия за тези професионални направления бе неправилно решение. Както беше отбелязано и от други колеги, ако не получим адекватно финансиране и не бъдат премахнати нормативните пречки, медицинското образование в България ще престане да бъде конкурентноспособно на агресивния европейски образователен пазар. Наложително е медицинските специалности да бъдат включени в списъка на приоритетните за страната професионални направления и да отпадне ограничението за прием на студенти платено обучение. На дневен ред е преосмислянето на единните държавни изисквания за медицинските специалности и привеждането им в съответствие с достиженията на съвременната медицинска наука. Може би е време да се преоцени дисциплинарният подход, на който е базирано медицинското обучение в България и да се заложи върху интегралната подготовка на студентите и на проблем-базираното обучение. Добрият преподавател се намира трудно и се гради дълго. За да бъде задържан и мотивиран, той трябва да бъде добре платен и удовлетворен! Но основната задача в Медицинските университети си остава една съща: Да запазим ентусиазма и човечността на студентите след дългия образователен маратон. Защото медицината освен наука, е и душа, освен технология и знания, е и емпатия и човеколюбие! Необходима ни е дългосрочна визия, средносрочна стратегия и комплексно решаване на проблемите – например единен закон за висше образование, наука и академично развитие. Все по-често ще ни се налага да ходим на лов не само за студенти, но и за асистенти, и за докторанти, ако не искаме да закриваме катедри и факултети. Ще ни се налага да ходим на лов и за чуждестранни студенти, ако искаме да подържаме добри заплати. Ще перифразирам по следния начин една известна мисъл на Граучо Маркс: Ние сме овладяли изкуството да търсим проблеми, да ги намираме навсякъде, да им поставяме грешна диагноза и да прилагаме погрешни лекарства.", "date": "2018.05.16", "title": " Проблемите в образованието са в качеството, количеството и парите"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d0%b0%d0%bd%d1%82%d0%be%d0%bb%d0%be%d0%b3%d0%b8%d1%8f%d1%82%d0%b0-%d1%89%d0%b5%d0%b4%d1%80%d0%be%d1%81%d1%82/", "text": "В Художествена галерия „Николай Павлович“ в Свищов представиха антологията „Щедрост“ на Иван Антонов. В книгата са включени, както негови творби, така и творби на поети и писатели от  Русия, към които той е направил лични посвещения. По покана на Иван Антонов, културните деятели от Русия са в Свищов, за официалното представяне на антологията. Гостите от гр. Воскресенск, които са част от руския културен елит, бяха приети от кмета на крайдунавския град Генчо Генчев. Гостите бяха запознати със Свищов като център на духовенство и просвета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Представиха антологията „Щедрост“ на Иван Антонов в Свищов\t\t\t"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%be%d1%82-%d0%bc%d0%b0%d1%8f%d0%bc%d0%b8-%d0%be%d0%b1%d0%b5%d0%b4%d0%b8%d0%bd%d0%b5%d1%82%d0%b5-%d1%81%d0%b5/", "text": "„Лошите новини както винаги се разпространяват най-бързо – заяви Христо Стоичков за „Труд“ от Маями по повод предложените законодателни промени, забраняващи рекламата и разпространението на лотарийни игри. – От няколко дни в Щатите ми звънят личности от българския спорт, които за първи път чувам да звучат уплашени и отчаяни заради удара, който се готвят да им нанесат някои от политиците у нас. Искат да им кажа как точно е в САЩ, Испания и на други места, където популярните развлекателни игри и онлайн залаганията дават много силна подкрепа на спорта. И така да съумеят да се защитят с факти срещу безумието, което ги заплашва.  Не мога да повярвам, че в България се връщаме към лошите примери от миналото – да се разваля нещо, което работи добре заради нечии политически и даже по-лошо – лични интереси. Доскоро се твърдеше, че у нас тотото не може да огрее навсякъде и когато лотариите започнаха да спонсорират спорта ни, ситуацията се подобри видимо. И не само клубовете, но и националните отбори започнаха да дишат по-спокойно. Лично аз подкрепям лицензираните организатори на лотарийни игри в България, защото, както навсякъде по света, в момента те използват значителна част от приходите си, за да подкрепят спорта – било то чрез спонсорство или чрез дарения. Осигуряват допълнително финансиране на клубове и федерации, каквото държавата не е в състояние да им предостави. В тази връзка и от самолет се вижда, че евентуалната забрана на рекламата и разпространението на лотариите ще окаже неблагоприятно въздействие и пряко ще рефлектира върху развитието на спорта у нас. На практика ще го ликвидира, защото други спонсори почти няма. Ще пострадат и телевизионните зрители. Работя в телевизионния гигант „Унивижън“ и имам претенции да съм абсолютно наясно за връзката между спонсори и осигуряването на скъпите права за излъчване на големите състезания. Българинът ще трябва да забрави за престижните надпревари, защото рекламата на хазартни игри е основен източник на финансиране. И без нея телевизорът просто ще угасне за големите зрелища! Ще се прочуем, но за жалост пак с глупости. Не мога да си представя как ще реагират хората като ги лишиш от спорта по телевизията от една страна и от друга да го ликвидираш като дейност в България. Но честно – не вярвам да се направи чак такава глупост. Не мога да си представя как стопаните на държавата ще си сложат бинт на здрава глава като направят убийствените за спорта ни промени, които, както разбрах, се прокарват на тъмно. И вярвам – правителството ще покаже, че подкрепя усилията на онези момичета и момчета, имащи куража да се борят с големите и богати държави за да върнат славата на родния спорт. Все още те са най-големите посланици на България пред света. И сигурен съм – този, който им попречи и постави кръст на тяхната мисия, ще си носи греха завинаги. Ще хвърли бумеранг, който ще се върне към него, но какво от това ако българският спорт вече ще е в кома? Хора, забравете различията си и се обединете, както го направиха всички спортисти и клубове, за да спрат безумието. Призовавам ви – помогнете на българския спорт! Няма да оставя някой да скача върху главата му! Аз съм част от българския спорт и няма да позволя на някой си да му пречи да се развива!“", "date": "2018.05.16", "title": " Христо Стоичков от Маями:  Обединете се срещу убийството на спорта!"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b0%d0%ba%d0%be-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5-%d0%bd%d0%b5-%d1%81%d0%b8-%d0%bf%d0%be/", "text": "Помагайте ни, защото, ако ние на Балканите не си помогнем сами, то и Господ няма да ни помогне, каза премиерът Бойко Борисов, който участва в откриването на конференцията “В диалог със Западните Балкани: създаване на регион на растеж, сигурност и свързаност по пътя към Европа” днес в НДК. Пред присъстващите Борисов посочи, че е успех идването на европейските лидери в София, поставянето на проблемите пред тях. Но всичко си зависи в края на краищата от нас, добави премиерът. Преди 15 години Гърция, в Солун, дават перспектива на България и Румъния и ние като държава винаги трябва да помним направеното, посочи Борисов. По думите му днес в София идват лидерите на ЕС, заедно с лидерите на Западните Балкани и му е било трудно, защото има достатъчно проблеми в Европа, но накрая са се съгласили и са приели присърце срещата, което се дължи най-вече на германския канцлер Ангела Меркел. Това, което мога да кажа в момента категорично, по което мисля, че имаме абсолютно разбиране всички в Съвета и съм сигурен, че ще стане, това са основните транспортни, ж.п. коридори, магистрали, дигитална инфраструктура, пристанища, каза Борисов, като изказването му беше онагледено със схема на инфраструктурните проекти. Немалка част от тях вече са изградени с европейско финансиране, а сега, знаете, днес тук са и Световната банка, и ЕБВР, Европейската инвестиционна банка – шефовете им, направили сме панели, в които ще се работи два-три дена, за да могат оттук вече да си тръгнат с ясна картина кое как ще се финансира. Тол системите, които се въвеждат във всички тези държави, гарантират, че могат да изплащат нисколихвените заеми, които ще дадат тези банки, и в същото време с грантовете от ЕК, с малко кофинансиране от бюджетите на тези страни, това, когато го има, съм убеден, че Балканите ще бъдат едно от най-добрите места за живеене на Европа, каза Борисов. Защо толкова се плашат от Западните Балкани, коментира Борисов и посочи данни, според които брутният вътрешен продукт на всички тези държави общо е около 96 млрд. евро, т.е колкото е БВП само на Словакия. Т.е. говорим все едно за приемането на Словакия – и такъв страх. Така че, Западните Балкани като БВП са колкото Словакия, а като население са по-малко от Румъния, посочи Борисов. От какво толкова се плашим, при огромните – трилиони бюджет и БВП на Европа, а в същото време, това място генерира само войни и огромни разходи след това, аргументира се премиерът Борисов. Той коментира други въпроси като Брекзит, който, по думите му, зацикля и не се развива по желания по-бърз начин. Борисов добави също, че истински се надява най-сетне да приключи и спорът за името между Македония и Гърция, както и по думите му президентите Тачи и Вучич трябва да покажат своето европейско лидерство. Премиерът коментира още, че за съжаление голяма част от вниманието на лидерите ще бъде ангажирано с иранското ядрено споразумение, с търговските отношения със САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Бойко Борисов: Ако на Балканите не си помогнем сами, Господ няма да ни помогне"}
{"url": "https://trud.bg/%d0%b1%d0%b5%d0%bb%d0%b8%d1%8f%d1%82-%d0%b4%d0%be%d0%bc-%d0%b2%d1%81%d0%b5-%d0%be%d1%89%d0%b5-%d1%81%d0%b5-%d0%bd%d0%b0%d0%b4%d1%8f%d0%b2%d0%b0-%d1%87%d0%b5-%d1%81%d1%80%d0%b5%d1%89%d0%b0/", "text": "Белият дом “все още се надява”, че срещата на върха между държавния глава на САЩ Доналд Тръмп и севернокорейския лидер Ким Чен-ун ще се състои, въпреки  , предава AFP. „Все още се надяваме, че срещата ще се състои и ние ще продължим по този път”, заяви говорителят на Белия дом Сара Сандърс пред телевизионния канал Fox News. „В същото време… ние бяхме подготвени, че това може да са трудни преговори”, допълни Сандърс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Белият дом „все още се надява”, че срещата на върха между Доналд Тръмп и Ким Чен-ун ще се състои"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d1%81-%d0%bf%d0%be%d0%b4%d0%ba%d1%83%d0%bf-%d1%80%d1%8a%d0%ba%d0%be%d0%b2%d0%be%d0%b4%d0%bd%d0%be-%d0%bb%d0%b8%d1%86%d0%b5-%d0%be%d1%82-%d1%81%d1%82%d0%be/", "text": "Ръководно длъжностно лице от Столична община е било заловено с подкуп. Става дума за главния юрисконсулт на район „Подуяне“ Лилия Геринска. Образувано е досъдебно производство. От 17.00 ч. днес административният ръководител на Софийска градска прокуратура Емилия Русинова и директорът на ГДБОП Ивайло Спиридонов ще дадат брифинг с повече информация по случая.", "date": "2018.05.16", "title": " Хванаха с подкуп ръководно лице от Столична община"}
{"url": "https://trud.bg/%d0%ba%d0%b2%d0%b0%d1%80%d1%82%d0%b0%d0%bb%d0%bd%d0%b8%d1%8f%d1%82-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%be%d1%82%d0%bc%d1%8a%d0%ba%d0%bd%d0%b0-6500-%d0%bb%d0%b2-%d0%be%d1%82/", "text": "Семейство от град Нови пазар, Шуменско, повярва на телефонни измамници, че участва в полицейска операция и им хариза 6500 лв. в торба. Спестяванията си оставили на входната врата след 3 часа убеждения и “театър”, че помагат за залавяне на апашите. Около 14,30 часа във вторник домакинът на 65 г. получил обаждане на стационарен телефон от мъж, който се представил за “кварталния Георгиев”. Съобщил, че в града се провежда операция по задържане на телефонни измамници, а телефонът на пенсионерите е известен на мошениците. Уверил ги, че трябва да се престорят, че вярват, да дадат пари, които после ще им бъдат върнати. За участие в операцията накарал пенсионера и жена му да продиктуват и номера на мобилния си телефон за по-лесна свръзка. Всичко станало по план и в дома на пенсионерите наистина позвънили измамници. Дори били много агресивни, заплашили ги, че ще ги убият, ако не дадат пари. Към 17,30 часа пенсионерите оставали торба, пълна с пари на входната врата. Очаквали, че ще им бъдат върнати след като приключи работата по случая. Малко след 18 часа установил, че не е имало никаква полицейска акция, а самите те са жертва на измамници. Във вторник и Шумен е бил под масирана атака на мошеници. Хора, които са били безпокоени в домовете си, се обаждали в полицията да проверят дали се очаква съдействие от тях и се спасили от измамниците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " “Кварталният Георгиев” отмъкна 6500 лв. от семейство"}
{"url": "https://trud.bg/%d0%b6%d0%be%d0%b7%d0%b5%d1%84-%d0%b4%d0%be%d0%bb-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82/", "text": "Приветствам свършеното от българския министър-председател. Българското председателство е изключително силно. Тук сме, за да подкрепим нашия приятел. Това заяви лидерът на Европейската народна партия Жозеф Дол в началото на Срещата на върха, която се провежда в Бояна. “Аз благодаря за добрата оценка. Днес на този форум не говорим за ляво и дясно. Благодарен съм на всички колеги от целия ЕС и на колегите от Западните Балкани.”, каза от своя страна българският премиер Бойко Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Жозеф Дол: Българското председателство е много силно"}
{"url": "https://trud.bg/130-%d0%bc%d0%b5%d1%82%d1%80%d0%be%d0%b2%d0%b0-%d1%80%d0%b8%d1%81%d1%83%d0%bd%d0%ba%d0%b0-%d0%b7%d0%b0-130-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%bd%d0%b0-%d0%b7%d0%be/", "text": "На 19 май деца ще нарисуват 130-метрова картина за 130-годишнината на столичната зоологическа градина през 2018 г., съобщи пред „Труд“ шефът на зоопарка Добромир Бориславов. След като бъде нарисувана на 19 и 20 май, картината ще остане в зоопарка. На 18 май в 11 ч. кметът на София Йорданка Фандъкова ще открие изложба за историята на градината. Ще бъде представено българско и уникално за Европа мобилно приложение „Умен зоопарк“. С него чрез телефона си, заставайки пред клетката на всяко животно, ще можем да разберем историята му, пресъздадена все едно самото то я разказва. Ще бъдат открити нови заграждения за сурикатите. В края на месеца започва сериозна реконструкцията на залата на трите маймунарника, сектора на приматите. Очаква се тя да продължи до началото на есента. На 19 май от 11 часа в зоопарка пък ще има концерт на Детския радиохор на БНР. В 11.30 ч. стартира концерта “Джаз за деца” с “Венци Благоев ДЖАЗТЕТ”, гост-вокалист Марина Господинова и детска вокална група “Пим-Пам”. В 12.30 ч. започва викторина за деца “Минута е много” с водещ Петър Вучков. На 20 май 19.30 ч. ще се проведе първият в Европа воден куклен театър. Такъв съществува само на едно място в света – в делтата на Червената река – Виетнам. Това е древен традиционен куклен театър и до ден днешен тайните му остават загадка както за публиката, така и за професионалистите. Всички събития от програмата са безплатни срещу билет за вход в Зоологическата градина. Касите ще работят с удължено работно време до 19 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " 130-метрова рисунка за 130-годишнината на зоопарка в София\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%b2%d1%8a%d1%80%d1%85%d0%b0-%d0%b8%d1%81%d0%ba%d0%b0%d0%bc%d0%b5/", "text": "Искаме да демонстрираме, че ни е грижа за социално-икономическото развитие на Балканския регион. Това каза председателят на Европейския съвет Доналд Туск в НДК за предстоящата среща ЕС-Западни Балкани. „Утре ще се срещнем със Западните Балкани за първи път от 15 години“, изтъкна той. „Това ще бъде възможност да покажем, че европейската перспектива за страните от Западните Балкани остава“, заяви Доналд Туск. „Надявам се да доближим по-близо до ЕС приятелите ни от Западните Балкани“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Доналд Туск: На срещата на върха искаме да демонстрираме, че ни е грижа за икономическото развитие на Западните Балкани"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b4%d1%80%d0%be%d0%b3%d0%b8%d1%80%d0%b0%d0%bd%d0%b8-%d1%88%d0%be%d1%84%d1%8c%d0%be%d1%80%d0%b8-%d0%b8-%d1%83%d1%87%d0%b5%d0%bd%d0%b8%d1%87%d0%ba%d0%b0/", "text": "Двама водачи на леки автомобили са били установени след употреба на наркотични вещества. А 16-годишната спътничка на единия у тях доброволно е предала плик с пико, съобщиха от полицията в Сливен. Проверките са били извършени на 15 май от група “Охрана на обществения ред”. Около 16,40 ч. в Сливен е бил спрян за проверка автомобил “БМВ 320”. 19-годишният шофьор е дал положителна проба за метаамфетамин, амфетамин и канабис. В 21,35 ч 26-годишният водач на “Сеат” е дал положителна проба за употреба на метаамфетамин и амфетамин. Непълнолетното момиче, което е пътувало в колата, е носело в себе си 0,5 грама пико. И по двата случая се водят досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Хванаха дрогирани шофьори и ученичка с пико"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b9%d0%be%d1%82%d0%be%d0%b2%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b4%d0%b6%d0%b0/", "text": "Вицепрезидентът Йотова подкрепи Джамбазки за Български културен институт „Св. св. Кирил и Методий“. В този институт българският представител в Европейския парламент и заместник-председател на ВМРО – Българско национално движение Ангел Джамбазки предлага да се провежда българската културна политика зад граница. “Идеята е тази институция да опазва българския език чрез провеждането на курсове и програми, които ще издават сертификати за владеенето му. Това е изключително важно и аз ще се боря да го осъществя”, заяви още той. Джамбазки изрази тази своя идея първо в предаването на БНТ „Обeщанието“, а вчера пусна и свое официално мотивирано становище по темата. Днес вицепрезидентът Илияна Йотова на работна среща в президентството подкрепи инициативата на Джамбазки. На разговорът присъстваха представители на евродепутата, а именно – председателят на НМК Михаил Петров и сътрудникът на Джамбазки в ЕП Ангел Чакъров и представители на Министерство на културата, на Агенцията за българите в чужбина и на Министерството на образованието. На тази среща беше взето решение да бъдат организирани нови работни срещи, на които експерти в областта да направят своите предложения за юридическото реализиране на Българския културен институт „Св. св. Кирил и Методий“. Ето го пълния текст на позицията на Джамбазки. Езикът е една от основите на националността. На самосъзнанието. Човек е такъв, на какъвто език мисли. Езикът трябва да бъде пазен. Особено във времена на демографска катастрофа и продължаваща имиграция на младите българи. За съжаление българите бързо и лесно се вписваме в чуждите общества и след едно поколение децата трудно говорят български, а след още едно – изобщо. И вече не са българи. Стават някакви други. От друга страна историческата българска диаспора в Албания, Македония, Западните български покрайнини, Украйна, Молдова пази прекрасно своя бит, традиции, култура, език. Новата българска имиграция в Западна Европа и Северна Америка все още. Редно е да се обърне внимание и на следния феномен: мрежата от неделни училища в чужбина. Стотици неделни училища, водени с истински апостолски плам от самоорганизирани учителки, на доброволен принцип, покриващи географски новата българска имиграция. Единственият начин българският език да бъде съхранен е да бъде учен и използван. За да бъде учен и използван, езикът трябва да е привлекателен, да има полза и причина за това, освен традицията и родолюбието. Например, да може да се кандидатства с него в българските университети. За да се случи това, трябва да има доказателство за владеенето на езика на определено ниво. Да има диплома, сертификат за владеене на езика съгласно държавните стандарти. Да може един българин от Албания, Украйна, Молдова, от Илинойс, от Мадрид да положи изпит по български там, където живее, да получи сертификат и да може да кандидатства с него в български ВУЗ. За целта трябва да има организация на езикови курсове по български език, на провеждане на изпити, на издаване на сертификати. Понастоящем в тази сфера оперират четири български държавни институции. Това са министерствата на образованието, културата, външните работи и Държавната агенция за българите в чужбина. Предлагам да бъде създаден Български културен институт „Св. Св. Кирил и Методий“, който да провежда българската културна политика зад граница, да организира курсове и да провежда изпити по български език. За целта може да бъде надграден съществуващия вече такъв в Министерството на външните работи, българските културни центрове в чужбина да бъдат прехвърлени на негово подчинение с дипломатически статут, както и необходимите структури от министерство на образованието и ДАБЧ, които да осъществяват методическото ръководство и връзката с българските неделни училища, които също да могат да провеждат курсове и изпити при определени условия. Този модел вече работи – Британски съвет, Институт „Сервантес“, Френски институт и прочее. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Вицепрезидентът Йотова подкрепи Джамбазки за Български културен институт „Св. св. Кирил и Методий“"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5-2/", "text": "Министър-председателят и лидер на ПП ГЕРБ Бойко Борисов разговаря с председателя на гръцката партия „Нова демокрация“ Кириакос Мицотакис за евроатлантическата перспектива на страните от Западните Балкани. Мицотакис е в София за срещата на Европейската народна партия. Той поздрави българския премиер за инициативата му за приобщаването на държавите от региона и за провеждането на Срещата на върха утре. „Срещата ЕС – Западни Балкани е от изключителна важност и Гърция винаги ще помага, както го е и правила, на други страни по пътя им към Европа“, заяви Мицотакис. Двамата бяха единодушни, че с реализирането на инфраструктурните проекти в региона ще се начертае и пътна карта за добросъседство между страните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Бойко Борисов разговаря с председателя на „Нова демокрация“ Кириакос Мицотакис"}
{"url": "https://trud.bg/%d1%83%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d1%81%d1%80%d0%be%d0%ba%d0%b0-%d0%b7%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8-%d0%ba%d0%be%d0%bd%d1%81%d1%83%d0%bb/", "text": "Срокът за изпращане на мнения, становища, предложения и препоръки относно промените в закона за защита на личните данни у нас е удължен до 30 май. Мотиви за удължаването не са посочени. Въпреки това, регламентът влиза автоматично в сила от 25 май, като страната ни имаше две години, за да въведе промените. Всеки може да коментира свободно законопроекта в портала за обществени консултации Strategy.bg. Както “Труд” писа с въвеждането на регламента, фирмите вече трябва да документират всички лични данни, да съхраняват доказателство за съгласие, да покажат за какво са ползвани тези данни, как са защитени и колко дълго се пазят. Регламентът ще задължи компаниите да назначат длъжностно лице по защита на личните данни при няколко условия, ако извършват системно наблюдение на хората, или имат в предприятието над 250 служители, обработват данни в големи обеми или обработват чувствителни данни. Специалистът ще трябва да премине обучение за целта, като на всеки 1000 души ще назначават по един служител във фирмата, който ще отговаря за съхранението и опазването на данните на клиентите. Най-засегнатите сфери ще са здравеопазването, банковото дело, застраховането, доставчиците на комунални услуги, мобилните оператори. Регламентът ще обхване по-специално болниците и фармацевтични компании, които обработват чувствителни лични данни, както и ИТ фирмите и мобилните оператори, които работят с големи обеми данни.", "date": "2018.05.16", "title": " Удължават срока за обществени консултации на регламента GDPR"}
{"url": "https://trud.bg/%d1%87%d0%b5%d1%82%d0%b2%d1%8a%d1%80%d1%82%d1%8a%d0%ba-%d0%b2%d0%b5%d1%87%d0%b5%d1%80-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd%d0%b0-%d0%b7%d1%80%d0%b8%d1%82%d0%b5%d0%bb%d0%b8%d1%82/", "text": "Седмата фестивална вечер от шестото издание на Международния фестивал за млад театър „Тара-ра-бумбия“ ще предложи на жители и гости на Благоевград два спектакъла. „Разделям двойки по домовете“ започва от 19:00 часа на Голяма сцена на ДТ „Никола Вапцаров“. Номинираният за награда „Молиер“ в категория „Най-добър жив франкофонски автор“ през 2015 автор събира на една сцена Искра Донова, Михаил Билалов и Николай Луканов. От 21.30 часа театър „Реплика“ ще представи на Камерна сцена на ДТ „Никола Вапцаров“ спектакъла по едноименната творба на румънският драматург Михаела Михайлов – „Лоши деца“. Преводът е на Лора Ненковска. Представлението е построено от документални интервюта, които екипът е събирал от родители, учители и ученици от няколко столични училища. Спектакълът изследва насилието в училище като болест на обществото. Затова се стреми да въвлече активно зрителя в историята, като от наблюдател го превърне в съучастник, използвайки средствата на документалния театър. Режисьор на спектакъла е Благой Бойчев, сценографията е на Маргарита Данчева, музика- Ованес Торосян. В ролите на сцената излизат Боряна Пенева и Ваня Богданова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Четвъртък вечер предлага на зрителите на „Тара-ра-бумбия“ „Разделям двойки по домовете“ и „Лоши деца“"}
{"url": "https://trud.bg/%d0%bf%d0%bb%d0%b5%d0%bc%d0%b5%d0%bd%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b4%d0%b6%d0%be%d1%80%d0%b4%d0%b6-%d0%b8-%d1%88%d0%b0/", "text": "Децата на принц Уилям – Джордж и Шарлот, ще са шафери на сватбата на чичо си принц Хари с американската актриса и фотомодел Меган Маркъл, предаде Ройтерс. Дворецът Кенсингтън разпространи комюнике с имената на шаферите и шаферките. Четиригодишният принц Джордж, който е трети подред в наследяването на престола, ще бъде шафер на принц Хари заедно с други три момчета – 6-годишния Джаспър Дайър, кръщелник на принц Хари и син на приятеля му Марк Дайър, и 7-годишните Брайън и Джон, синовете на приятелката на Меган Маркъл Джесика Мълрони. Младоженката ще бъде съпроводена от шест момичета. Освен принцеса Шарлот, която в началото на месец май навърши 3 години, шаферки ще бъдат две кръщелнички на принц Хари – 3-годишната Флорънс ван Кутсъм и двегодишната Зали Уорън, две кръщелнички на Маркъл – дъщерите на приятелката й Бенита Лит, 6-годишната Рени и 7-годишната Райлън, както и 4-годишната дъщеря на Джесика Мълрони – Айви. По-рано бе оповестено, че кум на принц Хари ще бъде принц Уилям. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Племенниците на принц Хари – Джордж и Шарлот, ще са шафери на сватбата му с Меган Маркъл"}
{"url": "https://trud.bg/%d1%83%d1%87%d0%b0%d1%82-%d0%b3%d0%b0%d1%83%d1%87%d0%be%d1%81%d0%b8%d1%82%d0%b5-%d0%ba%d0%b0%d0%ba-%d0%b4%d0%b0-%d1%81%d0%b2%d0%b0%d0%bb%d1%8f%d1%82-%d1%80%d1%83%d1%81%d0%ba%d0%b8/", "text": "Треньорският щаб и играчите на Аржентина, както и местните журналистите, които ще отразяват световното в Русия, получиха ценни уроци как да свалят рускини по време на големия форум. За целта те се сдобиха с наръчник как да се държат в страната домакин, а една от главите в четивото е посветена именно на местните жени. Лично футболната федерация на „гаучосите“ разпространи текста на хартиен носител, а това бе подложено на солидна критика от феновете на тима. В крайна сметка ръководителите на футбола в страната са иззели въпросните наръчници, за да премахнат информацията за свалките.", "date": "2018.05.16", "title": " Учат „гаучосите“ как да свалят рускини"}
{"url": "https://trud.bg/%d1%81%d1%82%d0%b8%d0%b2%d1%8a%d0%bd-%d0%bf%d0%b5%d1%82%d0%ba%d0%be%d0%b2-%d1%82%d0%b2%d1%8a%d1%80%d0%b4%d0%b5-%d1%81%d0%ba%d1%8a%d0%bf-%d0%b7%d0%b0-%d1%86%d1%81%d0%ba%d0%b0/", "text": "Стивън Петков, нападателят на „Ботев“ (Пловдив), разкри, че няма оферта от ЦСКА. Голмайсторът на „канарчетата“ допълни, че в договора му има откупна клауза и единствено „Лудогорец“ има финансовата мощ да я задейства. „Имам договор за още една година с клуба – обясни Петков по време на награждаването му за играч на месец април. – Много неща се изписаха, но не са верни. Никой от ЦСКА не ме е търсил, желанието ми е един ден да напусна тази страна.“", "date": "2018.05.16", "title": " Стивън Петков твърде скъп за ЦСКА"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-41-%d0%b1%d1%8a%d0%bb%d0%b3%d0%b0%d1%80%d0%b8-%d0%b7%d0%b0-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d1%85%d0%be%d1%80%d0%b0/", "text": "41 българи бяха арестувани при специализирана операция на испанската полиция срещу престъпна група, занимавала се с трафик на хора и сексуална експлоатация на непълнолетни, съобщи  . При операцията в Испания са освободени 14 жертви, 12 от които – непълнолетни. 4 жертви на престъпната група са били освободени в други европейски страни. Разследването е започнало през август 2017 г. във връзка с получена информация за група, която се занимавала с кражби от испански магазини, а откраднатото продавала в различни европейски страни. Разследващите установили, че организацията се управлява от необитаеми сгради в Мадрид. Именно в такива сгради са намерени и множество от непълнолетните жертви на групата, които живеели в ужасяващи условия. Те били примамвани да се преместят от България в Испания с фалшиви обещания, но веднъж пристигнали, били поставяни в условия на робство и заставяни да извършват престъпления. В някои случаи обаче непълнолетните са били давани на нелегалната организация от родителите им. Момичетата например са били „купувани на вноски” – първата в България, втората – при пристигането в Испания. Цената се е определяла и от това колко изкусни са били непълнолетните в кражбите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Арестуваха 41 българи за трафик на хора в Испания"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%8f%d1%82-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0/", "text": "Областният управител на Стара Загора Гергана Микова отвори паметника на връх Бузлуджа за журналисти. Представителите на медиите имаха на разположение половин час да документират вида, в който се намира социалистическият символ. За последно той е отварян регламентирано преди 8 години. Част от мозайките са компрометирани, по стените има надписи и графити, а покривът е чувствително разрушен и опасен. Влизането в обекта е забранено, но въпреки това, преди да бъде поставена кабинка с денонощна полицейска охрана, достъпът до паметника се беше превърнал в сериозен бизнес. По неофициални данни за влизане в него се плаща по 100 евро на човек. Често са засичани и организирани групи от чужденци. Авантюристи преминаваха през въздуховоди и оборудвани с лебедки се спускаха четири метра надолу. И сега продължават да идват хора, дори и през нощта, но проникването в чинията е невъзможно заради полицейското присъствие. „В скоро време ще се извърши обследване на сградата, за да се установи какво е нейното състояние и какво трябва да се предприеме, за да се осигури контролиран достъп на туристи. Има варианти да се обезопаси коридор, по който да преминават посетителите” – каза Гергана Микова. Тя добави, че ако паметникът получи статут на културен или архитектурен обект, ще има възможност да се кандидатства за европейско финансиране за ремонт на сградата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Областният управител на Стара Загора отвори чинията на Бузлуджа за журналисти"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%ba%d0%b8%d1%82%d0%b5-%d0%bf%d0%be-%d0%b1%d0%be%d1%80%d0%b1%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0%d1%82%d0%b8-%d0%ba%d0%b0%d1%82/", "text": "Националките ни по борба бяха посрещнати като истински звезди на японска земя. Особен интерес домакините имаха към олимпийските ни състезателки от Рио 2016 – Тайбе Юсеин и Мими Христова, както и към старши треньора Петър Касабов. Наскоро двете спечелиха поредните си медали. Тайбе стана еврошампионка, а Мими спечели сребро. Тримата трябваше да отговарят на въпросите на 10-ина телевизионни медии, които бяха в детайли запознати с кариерите на всяка една от осемте наши състезателки в Окаяма. Националките бяха посрещнати с „добре дошли” от кмета Масао Омори, а традиционното българско кисело мляко не липсваше на церемонията. Тимът ни е по покана на домакините, които изцяло поемат разноските по престоя им. И ще останат там две седмици на лагер, като част от подготовката им за олимпийските игри Токио 2020.", "date": "2018.05.16", "title": " Националките по борба посрещнати като звезди"}
{"url": "https://trud.bg/%d0%bc%d1%80%d0%b5%d0%b6%d0%b8%d1%82%d0%b5-%d0%b2%d0%b8%d0%ba%d0%b0%d1%82-%d0%b2%d0%b5%d0%b7%d0%b5%d0%bd%d0%ba%d0%be%d0%b2/", "text": "Александър Везенков може да заиграе зад Океана още това лято. 206-сантиметровият българин получи повиквателна от тима от НБА „Бруклин Нетс“, който миналата година го избра в драфта. Крилото, което все по-рядко намира място в титулярния състав на „Барселона“, ще замине за САЩ след края на сезона в Испания. Възможно е „Мрежите“ да пратят 22-годишния Саша във втория си отбор „Лонг Айлдънд Нетс“, който играе в Лигата за развитие. Наскоро каталунските медии писаха, че „Барса“ смята да освободи Везенков, тъй като привлече американеца Джейлън Рейнолдс, който играе на същия пост.", "date": "2018.05.16", "title": " „Мрежите“ викат Везенков"}
{"url": "https://trud.bg/%d0%b7%d0%b0%d0%b3%d1%80%d0%b5%d0%b1-%d0%b8%d1%81%d0%ba%d0%b0-%d0%b4%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%b2%d1%82%d0%be%d1%80%d0%b0-%d1%81%d1%80%d0%b5%d1%89%d0%b0/", "text": "Хърватският министър на външните работи и европейските въпроси Мария Пейчинович Бурич заяви днес, че Загреб иска по време на хърватското председателство на Европейския съвет през 2020 г. да организира втора среща на върха ЕС-Западни Балкани, на която разширяването на съюза да се върне на преден план, предаде агенция МИА. “Бихме искали нашата среща на върха да бъде среща на разширяването и посланието й за връщане на фокуса върху държавите от Западните Балкани да бъде по-силно”, каза Пейчинович Бурич за хърватското радио. Тя коментира, че предстоящата среща на върха ЕС-Западни Балкани в София е важна стъпка напред, защото от този форум Европейският съюз ще покаже, че има ясна позиция за целия регион на Западните Балкани. Преди 18 години в Загреб Европейският съюз за пръв път организира среща на върха извън своите граници. На тази среща разширяването беше на дневен ред. Тогава беше подписано Споразумението за стабилизиране и асоцииране между Македония и ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Загреб иска да организира втора среща на върха ЕС-Западни Балкани през 2020 г."}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d0%b3%d0%be/", "text": "Фактът, че от 15 години в дневния ред на Европа темата за европейското бъдеще на Западните Балкани е централна, е успех за България и българското председателство. Това каза председателят на Партията на европейските социалисти Сергей Станишев по време на пресконференция преди координационна среща на левите премиери и партийни лидери „След малко ще започнат да пристигат премиерите, в това число и от Западните Балкани трима министър-председатели са от нашето политическо семейство. Очакваме премиерите на Португалия, Гърция и Малта. Това ще бъде важна среща, въпреки че нашите позиции са публично известни“, заяви Станишев. „Всички знаем, че днес и утре са пикът на българското председателство на Съвета на ЕС“, отчете лидерът на ПЕС и припомни, че предишната подобна среща е била през 2003 г. в Солун. Той отдаде дължимото на Федерика Могерини за усилията това да стане факт, защото наред със самия процес на разширяване е много важно, че Комисията е излязла с 6 много важни инициативи във връзка със свързаността на региона, дигиталната икономика, образованието и много други неща, които са важни за хората от Западните Балкани, така и за самия ЕС. Ние не одобряваме изтеглянето на САЩ от споразумението с Иран, осъждаме и насилието в сектора „Газа“, коментира председателят на Партията на европейските социалисти  „В нашата среща, както и на вечерята, която ще предстои, ще обсъждаме други теми, които са актуални в света“, отчете Станишев. Той посочи, че основната тема са Западните Балкани и европейската им перспектива. „България може да се гордее, че като нова страна член в ЕС, се превръщаме в регионален лидер, който е способен да помага на другите по този път. Това е успех за България и всички българи“, каза Станишев. Той изрази надежда през юни ЕС да стартира преговорите с Македония и Албания. За една година управление Зоран Заев видимо променя Македония и служи на обществото, а не на политическите си интереси, заяви Станишев. Той отчете като позитив и подписването на ратификацията на договора за добросъседство. По думите му този договор е бил протакан 10 години, заради национализма и липсата на политическа воля. „Искам категорично да подкрепя и усилията на правителството на Зоран Заев и правителството на г-н Ципрас за намиране на решение, достойно и за двете страни за решаване на прословутия езиков спор, който се точи вече 30 години. Аз знам, че има и националистически атаки срещу тях, има немалко съпротива, но това се нарича лидерство. То трябва да бъде подкрепено и окуражено за благото на целия регион“, заяви Станишев. Според него Западните Балкани имат много да наваксват, но ЕС трябва да покаже ясен ангажимент и програма за действие, които да ускорят процеса. По думите му перспективата и ясният политически ангажимент към Западните Балкани са много важни за ЕС. Станишев посочи, че е важно да се разбере политическият контекст за цяла Европа, не само за региона. „Раните от войните от 90-те години са много пресни, много лесно могат да бъдат отворени“, каза Станишев и допълни, че има много сили както вътрешни, така и външни, които биха желали да разиграват геополитически игри на територията на Западните Балкани. „В редица страни от ЕС имат немалко скептицизъм, имат опасения за този процес“, посочи Станишев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Сергей Станишев: България може да се гордее, че се превръща в регионален лидер"}
{"url": "https://trud.bg/%d1%80%d0%be%d0%bc%d0%b0%d0%bd%d1%8a%d1%82-%d0%bd%d0%b0-%d0%bc%d0%be%d1%8f-%d0%b6%d0%b8%d0%b2%d0%be%d1%82-%d0%b8-%d1%84%d0%b8%d0%bb%d0%bc%d1%8a%d1%82-%d0%bc%d0%be%d0%bd/", "text": "Журналистът Георги Тошев представи книгата и документалният филм за Стефан Данилов в ДТ „Никола Вапцаров“ пред благоевградската публика. Продукцията е със заглавие „Монолог“ и е режисиран от Георги Тошев, който е и съсценарист, заедно с Ема Константинова. Филмът, посветен на 75-годишнината на Данаилов, представя днешния ден на известния актьор и припомня някои от най-известните му роли в киното, сред които кадри от „Понеделник сутрин“, „Инспекторът и нощта“, „Търновската царица“ и много други. Включени са още кадри и фотографии от личния архив на Стефан Данаилов и от фонда на Българската национална филмотека /БНФ/. Сред тях са ценни документални кадри, заснети през 60-те и 70-те години по време на снимките на “На всеки километър”, “Иван Кондарев” и други филми, превърнали се в класика. „Романът на моя живот“ е от първо лице и разказва забавни случки от детските пакости и истории от снимачните площадки и неизвестни досега подробности от живота на най-емблематичната ни кино звезда. От страниците Стефан Данаилов припомня срещите си с редица лидери от близкото минало и настоящето, а не на последно място отбелязва какво му носи преподаването и студентите като вдъхновение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " „Романът на моя живот“ и филмът „Монолог“ за Стефан Данаилов бяха представени в Благоевград"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%bf%d0%be%d1%81%d0%b5%d1%82%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d0%be/", "text": "Министърът на вътрешните работи проведе среща в община Плевен, на която присъстваха областният управител Мирослав Петров, директорът на ГД „Пожарна безопасност и защита на населението“ главен комисар Николай Николов, и директорът на ОДМВР старши комисар Красимир Начев, съобщиха от МВР. Целта ни е да направим организация, която да помогне оптимално за възстановяване на щетите в имотите на хората. Предприети са действия за съдействие на пострадалите собственици и пълна мобилизация на екипите за отстраняване на щетите. Усилията на местната власт досега са дали резултат. Благодарение на редовната санитарна сеч, няма трагични последици, няма засегнат човешки живот. Снощи градът беше блокиран, но екипите и гражданите бързо са се организирали за заличаване на последствията. Свидетели сме, че провеждането на планирана профилактика е предотвратило по-сериозни щети. Надявам се ситуацията да е практичен пример за кметове, които не са отделили средства за такива дейности, да са мотивирани да го направят, заяви министър Радев и благодари на служителите на пожарната за бързата реакция. Чух от кмета и виждам, че всички хора са се сплотили и са си помагали, но би било добре хората да са още по-грижливи към собствеността си и да отделят средства и за застраховки, а тези, които са държавни и общинска собственост, там отговорността е на държавата. Ще запозная министър – председателя с обстановката и какво конкретно е състоянието и на частния и на сградния фонд, който е общинска и държавна собственост, допълни вътрешният министър. Над 245 сигнала са реагирали колегите ни в Плевен. Благодаря на полицейските служители за добрата организация, в резултат на която не е допуснато нито едно посегателство върху имот, заяви директорът на ГДПБЗН гл. комисар Николай Николов. Министър Радев се запозна на място и с обстановката в с. Гривица. Той още веднъж потвърди, че държавата ще направи всичко възможно, за да подпомогне най-засегнатите социално слаби семейства. Това ще се случи след като се извърши оглед от специалисти на място и се опишат нанесените щети, както и проверка за наличието на застраховки, и след прецизна оценка на Междуведомствената комисията за възстановяване и подпомагане към МС. Той припомни, че комисията разполага с определен годишен бюджет и има определен лимит. Това, което виждаме на място е впечатляващо, навсякъде са организирани хората, които работят и помагат, заедно да отстранят поне първите последствия от нанесените щети, допълни още вътрешният министър. На място ще останат и полицейски дежурни екипи, които ще продължат да охраняват пострадалите от бурята къщи в селото. Главен комисар Николай Николов се срещна с общинското ръководство и общинските съветници, и подчерта, че най-важното в момента е възстановяването на нормалния живот на хората. Нужно е Общинският съвет в Бяла Слатина да заяви финансови средства по определен ред, и след разглеждането им от правителството, да бъде отпуснато финансиране. Убеден съм, че подкрепа ще има, категоричен беше главен комисар Николов и допълни, че местната власт в града има готовност със собствени средства да подпомогне социално слабите жители, пострадали от бедствието. От Бяла Слатина главен комисар Николов отпътува за Плевен, където докладва на министъра на вътрешните работи за обстановката в града и направиха оглед на щетите в Плевен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Валентин Радев посети пострадалите от бурята Плевен и Гривица\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b8-%d0%bf%d1%83%d1%82%d0%b8%d0%bd-%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%b2-%d1%82%d0%b5%d0%bb%d0%b5%d1%84%d0%be%d0%bd%d0%b5%d0%bd-%d1%80/", "text": "Турският президент Реджеп Тайип Ердоган и руският му колега Владимир Путин обсъдиха в телефонен разговор последните събития в Палестина, предаде ТАСС, позовавайки се на източник от турското президентство. Двамата коментираха напрежението в региона, предизвикано от преместването на американското посолство от Тел Авив в Ерусалим, и факта, че палестинските демонстранти в ивицата Газа са били “цел на нападения”. Ердоган информира Путин за планираната извънредна среща на Организацията за ислямско сътрудничество на 18 май в Истанбул. По-рано днес Ердоган разговаря по телефона с германския канцлер Ангела Меркел, с иранския президент Хасан Рохани, с емира на Катар шейх Тамим бин Хамад Ал Тани, с държавния глава на Индонезия Джоко Видодо, с президента на Судан Омар ал Башир, с които също обсъди събитията в Палестина. По последни данни при сблъсъци с израелските сили на 14 май са загинали над 60 палестинци, а над 2800 са били ранени. Общо от 30 март, когато започнаха пограничните сблъсъци на палестинци с израелски войници, в района бяха убити най-малко 110 араби, а над 5000 бяха ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Ердоган и Путин обсъдиха в телефонен разговор последните събития в Палестина"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d0%b1%d1%89%d0%b5%d1%81%d1%82%d0%b2%d0%be%d1%82%d0%be-%d0%bc%d0%be%d0%b6%d0%b5-%d0%b4%d0%b0-%d0%bf%d0%bb%d0%b0%d1%82%d0%b8-%d0%bc/", "text": "Обществените медии носят отговорност пред гражданите за утвърждаването на професионалните стандарти в журналистиката и акцентирането върху социалнозначими теми в свят на все по-голяма концентрация на медии и финанси. Това беше общата позиция на държавния глава Румен Радев и на генералния директор на Европейския съюз за радио и телевизия, Ноел Къран, които се срещнаха днес на Дондуков 2. В Срещата участваха генералният директор на БНР Александър Велев и генералният директор на БНТ Константин Каменаров. Ноел Къран е на посещение в България за участие в срещата на обществените радио и телевизионни медии от Югоизточна Европа. Свободният достъп до достоверна и актуална информация е важен за всяко гражданското общество. Обществото може да плати много висока цена, ако плурализмът в медиите отсъства и липсва доверие в тяхната обективност, а те се възприемат предимно като източник на пропаганда или реклама, беше подчертано на срещата. Алтернатива на електронните медии и изданията, които следват собствен подход за отразяване на събитията на основата на корпоративна или политическа принадлежност, могат да бъдат само обществените медии, отбеляза Ноел Къран. Като основно предизвикателство пред обществените медии в България бяха посочени неадекватното финансиране, което не им позволява да бъдат конкурентоспособни на пазара на труда, нито да инвестират в съвременни технологии. Президентът Радев посочи и необходимостта от усъвършенстване на медийното законодателство в България за повишаване на прозрачността в собствеността на медиите, тяхното финансиране, както и на критериите за формиране на субсидията за обществените медии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Румен Радев: Обществото може да плати много висока цена, ако обективността отсъства в медиите"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%82%d0%b5%d0%bd%d0%b8%d1%81%d0%ba%d0%b0%d1%82%d0%b0-%d0%b8-%d0%b8%d0%bd%d1%81%d1%83%d0%bb%d0%b8%d0%bd%d0%b0-%d0%bd%d0%b0-%d0%b1%d0%be%d1%8f%d0%bd-%d0%bf%d0%b5%d1%82/", "text": "Екипът по въздушно търсене на българския алинист Боян Петров приключи действията по спасителната акция. В заключение: Не са открити следи както от екипа по търсене на земя, така и от въздушния. Чака се официалното изявление на правителството, в случай че трябва да се извърши допълнително търсене. Това пишат на официалната си страница във фейсбук “Dream Wanderlust” от спасителния екип.  Боян Петров е в неизвестност от 3 май, когато тръгна да покорява осемхилядника Шиша Пангма в Хималаите. “Изпратихме всички доклади на българското правителство. Сега те ще вземат решение дали да продължим търсенето. Беше ни дадено разрешение да търсим Боян Петров до днес”, пишат от спасителния екип. Показаха и вещите на българския алпинист, които са намерени по време на издирването му под връх Шиша Пангма. “Dream Wanderlust” публикуваха подробно как се е осъществила операцията днес: “В 7:51 часа непалско време излетяхме заедно с двама българи в търсене на българския катерач Боян Петров. Отново прелетяхме над Шишапангма и бавно се спуснахме до базовия лагер като част от мисията за търсене с надеждата да намерим някаква следа. Изкачихме се по-нагоре и също претърсихме долните части на планината.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Вижте тениската и инсулина на Боян Петров, намерени под Шиша Пангма"}
{"url": "https://trud.bg/%d1%81%d0%be%d1%84%d0%b8%d1%8f-%d0%b2%d0%bb%d0%b0%d0%b3%d0%b0-1-%d0%bc%d0%bb%d0%bd-%d0%bb%d0%b2-%d0%b2-%d1%88%d0%b5%d0%b9%d0%bd%d0%be%d0%b2%d0%be/", "text": "Тази година Столичната община ще инвестира в болница „Шейново“ над 1 млн. лв. Това съобщи кметът на София Йорданка Фандъкова по време на представяне на нов мамограф и ултразвук в болницата. Уредите ще помогнат за ранната диагностика на онкологични заболявания на млечната жлеза. За последните 2-3 г. около 3 млн. лв. са инвестирани в ремонти и оборудване на общински болници. В „Шейново“ средствата са малко под 1 млн. лв. Предстои цялостно енергийно обновяване на болницата. Средствата вече са заложени, а ремонтът ще бъде извършен лятото. Така здравното заведение ще спести от осветление и отопление. С подобна мярка в 12 ДКЦ разходите за електроенергия са намалели с 40%. Освен за оборудване и ремонти, СО дофинансира общинските болници и с около 10 млн. лв. годишно. Тези средства са важни, защото допълват финансирането от НЗОК. „Общинските болници нямат право да връщат спешни пациенти, затова ги подкрепяме“, обясни кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " София влага 1 млн. лв. в „Шейново“\t\t\t"}
{"url": "https://trud.bg/%d0%bd%d0%b8%d1%88%d0%b8%d0%ba%d0%be%d1%80%d0%b8-%d1%81%d0%bf%d1%80%d1%8f-%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b2-%d0%b4%d1%80%d0%b0%d0%bc%d0%b0/", "text": "Звездата на японския тенис Нишикори обърна Григор Димитров в мач от втория кръг на силния турнир в Рим – 6:7, 7:5, 6:4. Българинът наложи волята си в първата част, която спечели след тайбрек. Във втория сет Нишикори направи решаващ пробив в края. Третия започна добре за българския тенисист, който имаше пробив преднина до 4:3. тогава Григор загуби подаването си, а след изравняването в геймовете нервите на противника му се оказаха по-здрави.", "date": "2018.05.16", "title": " Нишикори спря Григор Димитров в драматичен мач"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%b2/", "text": "Министър-председателят Бойко Борисов ще е домакин на Срещата на върха между лидерите на ЕС и на страните от Западните Балкани. Форумът, който ще се проведе утре, 17 май, в НДК е най-голямото събитие в рамките на Българското председателство на Съвета на ЕС и на неговия основен приоритет – европейска перспектива и свързаност на Западните Балкани, съобщи пресслужбата на МС. Премиерът Борисов официално ще посрещне държавните и правителствените ръководители, участващи в срещата, в 9,15 часа. Председателят на Европейския съвет Доналд Туск, който ще ръководи Срещата на върха, ще представлява Европейския съюз заедно с председателя на Европейската комисия Жан-Клод Юнкер. Във форума ще участват също върховният представител на Съюза по въпросите на външните работи и политиката на сигурност Федерика Могерини, комисарят по европейската политика за съседство и преговорите за разширяване Йоханес Хан и председателят на Европейския парламент Антонио Таяни.  Основна тема на основна тема на обсъжданията ще бъде свързаността – по отношение на транспорт, енергетика, цифрова инфраструктура, образование и др. Целта е да бъдат подобрени връзките както между Западните Балкани и ЕС, така и между страните от региона. След приключване на пленарните сесии, от 15 часа, Бойко Борисов, Доналд Туск и Жан-Клод Юнкер ще дадат пресконференция. От 16,00 ч. в НДК ще се проведе Световен икономически форум (Давоски форум) с тема „Стратегически диалог за Западните Балкани“. В него ще вземат участие и президентът на Световния икономически форум Бьорге Бренде, ръководителят на ЕБВР Сума Чакрабарти и изпълнителният директор на Световната банка Кристалина Георгиева и ще бъдат представени ангажиментите на финансовите институции към проектите на Балканите. През утрешния ден е планирана и двустранна среща на министър-председателя Борисов с премиера на Обединеното кралство Тереза Мей.", "date": "2018.05.16", "title": " Бойко Борисов  е домакин на Срещата на върха ЕС – Западни Балкани"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d0%be%d0%b4%d0%b0%d1%80%d0%b8-%d0%bc%d0%b0%d1%87-%d0%bd%d0%b0-%d0%bd%d0%b8%d1%88%d0%b8%d0%ba%d0%be%d1%80%d0%b8/", "text": "Григор Димитров напусна втори пореден турнир още след първия мач. След скоропостижното си отпадане на турнира от сериите „Мастърс“ в Мадрид миналата седмица, сега родният тенис ас си тръгна и от надпреварата от същата категория в Рим. Причината бе драматична загуба със 7:6 (4), 5:7, 4:6 от японеца Кей Нишикори във втория кръг. Навръх 27-ия си рожден ден Григор бе настроен прекалено благосклонно към съперника и му даде куп подаръци. Димитров взе психологическо предимство като взе първия сет след тежка битка и тайбрек, а във втория дръпна с пробив. Но лесно изпусна аванса, а историята се повтори и в третата част. Решаващ се оказа 9-ият гейм на третия сет. Григор на два пъти стигна до „скрит мачбол“, но се подхлъзна точно когато се готвеше за неотразима атака. Той продължи разиграването, но направи непредизвикана грешка, която му подейства на психиката. Българинът се сдържа и не стовари ракетата си на корта, но малко по-късно ръката му трепна и опитният Нишикори не пропусна да се възползва и да затвори мача след 2:56 часа на корта. Поражението няма да се отрази на мястото на Григор в ранглистата, но тенисистът пропусна шанса да натрупа повече игрова практика на клей преди втория турнир от Големия шлем – „Ролан Гарос“.", "date": "2018.05.16", "title": " Григор подари мач на Нишикори"}
{"url": "https://trud.bg/%d0%b2%d0%b8%d1%80%d1%82%d1%83%d0%be%d0%b7%d0%bd%d0%b0%d1%82%d0%b0-%d0%be%d0%bf%d0%b5%d1%80%d0%bd%d0%b0-%d0%bf%d0%b5%d0%b2%d0%b8%d1%86%d0%b0-%d0%b2%d0%b5%d1%81%d0%b5%d0%bb%d0%b8%d0%bd%d0%b0-%d0%ba/", "text": "Изключителен концерт на световноизвестната българска оперна певица Веселина Кацарова се състоя снощи в една от най-големите зали в град Цюрих – Tonhalle Maag, съобщиха за “Труд” от посолството ни в Берн. Концертът е включен в поредицата планирани мероприятия за отбелязване на Българското председателство на Съвета на ЕС 2018. Сред многобройните зрители в залата присъстваха и специално поканените от посолството ни гости – изтъкнати представители на швейцарската общественост, институции и бизнес. В приветственото си слово към многобройната публика посланик д-р Меглена Плугчиева постави акцент върху Българското председателство на Съвета на ЕС 2018 г. и на неговите приоритети и постижения, но и на възможността, която то предоставя за популяризиране на българската култура и традиции, на богатата палитра на българската народна музика и нейния значителен принос към европейското културно многообразие. Българските оперни гласове и певческо изкуство се радват на световна слава и носят в себе си посланието за многовековната история и култура на нашата държава, подчерта посланик д-р Плугчиева. Зрителите в пълната зала бяха покорени от виртуозните изпълнения на г-жа Веселина Кацарова в съпровод на Цюрихския камерен оркестър. В програмата бяха включени и изпълнения на български народни песни, преработени за мецосопран и струнен оркестър. Зрителите в залата получиха към програмата и превод на текста на песните. Прекрасният глас на българската оперна прима превърна концерта в незабравим спомен за многобройната публика.", "date": "2018.05.16", "title": " Виртуозната оперна певица Веселина Кацарова с изключителен концерт в Цюрих"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d0%bd%d0%b5-%d1%80%d0%b0%d0%b7%d0%b1%d1%80%d0%b0-%d0%ba%d0%b0%d0%bf%d0%b8%d1%82%d0%b0%d0%bb/", "text": "С трагичен глас и пъшкане съиздателят на вестник „Капитал“ Теодор Захов откри конференция „Медийна свобода и плурализъм“ вчера в столичен хотел. Основен организатор на сбирката бе „Икономедиа“ на Иво Прокопиев чрез скромното обединение Съюз на издателите в България. В залата имаше участници от европейски журналистически организации. Както си му е редът Захов държа и встъпителна реч. Той изпя на чуждестранните журналисти фалшивата песен, че в България има сериозен проблем със свободата на словото и разпространението на печатни издания. В рефрена му звънна и името на депутата от ДПС Делян Пеевски. Дотук добре. По-нататък в конференцията обаче Европа някак си не разбра мъката на Захов и компания. Присъстващите чужди представители на неправителствени организации и медии говориха за проблемите в други европейски и балкански държави. България беше споменавана рядко, като основният фокус бе върху случващото се с журналистите в Унгария, Полша, Словакия, Сърбия, Черна гора. Така, за съжаление на Прокопиев, Захов и техните сподвижници, сбирката не успя да постигне целта си – да изкара страната ни като място, където медиите са поробени.", "date": "2018.05.16", "title": " Европа не разбра „Капитал“"}
{"url": "https://trud.bg/%d0%bd%d0%be%d0%b2%d0%b8-%d0%bf%d1%80%d0%b0%d0%b2%d0%b8%d0%bb%d0%b0-%d0%b7%d0%b0-%d0%b1%d0%b3-%d1%85%d1%80%d0%b0%d0%bd%d0%b8%d1%82%d0%b5/", "text": "Нови правила за българските храни ще влязат в сила с приемането на промени в Закона за марките и географските означения. Измененията на законопроекта бяха приети на първо четене от икономическата комисия към парламента. С приемането на закона българското кисело мляко и още 12 други продукта ще останат без национална регистрация и защита на географските означения, тъй като след 2007 г. е трябвало да бъдат вписани в европейски регистри. Страната ни е поискала дерогация от ЕК, но ако тя не ни даде отсрочка, губим правата над характерни български продукти като бялото саламурено сирене, кашкавала и лютеницата. Бизнесът ще претърпи загуби, ако не получим дерогация, но от друга страна, ако законът не бъде приет, ЕК ще ни наложи солени санкции.", "date": "2018.05.16", "title": " Нови правила за бг храните\t\t\t"}
{"url": "https://trud.bg/%d0%ba%d0%bb%d0%b8%d1%87%d0%ba%d0%be-%d0%bf%d1%80%d0%b5%d0%b4%d1%80%d0%b5%d0%ba%d1%8a%d0%bb-%d0%b7%d0%b0%d0%b3%d1%83%d0%b1%d0%b0%d1%82%d0%b0-%d0%be%d1%82-%d0%b5%d0%b9-%d0%b4%d0%b6%d0%b5%d0%b9/", "text": "Владимир Кличко е предрекъл загубата си от Антъни Джошуа миналата пролет, след която се оттегли от бокса. Украинецът записа прогнозата си на флашка, която продаде на търг преди паметния бой на „Уембли“. Собственикът й досега не е известен, но е разкрил подробности от прогнозата на Влад. „Ще привърша силите, ще тръгна да го нокаутирам и той ще ме засече с дясната ръка – разказал Кличко пред камерата. – Очаквам да ме намери и да ме нокаутира.“ „Явно Кличко е ясновидец“, учудил се Джошуа, когато научил за предсказанията на съперника си.", "date": "2018.05.16", "title": " Кличко предрекъл загубата от Ей Джей"}
{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b8%d1%85%d0%b0-%d0%be%d0%b1%d0%b6%d0%b0%d0%bb%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd/", "text": "Депутатите ограничиха обжалването на обществените поръчки в съда като приеха промени в закона на първо четене. За да се обжалва дадена поръчка, жалбоподателят вече трябва да докаже, че има пряк интерес към нея. Жалбата няма да спира веднага процедурата, а едва след като Комисията за защита на конкуренцията образува производство, след като е проверила дали е основателна, предвиждат промените.  Ако обжалването е неоснователно, виновното лице ще носи отговорност за причинени вреди. Според един от вносителите на предложените промени Данаил Кирилов от ГЕРБ с измененията се цели да се спрат злоупотребите в процедурата по обжалване, които забавят важни за обществото инфраструктурни проекти и често водят до изнудване между състезателите в обществените поръчки. Съобщения и призовки вече ще се връчват онлайн или по факс.", "date": "2018.05.16", "title": " Ограничиха обжалването на обществени поръчки"}
{"url": "https://trud.bg/%d0%b6%d0%b8%d0%b2%d0%b5%d0%b5%d0%bc-%d1%81-%d0%bf%d0%be-%d0%bc%d0%b0%d0%bb%d0%ba%d0%be-%d0%be%d1%82-500-%d0%bb%d0%b2-%d0%bd%d0%b0-%d0%bc%d0%b5%d1%81%d0%b5%d1%86/", "text": "Българите живеят с по 469 лв. на месец, сочат данните на НСИ за първото тримесечие на годината. Сумата е доста малка, като се има предвид, че средната заплата за март е 1107 лв. Причината е, че в доходите на домакинствата влизат и пенсиите, социалните помощи и обезщетения за безработица и майчинство. Така, ако в семейството има пенсионер или дете, доходите на човек падат значително. За година доходите на домакинствата са нараснали с 9,8%. Делът на заплатите в семейния бюджет нараства до 56,3%, а на пенсиите се свива до 27%. Причината е, че доходите от заплати нарастват доста по-бързо (с 11,5%) отколкото тези от пенсии (2,1%). Любопитно е, че много бързо нарастват доходите от самостоятелна заетост – с 31%, като вече осигуряват 6,7% от семейния бюджет. Това означава, че все повече хора имат свой бизнес или изкарват доходи като упражняват свободни професии. За храна отиват 30,4% от разходите на домакинствата, като се увеличава потреблението на повечето основни храни като месо, плодове и зеленчуци. Благодарение на ръста на доходите хората харчат повече пари за свободното си време. За отдих, свободно време и образование отиват 3,4% от семейния бюджет. Същевременно намалява делът на разходите за наеми и сметки за вода, ток и парно до 14,7% от семейния бюджет. За данъци и осигуровки отиват 14,1% от разходите на семействата.", "date": "2018.05.16", "title": " Живеем с по-малко от 500 лв. на месец\t\t\t"}
{"url": "https://trud.bg/%d0%b5%d0%b2%d1%80%d0%be%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bd%d0%b0-%d0%b2%d0%b5%d1%87%d0%b5%d1%80%d1%8f-%d0%b2-%d1%81%d0%be%d1%84%d0%b8%d1%8f-%d1%82%d0%b5%d1%85-%d0%bf%d0%b0%d1%80/", "text": "Държавните и правителствените ръководители от ЕС пристигнаха в София тех парк, където ще разговарят на неформална вечеря в зала “Джон Атанасов” по покана на председателя на Европейския съвет Доналд Туск с домакин Бойко Борисов. В навечерието на Срещата на върха ЕС – Западни Балкани те ще обсъждат възможностите пред иновациите и цифровизацията, сделката за ядрената програма на Иран и търговските отношения със Съединените щати. Очаквайте подробности", "date": "2018.05.16", "title": " Евролидерите на вечеря в “София тех парк” (ВИДЕО)"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b8-%d0%b1%d0%b5%d0%b7-%d1%82%d0%be%d0%b4%d0%be%d1%80%d0%be/", "text": "Мъжкият национален отбор по волейбол понесе пореден удар преди Лигата на нациите и световното първенство това лято. Централният блокировач Теодор Тодоров няма да може да играе в комерсиалния турнир заради травма на гръбначния стълб. „Евентуално ще се включи за световното първенство, но въпросителните там са много – заяви селекционерът Пламен Константинов. – Не съм доктор и не мога да кажа повече по въпроса.“ Новината за Соколов идва дни, след като стана ясно, че и диагоналът Цветан Соколов е аут поне за Лигата.", "date": "2018.05.16", "title": " Волейболистите останаха и без Тодоров"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b0%d1%80%d0%b5%d0%bb%d0%be%d0%b2-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%89%d0%b0%d1%82%d0%b0-%d0%b6%d1%83%d1%80%d0%bd%d0%b0%d0%bb%d0%b8%d1%81/", "text": " – Критериите не са променяни- висок професионализъм, открояващи се постижения, гражданска смелост. Разбира се, номинациите отразяват усложнената обстановка в света, процесите, които протичат у нас, проблемите в българската журналистика. Присъстват такива актуални теми като  изпитанията пред европейската интеграция, перспективите пред Западните Балкани, последиците от мигрантската вълна, отчуждението, социалната справедливост. Мога да разкрия, че някои от постиженията са на високо международно равнище. За съжаление не ни задоволява присъствието на разследващата журналистика.  – Разследващите репортери са силно разочаровани от отношението към тяхната работа. Ясно е, че това е много, много трудна, дори опасна работа. Но никой не ги брани. Дори редакциите не застават зад тях. Не виждат смисъл да участват в някаква надпревара, което е знак и за самите нас. Трябва да се има предвид също, че около тях има натрупани, справедливо или не, различни подозрения – че са оръдия на нечии интереси, че са “пощенски кутии” и други подобни. Никой не обсъжда този проблем. Говорят само по отвлечени медийни теми, които не засягат реалната действителност.  – Както навсякъде по белия свят. Спонсорите внасят финансовото си дарение в обща сметка и нямат никакво отношение  на кого ще бъдат връчени наградите. Спонсорите ни са различни. Що се отнася до братя Диневи, те предлагат своето гостоприемство в началото на сезона и ние сме им много благодарни. Никога не са имали някакъв интерес към наградите. Техният интерес е да се чува името на курорта Свети Влас. Както  на Кан или Албена.  – Митко Цонев заслужава тази чест. Между другото, той е един от първите носители на нашата награда. Особено ценна е идеята им да насърчават студенти по журналистика. Аз бях гост на тяхната церемония, а те са поканени на нашата. Що се отнася до конкуренцията, нашето мнение е, че колкото повече награди, толкова по-добре за професията. Ще припомня, че през 90-те години имаше няколко конкурса и се радваха на успех. Освен това ние се ръководим от различни критерии. При тях номинациите са от самите телевизии, в някакъв смисъл те са служебни. Докато при нас решават независими медийни експерти и интелектуалци.  – Всеки от нас е заслужил името си и не би рискувал да го компрометира пред обществото. Имаме спорове, но стигаме до общо съгласие.", "date": "2018.05.16", "title": " Иван Гарелов: Разследващата журналистика е трудна и опасна работа\t\t\t"}
{"url": "https://trud.bg/%d1%80%d0%b0%d0%b7%d0%bf%d0%b8%d1%82%d0%b0%d1%85%d0%b0-%d0%b1%d0%b0%d1%89%d0%b0%d1%82%d0%b0-%d0%b8-%d0%bd%d0%b0-%d0%b2%d1%82%d0%be%d1%80%d0%be%d1%82%d0%be-%d0%b4%d0%b5%d1%82%d0%b5-%d0%b8%d0%b7%d1%80/", "text": "Родители като тези, които доведоха децата си на финала за Купата на България с изрисувани по телата свастики, в бъдеще може да получат висока глоба и забрана за посещение на мачове. Днес и вторият баща беше разпитан в полицията, предаде  . Георги Гълъбов пристигна в Първо районно заедно с адвокат. Пред журналисти бащата каза, че синът му е бил изрисуван от „някакво дете пред стадиона”. „Не сме видели какво точно е нарисувано, впоследствие се разбра, като си свали тениската”, твърди Гълъбов. Разпитът му продължи близо час. „Аз съм националист, така че няма проблеми, за мен това не е грешно”, каза той пред репортери. После обаче подчерта: „Не е нормално детето да има свастика, затова е изтрита”. Проверката по случая все още не е приключила и не е ясно какви санкции ще понесат родителите. Междувременно институциите се събраха и поискаха превенция и контрол на присъствието на деца на спортни мероприятия. „Да има органичения, в настоящия момент този закон няма ограничения по отношение на това един пълнолетен с колко деца може да влезе на стадиона. Може и един от т. нар. ултраси да влезе с 20 деца”, посочи Камелия Николова от ДАЗД. Българският футболен съюз също настоява за спешни мерки, за да бъдат защитени децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Разпитаха бащата и на второто дете, изрисувано с нацистки символи на стадиона"}
{"url": "https://trud.bg/%d1%85%d0%b8%d0%bc%d0%b0%d0%bb%d0%b0%d0%b8%d1%82%d0%b5-%d1%81%d0%bc%d1%8a%d1%80%d1%82-%d0%b8-%d1%81%d0%bb%d0%b0%d0%b2%d0%b0/", "text": "Бог да прости, Боян! Думите са на неговия приятел Кирил Петков от Хималаите. Спасителната мисия за Боян Петров приключи безуспешно. Българският алпинист го няма. Планината си го прибра окончателно. Освен ако не стане чудо на чудесата и един прекрасен ден отново Боян не се появи с усмивката си. Едва ли… В 21-и век човечеството живее все по-комфортно. Говори се за умни домове и умни градове, които да облекчат най-висшето творение на природата и от малкото трудности, с които се сблъсква в ежедневието. Но може би именно това кара все повече хора да търсят смисъл и изява по „трудния път“. А какъв по-безспорен пример за величие може да има от изкачения връх? Постижение, което може да бъде разбрано и оценено от почти всеки на планетата. Така най-високата планина в света – Хималаите, се превръщат в арена на безпрецедентна битка за слава през 20-и век. Покривът на света – високият 8848 метра Еверест, е обект на опити за изкачване още от 1893-а, но в продължение на 60 години те са неуспешни. Оказва се по-недостъпен от Южния полюс, който е покорен още през 1912-а. Британската империя губи битката в Антарктида и дава тон в надпреварата към заснежените върхове – може би последният епизод от епохата на Великите географски открития. Поколения смелчаци са мечтали да забият знаме на някое ново място, но тези късове земя са все по-малко и все по-трудни за достигане. „Височинният рекорд“ непрекъснато расте из планините на различните континенти докато стига над 7000 метра. Тогава пътят на алпинистите се насочва към Хималаите. Закономерно първите експедиции се увенчават с шумни провали, които стават основа за последващи опити. В преследването на слава се включват дори личности като окултиста Алистър Краули, който участва в първия опит за изкачване на К2 начело с Оскар Екенстийн (1902-а), както и в злополучната атака на Канчендзьонга 3 години по-късно. Краули поставил условието да върви напред като лидер, за да счупи рекорда (който тогава е 7315 м), но когато швейцарецът Алексис Паш и трима от индийските прислужници попадат в лавина, предпочита да остане в палатката си, вместо да им се притече на помощ. След завръщането си в Англия той твърди, че е стигнал 7620 м и е новият притежател на височинния рекорд, но мнозина оспорват постижението му. Смъртта върви редом със славата, защото ценността на тези постижения е именно в това, че до тях се стига по ръба над пропастта. Такава е и съдбата на Джордж Малори, минал преди това през нелеката съдба на гимназиален учител и лейтенант от артилерията в Първата световна война. Той е основна фигура в първите 2 експедиции към Еверест, донесли смъртта на голяма част от шерпите, които помагат на британските алпинисти. Самият Малори изчезва във втората (1924-а) като опитите да бъде намерен в следващите години удрят на камък. Едва през 1999-а е открито тялото му – разпознават го по надписа на дрехите. Покриват го с камъни и отслужват молитва, а сър Едмънд Хилъри изразява почитта си. „Той беше истинският пионер, който даде идеята за изкачването на Еверест“, казва новозеландецът, който през 1953-а първи стъпва на Покрива на света, заедно с шерпа Норкей Тензинг – само 8 години преди първия космически полет. Но успехът на двамата не означава край на стремежа нагоре. В планината няма класиране, а постиженията могат да имат различни измерения. Започват опитите за „колекции“ – кой ще изкачи повече 8-хилядници, което води алпинистите и към другите върхове, където няма толкова „утъпкани пътеки“. И докато през 90-е години на ХХ век изкачването на Еверест на практика се „масовизира“, то сред елитните алпинисти по-уважавани стават катеренето без допълнителен кислород и по най-трудните маршрути. Така и останалите върхове се сдобиват със сериозно количество „покорители“, но и жертви. Все пак връх Чомолунгма (в превод – Богинята майка на Вселената) е над всички и тук – общо 292 души са намерили смъртта си при опит да погледнат света отгоре. Телата на повечето остават там, не само защото евакуирането им е много трудно, но и за да напомнят на следващите търсачи на слава, че пътят нагоре може да е смъртоносен. Спасителната операция струва около 100 000 долара – обяви пред “Труд” Радослава Ненова, приятелката на Боян Петров. – Благодарна съм на всички, които ми помогнаха – това са приятели, които даряваха средства, както и министерствата, които направиха възможно да се включат хеликоптери. Искам да намеря и изрека хубави думи за всички, които бяха с мен. Не очаквах такава съпричастност. Съвместното участие на Непал и Китай е безпрецедентно. Обещахме на шерпите, които се включиха в издирването 150 000 долара, ако намерят Боян жив. Направихме го, за да имат стимул. Не очаквахме, че ще проявят такава отговорност и упорство в търсенето му. Бяха изключителни. Ден за ден съобщавах на приятелите какви суми са необходими. За хеликоптелите сме платили веднъж 50 000 долара и още веднъж 15 000 долара. За шерпите сметката е 13 000 долара плюс 2 000 долара за водача. Предстои ми да платя сателитни снимки за 5 000 евро, сумата за тях може да бъде намалена малко след преговори. Всичко пари за спасителната операция са от дарения. Боян имаше застраховка с австрийска компания, която е сключена от Австрийски алпийски клуб. Става въпрос за специален пакет рискова полица, която се подписва от алпинисти, изкачващи върхове над 6 000 м. Стойността е 36 000 долара, които най-вероятно застрахователят ще плати на по-късен етап. Но този пакет не включва издирване с хеликоптери, сателитни снимки и т.н. “Труд” научи, че ако не бъде открито тялото на Боян Петров, на семейството му не може да бъде изплатена никаква сума, по застраховка “Живот”. Спасителната операция по издирването на Боян Петров бе прекратена 12 дни след изчезването му. Екипите откриха единствено някои предмети на алпиниста, но не намериха никаква следа, която да сочи какво се е случило с него. “За съжаление не открихме Боян, но сега можем да си тръгнем знаейки, че всичко възможно наистина беше направено”, написа във Фейсбук Кирил Петков от екипа на Петров.  “Ще ми липсва Силният бегач в съседния коридор, който ме водеше и напрягаше силите ми докрай в състезанието”, добави пък алпинистът Атанас Скатов, който се завърна в базовия лагер след успешно изкачване на Чо Ою. Българският път към върховете започва с мечтата на няколко младежи, които се опитват да се присъединят към британските експедиции през 20-те години. През 1930-а Ивайло Владигеров отправя лично писмо до Кралското географско дружество в Лондон с молба за помощ при организиране и на българска експедиция до Еверест, но получава учтив отказ. Така се стига до 1981-а, когато за пръв път български крак – експедиция начело с Христо Проданов, стъпва над 8000 м – на Лхотце. На следващата година е дадена зелена улица за атака на Еверест. Сто са кандидатите, но от тях са отсети 24. След 101-дневна храбра битка с невероятните технически трудности и с непрекъснато влошаващите се метеорологични условия по Западния гребен, наречен още Жестокия път на 20 април 1984 г. Проданов пръв стъпва на Покрива на света. Става 13-ият, изкачил се на 8848 м без кислороден апарат и първият, който го прави по този маршрут. След 7 часа очакване по радиостанцията се чува почукване: „Аз съм на върха. На върха съм. Христо.“ Но Проданов плаща най-високата цена и става 64-ят, загинал по склоновете на Богинята майка на Вселената, докато се връща надолу. Ръководителят Аврам Аврамов решава мисията да продължи въпреки трагичния инцидент. Втората атака е на 3 май като Иван Вълчев и Методи Савов стъпват на върха 5 дни по-късно, но при слизането имат проблеми и се налага да пренощуват на 8750 м. Любопитно е, че помощта идва отгоре – Николай Петков и Кирил Досков също се завръщат от върха и оказват решаваща помощ на колегите си. Тази експедиция на практика поставя България сред лидерите във височинния алпинизъм. Но страната ни „плаща редовно“ за този статут. Десет години след Проданов загива и най-добрата ни алпинистка Йорданка Димитрова при падане в цепнатина под Канчендзьонга. През 1989-а Милан Метков и Огнян Стойков изчезнат в района на Анапурна, а през 1998-а Христо Станчев пада под Манаслу. През 2010-а пък Петър Унжиев бе повален от височинна болест и изоставен от пакистанския си водач по К2 при опит да стане първият българин, стъпил на втория най-висок връх на света. Четири години по-късно все пак български крак стъпва на „Дивата планина“ – Боян Петров…", "date": "2018.05.16", "title": " Хималаите – смърт и слава\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b5%d0%b2%d0%b0%d0%ba%d1%83%d0%b8%d1%80%d0%b0%d0%bd%d0%b8-%d0%be%d1%82-%d0%bc%d0%b0%d0%bb%d1%8a%d0%ba-%d1%80%d1%83%d1%81%d0%ba%d0%b8-%d0%b3%d1%80%d0%b0%d0%b4/", "text": "Хиляди хора бяха евакуирани днес от малкия град Пугачово и околността в Република Удмуртия, Централна Русия, заради пожар и взривове в склад за боеприпаси на бивш военен полигон, предаде ДПА. В района е обявено извънредно положение. Огънят обхвана територия от около 50 хектара в близост до града, намиращ се на около хиляда километра източно от Москва, съобщиха руските медии. Намираща се наблизо магистрала беше затворена заради продължаващите взривове на боеприпаси. По същата причина огнеборците – над 100 души – засега не могат да стигнат до мястото на пожара. Затова на този етап се налага той да бъде гасен от въздуха. За целта там са изпратени специален противопожарен самолет Бе-200 и три хеликоптера, предаде ТАСС. На този етап няма опасност за живота и имуществото на местните жители, обявиха регионалните власти. Изпратени са десетки полицаи и доброволци, които да охраняват имуществото на евакуираните. В същото депо преди седем години избухна пожар, който отне живота на един войник и нанесе щети на няколко хиляди домове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Хиляди евакуирани от малък руски град заради пожар и взривове в склад за боеприпаси"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5-%d0%b2-%d1%81%d0%b2%d0%b8%d1%89%d0%be%d0%b2-%d1%81%d1%82%d0%b0%d0%bd%d0%b0-%d1%87%d0%b0%d1%81%d1%82-%d0%be%d1%82-%d0%bf%d1%80%d0%be%d0%b3%d1%80%d0%b0%d0%bc/", "text": "В СУ „Николай Катранов“ в Свищов гостува Стефан Сапунджиев от Европейската комисия. Визитата му бе във връзка с европейска инициатива „Back to school” за посещение на училища от служители на европейските институции, с цел представяне постиженията на европейския проект и споделяне на европейските ценности. В рамките на проекта служителите посещават училища в родната им страна.Презентациите, изнесени като част от тази инициатива, дават възможност за обмяна на идеи с младите хора за бъдещето на Европа. Инициативата вече е достигнала до хиляди ученици в различните държави членки на Европейския съюз и е много добре приета от учениците и учителите. Презентацията на Стефан Сапунджиев в СУ „Николай Катранов“ беше в контекста на председателство на България в Съвета на Европейския съюз. Пред учениците от гимназиален етап той говори за ролите на европейските институции, значението на българското председателство, както и за възможностите за обучение и доброволни дейности в чужбина, финансирани чрез програмата „Еразъм +“ и наскоро създадения Европейски корпус за солидарност. Учениците имаха възможност да изгледат интересни видео материали, в които техни връстници споделяха опита си като доброволци и участници в дейности по програма „Еразъм +“. Сапунджиев провокира младите хора с интересни въпроси за Евросъюза, като правилно отговорилите получиха и награди. След края на официалната среща близо час учениците разпитваха Стефан Сапунджиев за неговия житейски път и за това как е успял да се реализира професионално. Той разказа, че е преминал през много трудности, но винаги е бил упорит, старателен и оптимист. Гостът сподели още, че е много благодарен на своите родители, които са го подкрепяли и са вярвали в него. Връзката на Стефан Сапунджиев със свищовския край е по линия на покойната му майка, която е от село Овча могила, където досега живее баща му. Стефан Сапунджиев работи в Европейската комисия от октомври 2008 година, първо като вътрешен одитор в „Службата за вътрешен одит“, а понастоящем като служител по финансовите политики в Генерална дирекция „Финансова стабилност, финансови услуги и съюз на капиталовите пазари“. Следвал е в България, Германия, САЩ и притежава бакалавърска степен по финанси от Тексас Тек Юнивърсити. Владее английски, има много добри познания по немски език, ползва на работно ниво френски, руски и румънски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Училище в Свищов стана част от програмата „Back to school” на Европейската комисия"}
{"url": "https://trud.bg/%d0%b4%d0%b6%d0%be%d0%bd-%d0%b1%d0%be%d0%bb%d1%82%d1%8a%d0%bd-%d0%b2%d1%81%d0%b5-%d0%be%d1%89%d0%b5-%d0%b8%d0%bc%d0%b0-%d1%88%d0%b0%d0%bd%d1%81%d0%be%d0%b2%d0%b5-%d0%b4%d0%b0-%d1%81%d0%b5-%d0%bf/", "text": "Съветникът по национална сигурност в Белия Дом Джон Болтън заяви, че шансовете все още са в полза на провеждането на среща на високо равнище между президента на САЩ Доналд Тръмп и лидера на Северна Корея Ким Чен-ун, въпреки заплахите на Пхенян, че ще отмени безпрецедентното събитие, предава Reuters. „Това са шансовете според мен. Опитваме се да сме и оптимисти, и реалисти едновременно“, заяви Болтън. „Що направим всичко по силите си срещата да бъде успешна, но няма да отстъпим от целите на срещата, които са пълно, проверимо и необратимо ядрено разоръжаване на Северна Корея“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Джон Болтън: Все още има шансове да се проведе срещата на върха САЩ-Северна Корея"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%b8%d1%81%d0%ba%d0%b0-%d0%be%d1%82-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be/", "text": "Председателят на ПГ на Обединени патриоти и лидер на ПП АТАКА Волен Сидеров бе на посещение в Иран, където проведе срещи на високо равнище, съобщиха от пресцентъра на партията. По време на на визитата си той разговаря с първия вицепрезидент на Иран Есхак Джахангири за потенциала за развитие на търговско-икономическите взаимоотношения. Сидеров гостува и в иранския парламент. Там той бе посрещнат от председателя на групата за приятелство с България г-н Али Бейги. Двамата обсъдиха отношенията между страните ни. “За първи път съм в Иран. Позицията на партията ни е за по-широко сътрудничество, но и по-голям суверенитет във външната политика. Ние сме член на ЕС и НАТО, но не пречи да поддържаме приятелски отношения със страни извън Евросъюза. За нашата партия е важно да развиваме икономически отношения с Русия, Иран, Китай. Сега сме част от управляващата коалиция в България и ще се опитаме да влияем в тази посока”, заяви Сидеров пред иранския депутат консерватор. Пред колегата си Сидеров обясни, че АТАКА поддържа добри отношения с подобни партии в Европа като Северната лига в Италия, Партията на свободата в Австрия, Фронт национал във Франция и трябва всички да се съберат в един алианс. “Ще се радвам да получим подкрепа и от Иран”, допълни той. По думите му, докато сме домакини на ЕС, трябва да повлияем за отношенията между Иран и Съюза. “Това е добър шанс за двете страни. Има български компании, които биха работили с удоволствие с Иран и хората от финансовите среди трябва да работят в тази посока. Историята е доказала, че санкциите не са решения и не работят. ЕС ще се еманципира от САЩ и ще има добри възможности за сътрудничество. Лично се ангажирам да работя в тази посока”, допълни Сидеров и покани Бейги и негови колеги от консерваторите от иранския парламент на гости в България. Освен това, председателят на АТАКА изтъкна, че е от особено значение да се открие директна въздушна линия София-Техеран и трябва да се работи за по-скорошното осъществяване на връзката. От своя страна иранският депутат заяви, че правят всичко възможно под формата на групите за приятелство да развиват отношения и за тях България е много важна страна. Сидеров присъства и на откриването на Ирано-български бизнес форум в Техеран. Събитието се проведе при засилен интерес от над 150 ирански фирми и е с цел да насърчи директните контакти между бизнеса от двете страни при създаване на благоприятни условия за развитие на двустранните търговско-икономически отношения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Волен Сидеров иска от правителството пряк полет София-Техеран"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b5%d0%ba-%d0%b2%d1%8a%d1%80%d0%bd%d0%b0-%d1%87%d0%b0%d1%81%d1%82-%d0%be%d1%82-%d0%b2%d1%8a%d1%80%d0%bd%d0%b0-%d1%87%d0%b0/", "text": "Европейската комисия върна част от текстовете за транспортните фирми, министър Московски пише опровержение. Това каза пред журналисти министър-председателят Бойко Борисов във връзка с българските предложения за промени в законодателния проект за мобилност. „Европейската комисия върна част от текстовете по линия на транспортните фирми – някои от тях ни удовлетворяват, други – не. Така че в момента министърът на транспорта Ивайло Московски и екипа му пишат опровержение по някои от точките и се надявам да продължим да работим в тази посока и да имаме съответната подкрепа“, каза още Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Бойко Борисов: ЕК върна част от върна част от текстовете за транспортните фирми"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b5-%d0%bc%d0%bd%d0%be%d0%b3%d0%be/", "text": "Македония е много важен туристически пазар и стратегически партньор за България. През 2017 г. над 545 хил. македонски туристи са посетили страната ни и този интерес не спада. Това заяви министърът на туризма Николина Ангелкова по време на срещата си с македонския министър на икономиката Крешник Бектеши. Тя изрази задоволство, че разговорът се провежда в самото навечерие на срещата на върха ЕС-Западни Балкани, която ще насърчи интеграцията на още страни от региона към европейската идея, съобщиха от министерството на туризма. Министър Ангелкова очерта значението на туризма като структуроопределящ фактор за българската икономика, който бе издигнат от правителството в приоритетен отрасъл. Секторът е важен фактор за устойчив стопански напредък, каза тя и припомни, че през февруари тази година в София се проведе среща на министрите на туризма от страните членки на ЕС под надслов „Туризъм и икономически растеж“. Форумът от клас „А“ е част от календара на Българското председателство на Съвета на ЕС. На него бяха обсъдени възможностите за привличане на повече туристи към Балканите с трансгранични маршрути и услуги. Предлагаме работна група между България и Македония да създаде съвместен туристически продукт, който да насърчи интереса на туристи от далечни пазари като Китай, Индия, Япония, Южна Корея, САЩ и др. към региона и да залегне в бъдещ общ балкански туристически маршрут. Групата ще предложи и конкретни туристически обекти от двете страни, които да се включат в маршрута, съобщи министър Ангелкова. Тя изказа готовност още през септември в Скопие или Охрид да се проведе среща на местните власти и бранша от двете държави, които да направят контакт помежду си и на бизнес ниво да очертаят общото трасе. Министър Крешник Бектеши изцяло подкрепи идеята и приветства предложението на министър Ангелкова да се създаде двустранна работна група с експерти по маркетинг и международно сътрудничество, които да започнат работа веднага. На среща през септември се очаква те да представят примерна карта с обектите, както и видеоматериали за тях. Двете страни се обединиха около идеята да се изготви план за общите действия и през септември той да бъде подписан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Министър Ангелкова: Македония е много важен туристически пазар и стратегически партньор за България"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%b5%d0%b2%d1%80%d0%be%d0%bf%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b5-%d0%be%d0%b1%d0%b5%d0%b4%d0%b8%d0%bd%d0%b5/", "text": "Евролидерите са в София за срещата на върха Европейски съюз – Западни Балкани. Освен лидерите на държавите членки, тук ще са и ръководителите на Западните Балкани, както и председателите на Еврокомисията, Европарламента и Европейския съвет. Световните медии приковаха вниманието си от острата реч на председателя на Европейския съвет Доналд Туск в контекста на отношенията на ЕС с Китай, Съединените щати и Иран. „Всичко, което ще обсъждаме, има глобално измерение. В новата глобална игра или ще сме глобален играч, или пионка. Европа трябва да е обединена икономически, политически и военно. Да го кажа просто – или сме заедно, или няма да ни има въобще”, категоричен беше Туск. САЩ и ЕС са приятели и партньори и тарифите на САЩ не могат да бъдат оправдани въз основа на националната сигурност, посочи Туск по повод на митата за алуминий и стомана. Абсурдно е дори да се каже, че ЕС може да е заплаха за САЩ, допълни той. Разглеждайки последните решения на президента Тръмп, някой дори може да си помисли – с такива приятели на кого му трябват врагове, коментира още Туск. Честно казано, Европа трябва да бъде благодарна на президента Тръмп, защото благодарение на него се отървахме от всички илюзии. Tой ни накара да осъзнаем, че ако имаме нужда от помощ, ще намерим тази ръка накрая на собствената си длан. Имаме достатъчно потенциал, това, от което имаме нужда, е по-голяма политическа обединеност, заяви той. Няма нито една обективна причина Европа да има комплекси, да си европеец е голяма причина да си горд, имаме правото и задължението да държим главите си високо изправени, коментира Туск. Срещата на върха ЕС – Западни Балкани започва тази вечер с вечеря на лидерите в София Тех Парк върху маса от рециклиран картон, върху който лидерите ще напишат свои послания, а те ще бъдат запазени в рамка. Испанският премиер Мариано Рахой  ще си тръгне веднага след вечерята заради испанската позиция за непризнаване на Косово. Нито една държава не е възразила дори срещу запетайка от общата декларация, която ще бъде приета утре. В първата си изява в НДК премиерът Бойко Борисов разказа за трудностите, които са съпътствали фокусирането на Европа към Западните Балкани. „Накрая се съгласиха и не само се съгласиха, приеха я изключително присърце и това се дължи най-вече на канцлера на Германия г-жа Меркел, която след време не знам дали Нобелова награда ще вземе, но за Балканите мисля, че има какво да ѝ благодарим”, отбеляза премиерът. Гърция и Македония да си стиснат ръцете в София по спора с името, призова още Борисов. Той отправи същия призив и към лидерите на Сърбия и Косово. „В Скопие отказаха да си стиснат ръцете, тук трябва да го направят”, подчерта министър-председателят. България успя да върне Западните Балкани в дневния ред на Европа според българските дипломати. Самото провеждане на софийската среща е успех, категорични са те. Общата декларация, която ще бъде подписана и е съгласувана с всички държави участнички, има анекс с конкретни проекти, които ще имат отражение върху живота на обикновените хора в региона, подчерта постоянният ни представител в Европейския съюз посланик Димитър Цанчев. „Имат пряко отношение към нас, българите, и към българския бизнес, който ще може да се включи в реализацията на всички тези проекти”, смята той. Ситуацията в региона преди година е била коренно различна, но се усеща позитивна промяна, смята посланик Ангел Ангелов, директор на дирекция „Югоизточна Европа” в МВнР. „Това, което се случва, е, че премествайки прожектора на Брюксел към Западните Балкани, ние спряхме тенденцията на евроскептицизъм в тези общества”, заяви той. След срещата утре ще бъде подписано споразумение за финансирането на газовия интерконектор между България и Сърбия и споразумение за дигитална свързаност на Западните Балкани с останалите държави от Европейския съюз. В столицата на две места се провеждат форуми на двете политически формирования в ЕС – дясната Европейска народна партия и Партията на европейските социалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Доналд Туск: Европа трябва да е обединена икономически, политически и военно, или сме заедно, или няма да ни има въобще"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%b8-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%b7%d0%b0-2/", "text": "340 литра етилов алкохол без документи за платен акциз задържаха при съвместна операция служители на Митница Пловдив и Областната дирекция на МВР в града, съобщиха от Агенция “Митници”. На 11.05.2018 на 137-я километър на автомагистрала Тракия митническите и полицейските служители извършват проверка на лек автомобил с чужда регистрация, управляван от български гражданин, при която се установява, че в багажника на автомобила има 34 туби всяка по 10 литра, пълни с безцветна течност с мирис на алкохол. При извършения полеви тест се установява, че алкохолния градус на течността е 82% vol. Водачът на автомобила представил копия на акцизни декларации, които в хода на разследването се установява, че са фалшиви. Алкохолът и превозното средство, послужило за извършване на нарушението, са задържани в склад на Митница Пловдив. По първоначални изчисления предотвратена щета за бюджета е близо 3100 лева, представляващи дължимия за стоката акциз. В тези случаи законът предвижда глоба от двойния размер на акциза или близо 6200 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " Митнически и полицейски служители задържаха 340 литра нелегален етилов алкохол"}
{"url": "https://trud.bg/%d0%b8%d0%b7%d0%ba%d1%83%d1%81%d1%82%d0%b2%d0%be%d1%82%d0%be-%d0%b4%d0%b0-%d1%81%d0%b8-%d1%81%d1%82%d1%80%d0%b0%d1%85%d0%be%d1%82%d0%b5%d0%bd-1001-%d1%81%d0%b2%d0%b5%d1%82/", "text": "„Изкуството да си страхотен“ или  Малък наръчник за добри маниери на издателска къща „Унискорп“ ще бъде представен във Второ ОУ „Димитър Благоев“ в Благоевград утре /17 май/ от 16.00 часа. От 18.30 часа на пл. „България“ пред МОЛ „Ларго“, жители и гости на Благоевград ще се запознаят с поредицата „1001 Светилища“ на автора Димитър Тонин на издателска къща „Шамбала“. На 18 май /петък/ от 18.00 часа ще бъде представен романа на Николай Терзийски „Отвличане“ на издателство „Жанет 45„ в Регионална библиотека „Димитър Талев“. Поредицата срещи с автори е част от най-големия книжен панаир в Благоевград „Литера Експо“. Юбилейното издание ще продължи до 19 май. Жители и гости на града ще могат да изберат книги от различни жанрове и тематика от 7 шатри. Освен книги, издателствата предлагат и учебни помагала и образователни детски издания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.16", "title": " „Изкуството да си страхотен“, „1001 Светилища“ и „Отвличане“ в книжното изложение „Литера Експо“ в Благоевград"}
