{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bf%d1%8a%d1%82%d1%8f-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d0%b5%d1%89%d0%b5/", "text": "Жестока катастрофа на пътя Пловдив – Пещера взе три жертви. Челно са се сблъскали микробус „Фолксваген“ и лек автомобил „БМВ“. Загинали са майка и двете й деца, пътували в БМВ-то, предаде репортер на bTV. Жертвите са от Кричим. Шофьор на колата е бил бащата. Той и водачът на другото превозно средство са откарани в болница със сериозни травми. Катастрофата е станала край разклона за Йоаким Груево, а сигналът за нея е подаден около 15.45 ч. Местопроизшествието е запазено. Извършва се оглед. Установява се самоличността на участниците в катастрофата. Разследват се причините. Движението е ограничено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Тежка катастрофа на пътя Пловдив-Пещера – има загинали"}
{"url": "https://trud.bg/%d1%82%d0%b8%d1%80-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%b2-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d1%80%d0%b8%d1%88%d0%ba%d0%b8-%d0%bf%d1%80%d0%be/", "text": "ТИР е катастрофирал на пътя II-73 Вълчин – Прилеп „Ришки проход“. При село Лозарево движението се осъществява само в едната лента, съобщават от Агенция „Пътна инфраструктура“. От АПИ призовават шофьорите да се движат с повишено внимание и съобразена скорост, спазвайки указанията на „Пътна полиция“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " ТИР катастрофира в района на „Ришки проход“"}
{"url": "https://trud.bg/%d0%bc%d0%b5%d0%bd%d0%b8%d0%b4%d0%b6%d1%8a%d1%80%d1%8a%d1%82-%d0%bd%d0%b0-%d0%bc%d0%b0%d1%80%d1%83%d1%83%d0%bd-5-%d0%b4%d0%b6%d0%be%d1%80%d0%b4%d0%b0%d0%bd-%d1%84%d0%b5%d0%bb%d0%b4%d1%81%d1%82/", "text": "Дългогодишният мениджър на групата „Маруун 5“ Джордан Фелдстийн, който е брат на актьора Джона Хил, почина внезапно на 40-годишна възраст, предаде АП. Говорител на бандата потвърди тъжната новина. Семейството на Джордан Фелдстийн се обадило на спешния телефон 911, след като мъжът не могъл да си поеме въздух. Той починал от спиране на сърдечната дейност, докато дойдат парамедиците. Фелдстийн беше мениджър на „Маруун 5“ от 15 години.", "date": "2017.12.24", "title": " Мениджърът на „Маруун 5“ Джордан Фелдстийн  почина  внезапно"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d1%80%d0%b0%d0%b1%d0%be%d1%82%d0%b8-%d1%81-%d1%80%d1%83%d1%81%d0%b8%d1%8f-%d0%b7%d0%b0-%d0%b5%d0%b2%d0%b0%d0%ba%d1%83/", "text": "Турция работи с Русия за евакуацията на около 500 души от Източна Гута, край Дамаск, обяви турският президент Реджеп Ердоган. Според Ердоган, който занимава на посещение в Судан, сред хората, които се нуждаят от спешна хуманитарна помощ,  има и около 170 деца. Той съобщи, че е обсъдил въпроса с руския си колега Владимир Путин. Анкара иска да изпрати нуждаещите се в Турция за осигуряване на адекватно лечение и грижи. Проблемът ще бъде дискутиран и от руския и турския началник щабове. Миналият месец от ООН определиха ситуацията в Източна Гута като бедствено положение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Ердоган: Турция работи с Русия за евакуацията на около 500 души от Източна Гута в Сирия"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%88%d0%b2%d0%b5%d0%b9%d1%86%d0%b0%d1%80%d0%b8%d1%8f-%d0%bf%d0%be%d0%b8%d1%81%d0%ba%d0%b0-%d1%80%d0%b5%d1%84/", "text": "Президентът на Швейцария Дорис Лютард заяви в неделя, че иска да назначи референдум за изясняване на позицията на страната спрямо Европейския съюз, след като отношенията между Берн и Брюксел се охладиха през последната седмица, предава Reuters. Между Швейцария и ЕС се появиха търкания, след като Великобритания започна да подготвя сделка за бъдещите търговски отношения с Брюксел след Брекзит, като част от общ договор за бъдещите двустранни отношения. Във връзка с това, в Швейцария се надигнаха гласове за осигуряване на нов „рамков“ договор за регулиране на отношенията между Берн и Брюксел, който да замени съществуващите над 100 двустранни споразумения между страните. Отношенията започнаха да се влошават през изминалата седмица, когато ЕС даде на швейцарската борса само ограничен достъп до пазара на Съюза, предизвиквайки заплахи от Швейцария за ответен удар, тъй като страната определя действията на Брюксел като дискриминационни. „Двустранните отношения са важни“, заяви Лютард в интервю пред швейцарското издание Sonntags Blick. „Затова ние трябва да изясним позицията си за отношенията ни с Европа. Трябва да определим посоката, в която ще тръгнем“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Президентът на Швейцария поиска референдум за изясняване на позицията на страната спрямо ЕС"}
{"url": "https://trud.bg/23-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d1%81%d0%bb%d0%b5%d0%b4-%d0%ba%d1%80%d0%b0%d0%b6%d0%b1%d0%b0/", "text": "23-годишен мъж катастрофира с откраднат камион в опит за бягство от полицията. Това съобщиха от пресцентъра на МВР. Час след кражбата на автомобила мъжът е задържан. На 22 декември около 21.00 часа в село Старо Оряхово за зареждане на магазин за хранителни стоки спира товарен автомобил „Мерцедес”. Водачът му оставя превозното средство с работещ двигател и ключ на контакта и слиза, за да разтовари стоката. Тогава 23-годишният мъж успява да влезе в кабината и да потегли с чуждото возило. След подадения сигнал веднага започват заградителни действия на територията на целия регион. В резултат на това товарният автомобил е засечен от полицейски екип на Четвърто РУ, който прави опит да го спре. Водачът не се съобразява с подадения сигнал и продължава по Аспарухов мост в посока Варна, следван от полицейския екип. В преследването се включват и колегите им от съседното полицейско управление. На кръгово кръстовище на ул. „Девня” водачът на „Мерцедес”-а губи контрол и се обръща странично. 23-годишният крадец от село Любен Каравелово не е пострадал, той е задържан в полицейския арест. По случая е образувано досъдебно производство, материалите са докладвани на прокурор от Районна прокуратура – Варна. На задържания е повдигнато обвинение.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " 23-годишен мъж катастрофира след кражба на автомобил и гонка с полицията във Варна"}
{"url": "https://trud.bg/%d0%b2%d0%be%d0%b4%d1%8f%d1%82-%d0%b4%d0%be-10-%d1%85%d0%b8%d0%bb%d1%8f%d0%b4%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%be%d1%82-%d0%bb%d0%b8%d0%b1%d0%b8%d1%8f-%d0%b2-%d0%b5%d0%b2/", "text": "До 10 хиляди имигранти, бедстващи в бежански лагери и центрове в Либия ще бъдат доведени в Европа през 2018 година, съобщиха от италианското правителство в неделя, предава АФП. Инициативата е част от опитите на европейските страни да предприемат мерки във връзка с влошаващите се условия на бежанците в Либия, където хиляди хора, тръгнали към Европа, са заловени и предлагани на робски пазари и докато чакат новите си господари са държани в нечовешки условия. Министърът на вътрешните работи на Италия Марко Минити заяви в интервю пред италианското издание La Repubblica, че „през 2018 година до 10 хиляди бежанци ще могат да дойдат в Европа без риск, по хуманитарни коридори“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Водят до 10 хиляди мигранти от Либия в Европа през 2018 година"}
{"url": "https://trud.bg/%d0%bd%d0%b0-%d0%ba%d0%be%d0%bb%d0%b5%d0%b4%d0%b0-%d1%89%d0%b5-%d0%b5-%d1%81%d0%bb%d1%8a%d0%bd%d1%87%d0%b5%d0%b2%d0%be-%d0%b8-%d1%82%d0%be%d0%bf%d0%bb%d0%be/", "text": "На Коледа ще бъде слънчево. Западен вятър ще повишава дневните температури в Дунавската равнина и Западна Тракия до 10, 15 градуса. По долините на Струма и Места видимостта сутринта ще бъде намалена. Във вторник и сряда в ниските места ще има мъгли, а в хълмистите и планинските райони ще се задържи слънчево и топло. В четвъртък облачността ще бъде значителна. От запад на изток ще превали дъжд. В петък след временно разкъсване на облаците отново ще се заоблачи и над западната половина на страната ще превали дъжд.", "date": "2017.12.24", "title": " На Коледа ще е слънчево и топло"}
{"url": "https://trud.bg/%d1%80%d1%83%d1%81%d0%ba%d0%b8-%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb%d0%b8-%d0%b8%d0%b7%d0%b4%d0%b8%d0%b3%d0%b0%d1%82-%d0%bd%d0%b0%d0%b2%d0%b0%d0%bb%d0%bd%d0%b8-%d0%b7%d0%b0-%d0%bf/", "text": "Събрание на избиратели от Москва подкрепи намерението на опозиционния блогър Алексей Навални да се кандидатира за президентските избори на 18 март, съобщиха агенциите. Събранието се проведе в шатра на плаж в природния парк Серебряний бор в Москва. Днес подобни събрания се провеждат в още 20 града в Русия. Решението на Навални да се кандидатира за президент вече бе гласувано на събрания на избиратели в Иркутск и Новосибирск. Според закона в подобни събрания на избирателите трябва да участват най-малко 500 души. След това подкрепения от тях кандидат трябва да внесе до 7 януари документите в ЦИК на Русия. Пак според закона Навални няма право да участва в изборите, защото има условни присъди за финансови нарушения. Той обаче твърди, че съгласно конституцията само излежаващите присъди лица няма право да бъдат избирани. Той не крие, че се надява с активни кампании в регионите да бъде създаден обществен натиск върху властта и ЦИК. „Непременно идвайте. Нека да покажем на властта, че у нас има реални хора, които издигат кандидат, а те – само административен ресурс. Затова е невъзможно да не ни допуснат на изборите“, написа той на сайта си, уточнява БГНЕС.", "date": "2017.12.24", "title": " Руски избиратели издигат Навални за президент"}
{"url": "https://trud.bg/%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8-%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d1%89%d0%b5-%d0%bf%d1%80%d0%b0%d0%b7%d0%bd%d1%83%d0%b2%d0%b0%d1%82/", "text": "Сгодените принц Хари и Меган Маркъл ще празнуват традиционна Коледа с кралица Елизабет Втора и други членове на британското кралско семейство в двореца Сандрингам в Източна Англия, предаде ДПА. Братът на Хари, принц Уилям, и семейството му също ще се присъединят на Коледа, 25 декември. Очаква се кралското семейство да спази годишната традиция и да присъства на сутрешната служба на Коледа в църквата „Св. Мария Магдалена“ в близост до провинциалното имение. Подаръците се разменят на Бъдни вечер. Традиционното коледно меню на следващия ден включва наденички за закуска и пуйка за обяд, според Дарън Макгрейди, който е бил главен готвач на кралското семейство 15 години през 80-те и 90-те години на миналия век. Обядът започва в 13 ч. местно време. щ“На масата има сложно сгънати бели салфетки, сребърен свещник със запалени свещи, гарафи с вино“, каза той. Дори любимите на кралицата коргита имат индивидуални менюта, които обикновено включват заешко, телешко или пилешко месо с ориз и зеле. Нейно Величество, която е на 91 години, и принц Филип, който е на 96 години, изпращат около 750 коледни картички всяка година. Освен това Елизабет Втора дава празничен пудинг с плодове и подаръци на всички 1500 души от кралското домакинство. Някои от подаръците тя връчва лично на персонала от Бъкингамския дворец в Лондон и Уиндзорския замък в западната част на британската столица. Внукът на кралица Елизабет Втора принц Хари, който е пети поред в наследяването на престола, и Меган Маркъл – звездата от телевизионния сериал „Костюмари“, оповестиха годежа си миналия месец. Те ще сключат брак на 19 май в Уиндзорския замък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Принц Хари и Меган Маркъл ще празнуват традиционна Коледа  с кралица Елизабет  Втора"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%88%d0%be%d1%84%d1%8c%d0%be%d1%80-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%89-%d0%bd%d0%b5%d0%bb%d0%b5%d0%b3%d0%b0%d0%bb%d0%bd/", "text": "Камион марка „Мерцедес“ регистриран на името на неназована малтийска компания, е задържан на 22 декември в италианското пристанище Бриндизи, след като шофьорът му  български гражданин е разкрит нелегално да превозва анаболни стероиди на сумата от 5000 евро,  пише  Malta Independent.  Мъжът е арестуван и е задържан в предварителен арест.  Дрогата е открита сред детски играчки и представлява 400 ампули тестостерон, 1200 таблетки тестостерон и 50 амбули нандролон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Български шофьор, превозващ нелегално стероиди, е задържан в Италия"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b8%d0%b7%d0%b2%d1%8a%d1%80%d1%88%d0%b2%d0%b0-%d0%b7%d0%b0%d1%81%d0%b8%d0%bb%d0%b5%d0%bd/", "text": "Полицията в Пловдив извършва засилени проверки за незаконна търговия с взривни вещества и пиротехнически изделия. Това съобщиха от Областната дирекция на МВР. Оттам съобщиха, че са предприети редица мерки за осигуряване на обществения ред и спокойствието на гражданите и недопускане на инциденти, които да помрачат празничното настроение по време на коледните и новогодишни почивни дни. Създадена е и организация за извършване на проверки в лицензираните търговски обекти за пиротехнически изделия. При констатирани нарушения ще се търси най-строга наказателна и административна отговорност от лицата. От полицията отправят апел към гражданите и гостите на областта за спазване на законите и общинските разпоредби. „Празничната еуфория предизвиква у много хора желание да изстрелват и хвърлят увеселителни пиротехнически изделия. Гърмежите, предизвикани от неправомерното им използване, често смущават общественото спокойствие в районите на училища, болници, детски заведения, паркове, площади, жилищни комплекси и други. Всяка година в Центровете за спешна медицинска помощ и полицията постъпват сигнали за наранявания и имуществени вреди, вследствие на употреба на пиратки и саморъчно направени бомбички. Трябва да се знае, че увеселителните пиротехнически изделия не са невинна играчка, а общоопасни средства“, напомниха от полицията в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Полицията в Пловдив извършва засилени проверки за незаконна търговия с пиратки, бомбички и фойерверки"}
{"url": "https://trud.bg/%d0%b0%d0%bd%d0%ba%d0%b0%d1%80%d0%b0-%d1%83%d0%b2%d0%be%d0%bb%d0%bd%d0%b8-2756-%d0%b4%d1%83%d1%88%d0%b8-%d0%be%d1%82-%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d1%81%d0%bb%d1%83%d0%b6%d0%b1/", "text": "Турските власти отстраниха от длъжност 2756 души, работещи в държавни институции, заради предполагаеми връзки с терористични организации, предаде Ройтерс. Сред уволнените има военни, преподаватели, служители в министерства. Смята се, че уволнените са членове или са свързани с терористични групировки, които действат срещу националната сигурност, се казва в укази, публикувани днес в Държавен вестник. Сред уволнените има 637 военни, 360 жандармеристи и 150 университетски преподаватели или други служители във ВУЗ-ове, информира АП. Правителството също така закри два вестника, 14 асоциации и една клиника. Около 50 хиляди души бяха арестувани след провалилия се опит за преврат през юли м. г. и близо 150 хиляди бяха отстранени от длъжност заради подозрения за връзки с движението на мюсюлманския проповедник Фетхуллах Гюлен. Според турските власти Фетхуллахистката терористична организация (ФЕТО) на Гюлен стои зад опита за преврат м. г.", "date": "2017.12.24", "title": " Анкара уволни 2756 души от държавна служба"}
{"url": "https://trud.bg/%d1%80%d0%be%d0%b6%d0%b4%d0%b5%d1%81%d1%82%d0%b2%d0%b5%d0%bd%d1%81%d0%ba%d0%b0%d1%82%d0%b0-%d1%81%d0%b2%d0%b5%d1%82%d0%bb%d0%b8%d0%bd%d0%b0-%d0%b8%d0%b4%d0%b2%d0%b0-%d0%be%d1%82-%d1%81%d1%8a%d1%80/", "text": "  Любимата на малки и големи празнична суматоха преди Коледа най-често ни приземява край отрупани маси. Многото блюда изкушават сетивата и приканват към наслада от изобилието. Но ако сме спазили Рождественския пост, не бива да прекаляваме с храната. Това е препоръката ми не само към хората, които 40 дни са приемали постни ястия, но и към всички други. Празникът ще остави светли спомени, ако сме с любимите хора и заедно споделим радостта от общуването. Пълнотата в сърцата ни не идва от отрупаната трапеза, а от добротата, пълнотата и искреността в сърцата ни. Запазете мярката на Бъдни вечер, независимо от традицията за 5-7-9 ястия. Опитайте ги, но по малко и не наведнъж. За закуска изберете плодове, плодов или зеленчуков фреш. Той ще ви даде енергия, без да натовари организма. През деня може да си направите зеленолистно смути за добър тонус. Празничната вечеря събира фамилията за споделена равносметка за отминалото и бъдното. Бъдни вечер! Менюто, което подготвихме за нея с главния готвач на медицинския център Илия Илиев и сътрудника консултант Веселин Станков, е от изпитани вкусни рецепти, лесни за приготвяне. Придържали сме се към традицията, но сме помислили и за празничното настроение на домакините, защото не бива денят им да премине край котлоните и фурните. В подготовката на менюто може да участва цялото семейство с най-важна роля за малчуганите. А наздравицата е с джинджифилова лимонада.   Към 1 кг пълнозърнесто брашно се прибавят 1 с. л. сминдух, 2-3 щипки хималайска или морска сол, 2-3 щипки риган и се разбърква добре. Наливат се 400 г топла вода /32-35 градуса С/ и се замесва тесто. Слагат се 300 г квас и отново се омесва добре. За 30 мин. се оставя, покрито със стреч фолио, на стайна температура. После се доливат още 200 г вода и се меси в продължение на 30 мин., за да се разпъне глутенът. Оставя се да втасва на стайна температура, докато удвои обема си. С набрашнени ръце премесваме леко тестото и оформяме питката /по желание може да разделим тестото на топчета от по 60 г/. Слагаме върху хартия за печене, напръскваме с вода, поръсваме се със сусам, ленено и маково семе и покриваме с фолио за печене. Оставяме се във фурната, загрята на 50 градуса за 30-40 мин., за да втаса допълнително. Изваждаме питката от фурната, отстраняваме фолиото и печем на 250 градуса 10 мин. Намаляваме температурата на 150 градуса и допичаме 20 мин. Необходими са 400 г качествени пълнозърнести кори, 200 г натурално тофу, 200 г натурални кафеви маслини /без костилки/, 30 г слънчогледов тахан, 200 г спанак. Тофуто и маслините се пасират до получаване на фина паста. Нанасяме я върху корите, добавя се спанакът и се накапва слънчогледовия тахан. Завива се и се пече в тавичка с постлана хартия за печене за 30 мин. на 160 градуса. Необходими са 30 г булгур, 20 г праз, 1/2 скилидка чесън, 20 г моркови, 20 г тиквичка, 10 г целина. Зеленчуците нарязваме на ситно и заедно с булгура слагаме в малка тенджерка. Налива се вода в съотношение булгур: вода – 1 към 2 и се задушава, докато водата попие. Сваля се от котлона и се прибавят 1 щипка морска или хималайска сол, чубрица и кимион и малко нарязан магданоз. Разбърква се добре и със сместа се пълнят чушките. Печем 30 мин. на 160 градуса. 80 г боб се накисва от предната вечер. Сменяме водата и го слагаме да ври с щипка хлебна сода за 20 мин. Прецежда се, измива се и се налива нова вода. Прибавяме нарязани на едри парчета морков, праз, прясна чушка, целина, стръкчета магданоз и 1 дафинов лист и 1 цяла необелена скилидка чесън. Вари се още 10-15 мин. и се прибавят чубрица, червен пипер, щипка морска или хималайска сол, джоджен. Сипва се в глинено гювече и се пече около 20 мин. на 180 градуса. При сервиране се поръсва със ситно нарязан магданоз. 200 г лилави картофи се обелват и се сваряват на пара. Слагат се в купа и се добавят /постепенно/ около 100 мл ядково бадемово мляко, 1 с. л. кокосово масло, щипка морска или хималайска сол, щипка индийско орехче. Намачква се добре до получаване на пюре. 150 г броколи романеско се почистват и поръсват с по 1 щипка морска или хималайска сол, куркума и риган. Сварява се на пара за 3-4 мин. При сервиране пюрето и романеско се аранжират в подходящ съд и се сервират с резен лимон. Необходими са 50 г сушени чушки, 50 г сушени домати, 100 г праз лук, 200 мл вода и щипка риган. Всичко, без праза, се блендира във високоскоростен блендер до получаване на фина лютеница. Добавя се праза на ситни шайби и по желание се разбърква. Необходими са 400 г пълнозърнести кори, 200 г настъргана тиква, 100 настъргана ябълка, 10-15 бр. обезкостени и нарязани на ситно фурми, 2 с. л. сусамов тахан, канела /на вкус/. Объркват се добре в дълбока купа, подреждат се върху корите, завиват се и се пекат в тавичка с постлана хартия за печене 30 мин. на 160 градуса. Изцеждат се 2 лимона, към тях се прибавят 1/2 л вода, 1 см корен джинджифил, нарязан на парченца, 1 с. л. мед и няколко бучки лед и се блендира. Прецежда се и се прибавят зрънца нар и ситни резенчета лайм. Украсява се с листенца прясна мента.", "date": "2017.12.24", "title": " Рождественската светлина идва от сърцата ни"}
{"url": "https://trud.bg/%d1%81%d0%bf%d0%b5%d1%86%d0%b8%d1%84%d0%b8%d1%87%d0%bd%d0%b8%d1%82%d0%b5-%d1%82%d1%80%d0%b0%d0%b4%d0%b8%d1%86%d0%b8%d0%b8-%d0%bd%d0%b0-%d0%ba%d0%be%d0%bb%d0%b5%d0%b4%d0%b0/", "text": "Почти всяка от страните, които празнуват Коледа, наред с общите символи на празника, има и свои специфични традиции. В южната ни съседка Гърция коледните празници продължават 12 дни. Там обаче, за разлика от повечето страни, на Рождество не се подаряват подаръци. Празненствата в Италия започват 8 дни пред Коледа, но големите подаръци се раздават на 6-ти януари. Тогава с метлата си долита магьосницата Бефана, която раздава подаръците. На непослушните деца се полага само по парченце въглен, но захарен. В навечерието на Коледа във Финландия има необичайна традиция. Всички от семейството отиват на сауна, за да седнат чисти на масата. Празничната вечеря започва, когато изгрее първата звезда в небето. Според преданията, Дядо Коледа в Чехия се спуска от небето по златно въже, следван от един ангел и един дявол. Младите момичета в Чехия гадаят бъдещето си, като на 4 декември поставят черешова клонка във вода. Ако тя цъфне до Коледа, следващата година ще срещнат съпруга си. Вместо със сняг, австралийците по-скоро празнуват Коледа с бански на плажа. Температурите при тях рядко падат под 30 градуса по това време от годината. Дядо Коледа в Австралия задължително идва със сърф. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Специфичните традиции на Коледа по света"}
{"url": "https://trud.bg/%d0%b4%d0%bd%d0%b5%d1%81-%d0%bf%d1%80%d0%b0%d0%b7%d0%bd%d1%83%d0%b2%d0%b0%d0%bc%d0%b5-%d0%b1%d1%8a%d0%b4%d0%bd%d0%b8-%d0%b2%d0%b5%d1%87%d0%b5%d1%80/", "text": "Миряните във всички епархии на Българската православна църква празнуват днес Бъдни вечер – денят преди Рождество Христово. В храмовете се отслужва света литургия. На трапезата на Бъдни вечер се слагат само постни ястия, тъй като е последният ден от Рождественския пост. Според обичаите на нея трябва да присъства нечетен брой ястия – 7, 9 или 11 ястия. Задължително на масата се слагат варено жито, варен фасул, сърми, пълнени чушки с боб (или ориз), ошаф, туршии, лук, чесън, мед и орехи, вино. След вечерята трапезата се оставя неприбрана, в символ на очаквания гост – младият Бог, който ще се роди. Негом символ, а също и на очакваното с него плодородие е бъдникът – дебело дъбово или крушово дърво, което домакинът на всеки дом трябва да отсече. Бъдникът се миросва за плодородие и добър живот. Предвестници на добрата вест са малките коледари – деца от 8 до 12 години, – които обикалят къщите, удрят с дряновите си тояги по прага и благославят „Да се роди, да се роди, дето рало ходи и дето не ходи!“, а домакинята ги посреща със сито, пълно с пшеница, посипва ги със семена и ги дарява с кравайчета. Централно място заема обредният хляб. Първото парче от погачата се оставя за Света Богородица. Традиционно хлябът в обредната символика се свързва с дома и семейството. Според част от народните вярвания, каквото е времето на Бъдни вечер, такова ще е и през юни, ако на Бъдни вечер времето е облачно, пролетните култури ще са добри и пчелите ще носят повече мед, а ако на Бъдни вечер вали сняг, пчелите ще се роят много.", "date": "2017.12.24", "title": " Днес празнуваме Бъдни вечер"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd%d1%81%d0%ba%d0%b8%d1%8f%d1%82-%d0%b7%d0%be%d0%be%d0%bf%d0%b0%d1%80%d0%ba-%d0%be%d1%82%d0%b2%d0%be%d1%80%d0%b8-%d0%b2%d1%80%d0%b0%d1%82%d0%b8-%d1%81%d0%bb%d0%b5/", "text": "Лондонската зоологическа градина отвори днес врати,  , при който загинаха четири суриката и един тръбозъб, предаде Асошиейтед прес. Зоопаркът съобщи на сайта си, че днес ще работи нормално и ще има обиколки с Дядо Коледа. Все още се разследва каква е била причината за пожара, пламнал вчера рано сутринта близо до кафе и къта, в който са били сурикатите. Служители и пожарникари се опитаха възможно най-бързо да изведат животните от засегнатата зона, но не успяха да спасят деветгодишния тръбозъб Миша и четири суриката. Няколко служители получиха лекарска помощ заради погълнатия дим, но нямаше сериозно пострадали, отбеляза АП, цитирана от БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " Лондонският зоопарк отвори врати след вчерашния пожар"}
{"url": "https://trud.bg/%d0%bd%d0%b0-24-%d0%b4%d0%b5%d0%ba%d0%b5%d0%bc%d0%b2%d1%80%d0%b8-2017-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", театрален режисьор, 74 г. , зам.-министър на труда и социалната политика. , писател и литературен критик, директор на издателство „Захарий Стоянов“, 64 г. , музикант от ФСБ, 65 г. , председател на ДОСТ, бивш депутат, 57 г.  – Буги Барабата, музикант, 57 г. , депутат от БСП в 44-ото НС, 46 г. , кинокритик, писател, 67 г. , директор на НЦЗПБ, национален консултант по микробиология, 62 г. Света Евгения, Бъдни вечер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.24", "title": " На 24 декември 2017 да почерпят"}
{"url": "https://trud.bg/%d0%b0%d1%80%d1%85%d0%b8%d0%bc%d0%b0%d0%bd%d0%b4%d1%80%d0%b8%d1%82-%d0%bf%d0%b0%d1%85%d0%be%d0%bc%d0%b8%d0%b9-%d1%80%d0%b5%d0%ba%d1%82%d0%be%d1%80-%d0%bd%d0%b0-%d1%81%d0%be%d1%84%d0%b8%d0%b9%d1%81/", "text": "– Няколко години съм бил игумен на Дивотинския манастир “Света Троица” – от около 15 години съм в манастира. С благословението на Българския патриарх Неофит и на целия Свети Синод бях избран за ректор на Софийската духовна семинария в средата на месец юни. Беше ми гласувано доверие, за което много благодаря. Наистина, много пъти казах, че моето поприще като монах и човек, живял дълги години в манастир, вече като ректор на Софийската духовна семинария, коренно се променя. Манастирският живот изисква уединение, усамотение, въпреки, че много хора минават през манастира. Сега като ректор на Софийската духовна семинария животът ми предполага много нови задължения, най-вече за душите на тези деца и за всички, които учат и преподават в нея. Моята връзка и опит от семинарията е като човек, който е завършил двегодишния паралелен курс. Имам опит, представа и идея за желанията и интересите на семинаристите. – Бог е в манастира, Бог е и в Софийската духовна семинария “Свети Иван Рилски”. Тук Той изключително изобилно излива Своята благодат. Ако ние вървим правилно по Божия път, Той ни помага и ще ни помага, ще имаме Неговата подкрепа. Изпълняваме ли задълженията си като християни на първо място, а след това като хора на различни длъжности – ректор, преподаватели, учители, ученици…, вярвам, че семинарията ще продължи да бъде крепост на духа. Това е изключително важен дълг за нас, и конкретно за мен като нов ректор. -Сега, поради демографските проблеми, огромна емиграция и невъзможността на Църквата да вложи своя катехизаторски ресурс в българското училище, виждаме, че децата с интерес към вярата намаляват. При нас те са малко. Не беше просто да сглобим паралелки. Като нов ректор виждам своята задача в това да дам възможност на всяко българско семейство да се запознае с това какво е семинарията, какво представлява семинарското образование и семинарския живот. За мен е изключително важно да отговоря на въпросите на родителите за семинарията. Важна е ролята на родителите. – Те могат да помогнат на своите деца да намерят попрището си. Родителите трябва да имат информация и да бъдат спокойни. За всеки от тях най-скъпото и най-свидното са техните деца. И те трябва да бъдат наясно, че ще направим максималното за обучението и възпитанието на децата им тук, в Семинарията. Децата не само получават добро светско образование, те получават и добро духовно образование. Може преди 25 години семинарията да е изглеждала екзотично зад високите стени. Сега тя е познато, открито място. Ако има въпроси към мен и колегите – тези въпроси ще получат отговор. Децата тук придобиват класическо, добро възпитание. Даването на знания трябва да се съчетае с възпитаването. Смятам, че образователният модел на нашето училище предлага път към одухотворяването на съвременното средно образование и намира начин да съчетае поднасянето на информация с възпитателния ефект на науката за Бога и нравствеността. – Софийската духовна семинария е училище с много големи и добри традиции. Нейното строителство започва през 1902 г., основният камък е положен от княз Фердинанд. Виждаме една дълга история, в която Семинарията е изграждала, надграждала, преживяла е и различни перипетии по време на комунистическата власт, била е преместена от столицата и настанена в Черепишкия манастир. Всеки, завършил семинарията, е бил подложен на обиди, цял живот носи печата на това, че е семинарист, унижаван е, преследван, създават му проблеми. След семинарията следват трудови войски, наблюдения на родителите, често уволнявания от работа. Истински подвиг е било да се учи в духовно училище! – Да, през 1990 г. Семинарията беше върната на Църквата, настъпи голям подем и видяхме желанието да се върне духовното образование в живота на българския народ. Деветдесетте години бяха благодатни за възраждането на духовността и църковния живот и през тези години в семинарията имаше много ученици, тя се радваше на сериозен интерес. Бях един от тези ученици и съм очевидец. В творчеството на мъченически загиналия Неврокопски митрополит Борис, на няколко места се казва, че българското училище не само трябва да образова, а и да възпитава. Училището може да подготви добре своите ученици. Да имат добри оценки, да знаят няколко езика, да кандидатстват навсякъде и въпреки това да не познават духовната рамка на възпитанието. За съжаление, възпитанието остро липсва в днешното училище. Семинарията се старае да възпитава. Предлагаме редкия синтез на образование плюс възпитание. Вярвам в нуждата и важността на духовното образование още от ранна възраст. – Съгласен съм, че трябва да се катехизират родителите. И в този момент съм отворен да дам отговор на въпросите им. Те трябва да знаят и да бъдат спокойни. Замислял съм се за създаване на катехизаторски курсове за родители, в които да включим капацитета и уменията на преподавателите от Богословския факултет и семинарията. Това е добра идея, която ще даде добър резултат, както за хората, които ще се образоват, така и за децата, които те отглеждат. Много са нещата, които трябва да направим за децата, след това трябва да надградим за родителите. Помага ни и т.нар. паралелен курс на семинарията. Това са мъже, които са завършили средно, често и висше образование, работят и имат различни професии. Те учат 2 години в паралелния курс и получават образование с добра практическа насоченост. В голям процент тези хора записват своите деца като редовни ученици. – Факт е високата стойност на образованието, което се предлага в семинарията. Знае се, без да е задължително, че тя е свещеническо училище. Много от тези, които са я завършили, стават свещеници. И това е хубаво. Надявам се нивото ни да стане още по-добро. Наблюдавах методите на преподаване, както и реакциите и желанието на децата, които се обучават. За нас са важни резултатите на външното оценяване. Нашите деца получават добри резултати, но проблемът е, че като брой учениците ни са малко. Една от целите ми е – децата да разберат, че учейки тук, не са задължени да станат свещеници. Да не смятат, че те непрекъснато ще носят печата на семинарията и техните другари непрекъснато ще им викат: “Попе, попе!”. По-голямата цел е спасението на душите им. Всеки ден е важно да си го казваме: тук сме, защото Бог ни е призовал. Тук сме, благодарни сме, щастливи сме да сме тук, в това хубаво и необикновено училище, за да се учим и да вървим по пътя на спасението. – Благодаря за този въпрос. Той ме вълнува непрекъснато като духовник и християнин. Винаги се е очаквало, че ректорите на семинариите трябва да бъдат духовници. Аз съм на същото мнение. В нашия случай тук има коментари, че при идването на човек, който дълги години е бил игумен на манастир, обича манастирския живот и монашеството едва ли не ще доведе манастира в семинарията. Това няма да се случи! Ще позволя на моя минал опит да ми помогне, а не да ми попречи като ректор. Но, моето желание е децата да разберат духовния живот. Ние тук трябва да помогнем, да предложим познание за духовния живот. Къде другаде, ако не тук? Длъжни сме да даваме личен пример. Не трябва само да говорим. Примерът от мен, от останалите преподаватели и служители преминава към големите ученици, които показват какво са научили на по-малките. – Интересът, същността защо си някъде, е смисълът. Ако детето не вижда смисъл или му липсва мотивация, значи не сме направили достатъчно. Няма вълнение при срещата с духовното. Няма вълнение в духовния живот, откровение, радост. Имаме задача да разбудим огъня на духовното, евангелският огън в душите на нашите деца. Учим ги как да го пазят, да не намалява, да не гасне. Нашите усилия са насочени към духовния смисъл и интерес, защото християнството се живее. Преподавателите, които преподават при нас, “горят” и живеят в материята, която преподават. Аз съм имал такива преподаватели и никога няма да ги забравя. Какъв е моят личен път и начин да докосна учениците като духовник: предстоя пред Светата Трапеза на Светата Литургия. Там, в олтара, пред Бога не мога да бъда лицемерен, нито мога да играя театър. Там трябва да бъда свещенослужител, да горя с цялото си внимание, с цялото си сърдечно разположение и не мога да се преструвам. С цялото същество стоя пред Светата Трапеза и пред моите очи става най-великата Тайна – претворяването на Тялото и Кръвта Господни. В нашето необикновено училище учениците са най-голямото съкровище. Ако извършваме Светата Литургия истински, подобаващо, смятам, че Божията благодат ще слезе и ще докосне всяка душа, която участва в богослужението. Ние всички сме една общност, едно цяло и великата Тайна няма начин да не докосне, да не зарази сърцето с благодатта. Нашето училище е ценно с практиката и опита, който дава. С това сме уникални. Децата ни са изключително чисти, благодатни и с голямо сърдечно разположение да вървят по пътя на Христос. – Що се отнася до т.нар. “дни на отворените врати”, да – разбира се, имаме желание и предвиждаме такива дни, в които всеки да може да зададе своите въпроси, и всяка една душа да се запознае и да достигне до Бога. Ако това е начин един човек да достигне до Христос, да се запознае с ритъма на семинарския живот, да се докосне и види нещата “от кухнята”. Семинарията винаги е имала добре подготвени апологети, познавачи на църковното богослужение и певци. Винаги сме имали добри, подготвени хорове. Така е било, така вярвам, че ще продължи да бъде, защото имаме много подготвени преподаватели, които полагат големи усилия за високото ниво на нашите възпитаници. Желанието ми винаги е било да имаме представителен състав, който да покаже красотата на църковните песнопения на повече хора. Голям труд се крие зад подготвянето на добре звучащ хор. Но зная, че чрез църковната музика често хората тръгват към вярата. Бих искал да продължим традицията и да имаме състави, които да ни представят навсякъде, където биха ни поканили, ще работя за това. – Отново се връщам към това, че децата са ни поверени за 24 часа. Моето искрено желание е те да навлязат, да се запознаят с църковните изкуства. Заварих иконописна школа тук в първите дни на моето идване. Преподавателката е забележителна – тя е сред най-добрите ни зографи – Елеонора Караиванска. За мен беше прекрасен резултатът, който е постигнала с шест-седем деца. Иконите са много красиви! А децата познаваха и правилната технология, четяха молитви, постеха по време на работа, точно, както Църквата е приела да се прави. Вярвам в развитието и бъдещето на такава семинарска школа и благодаря за чудесната работа! Имаме и човек, който се занимава с дърворезба. Той с удоволствие показва основни техники в резбарското изкуство. В началото сме на създаването на група по църковна дърворезба. Моето желание е учениците ни да се занимават, да откриват и да развиват своите таланти. Впечатлен съм от постигнатото. – Освен чрез отредения пост, нашите ученици имат възможност да се подготвят внимателно за Христовото Рождество и с изповед, Причастие с Тялото и Кръвта Христови през Коледния пост и на самия празник. Те всички участват в богослужението. Всички песнопения, които изпълняват по време на служба подготвят ума и сърцето за идването на Спасителя. Освен това имаме Рождественски тържества, които семинаристите готвят сами преди да излязат в Коледна ваканция. – Господ Иисус Христос се въплъти и роди във Витлеем. Бе положен в яслите. Бог стана Човек и бе положен в ясли – кротък и смирен! Ние трябва да разберем същността на Неговата кротост и величието на думата смирение. В отговор на Неговото смирение ние също трябва да се смирим и да Го приемем – Бог е дошъл сред нас като Младенец, като Дете! Ще кажа: Честито Рождество Христово! Велика е тази радост и в тези дни човек е готов да поздрави и прегърне всички хора! Нека Божията благодат бъде винаги с всички човешки същества – Божии деца!   Архимандрит Пахомий е роден в София през 1978 г. На 27 юни 2002 г. е постриган за монах в Дивотинския манастир. Същата година на 12 октомври е ръкоположен за йеродякон от тогавашния софийски викарий Знеполски епископ Николай. Следващия месец в старинния столичен храм “Св. Петка” е ръкоположен за йеромонах. От 2002 г. е игумен на Дивотинската света обител. От юни е ректор на Софийската духовна семинария.", "date": "2017.12.24", "title": " Архимандрит Пахомий, ректор на Софийската духовна семинария, пред „Труд”: Рождество е, нека разберем величието на думата смирение"}
