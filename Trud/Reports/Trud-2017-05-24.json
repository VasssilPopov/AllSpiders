{"url": "https://trud.bg/%d0%b4%d0%bd%d0%b5%d1%81-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82-288/", "text": "Миглена Тачева, директор на Националния институт на правосъдието, министър на правосъдието в правителството на Станишев.Михаил Михайлов, бивш правителствен говорител, 61 г.Руси Статков, член на Надзорния съвет на Агенцията за приватизация и следприватизационен контрол, 60 г.Слави Нецов, депутат от „Воля“ в 44 НС, 65 г.Цецка Цачева, министър на правосъдието, председателка на 41 и 43 НС, депутат в 42-ото НС от ПГ на ГЕРБ.Ясен Вълчанов, балетен артист, 58 г.И всички, които празнуват Деня на българската просвета и култура и на славянската писменост.", "date": "2017.05.24", "title": " Днес да почерпят"}
{"url": "https://trud.bg/%d0%b4%d0%bd%d0%b5%d1%81-%d0%bf%d1%80%d0%b0%d0%b7%d0%bd%d1%83%d0%b2%d0%b0%d0%bc%d0%b5-%d0%b4%d0%b5%d0%bd%d1%8f-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%bf/", "text": "24 май е Денят на българската просвета и култура и на славянската писменост. На този ден се отдава почит на светите братя Кирил и Методий – създателите на славянската писменост.Братята Константин-Кирил и Методий са родени в град Солун през девети век. През 855 г., (според някои историци – седем години по-късно) те създали глаголицата – славянската азбука, във византийския манастир Полихрон в областта Витиния в Мала Азия и там превели свещени книги. След това те се заели да популяризират християнството на староцърковен славянски сред славяноезичните народи.Солунските братя имали ученици, които продължили делото им. Сред тях са Климент, Наум, Сава, Горазд и Ангеларий. Учениците на Кирил и Методий получили топъл прием в България от княз Борис през девети век. Кирилицата, която заменя глаголицата, е създадена в Преславската книжовна школа. Като неин създател се сочи Климент Охридски, а името й е дадено в чест на Константин-Кирил Философ.Братята Кирил и Методий са канонизирани като светци за превода и популяризирането на Библията на старославянски език и разпространяване на християнството. През 1980 година са обявени от папа Йоан-Павел Втори за покровители на Европа. Православната църква ги почита и като едни от светите Седмочисленици заедно с техните ученици.Денят на св. св. Кирил и Методий се отбелязва от Българската православна църква на 11 май по църковния литургичен календар. Има данни, че на този ден е отдавана почит на светите братя още от 12 век. Като ден на просветата празникът се чества за първи път в Пловдив през 1851 г., когато в епархийското училище „Св. св. Кирил и Методий“ по инициатива на Найден Геров се организира празник и ученическо шествие. През 1856 г. Йоаким Груев предлага денят на Кирил и Методий да бъде отбелязван като празник на българските ученици.С въвеждането на григорианския календар през 1916 г. празникът, отбелязван от държавата и църквата, се чества на един ден – 24 май.В края на 1968 г. Българската православна църква въвежда като литургичен календар т.нар. Новоюлиански календар. След това Денят на Кирил и Методий се отбелязва от църквата на 11 май. По установената вече традиция Денят на българската просвета и култура и на славянската писменост, на който също се отдава почит на двама братя, остава на 24 май.За официален празник на България 24 май е обявен с решение на Народното събрание на 30 март 1990 г.Химнът на Деня на българската просвета и култура – „Върви, народе възродени“, е написан през 1892 година. Автор на текста е Стоян Михайловски, който го публикува за първи път в списание „Мисъл“. През 1901 г. композиторът Панайот Пипков открива стихотворението в учебник и решава да напише музика по него. Химнът включва 14 куплета, от които днес се изпълняват най-често първите шест. Стихотворението е преведено на 21 езика.", "date": "2017.05.24", "title": " Днес празнуваме Деня на българската просвета и славянската писменост"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2/", "text": "Американският университет в България предлага висококачествено американско образование и се слави с успехите на своите възпитаници по цял свят. Университетът е акредитиран в България и в САЩ и студентите получават българска и американска дипломи, както и Европейско дипломно приложение при завършване. В момента в АУБГ се обучават близо 1 000 студенти от над 40 държави, а преподавателите са от 20 националности.Неслучайно АУБГ заема водещи позиции в рейтинговата система. При американския модел на образование, студентът е в центъра – АУБГ осигурява среда за развитие, която да отговаря на индивидуалните потребности и да подкрепя цялостното развитие. Университетът въвежда непрекъснати подобрения, за да бъдат посрещнати нуждите на пазара, и предоставя на студентите възможности за получаване на знания от широк кръг дисциплини, съчетано с тясна специализация.Защо студентите избират АУБГ?Две дипломи – от САЩ и България, интердисциплинарно обучение и разнообразие от академични програми са част от предимствата, които превръщат университета в предпочитана дестинация за талантливи студенти от цял свят. Образованието в американски стил liberalarts дава възможност да се комбинират знания от различни дисциплини, което гарантира по-добра професионална реализация в бъдеще. АУБГ осъвременява редовно програмите си, за да посрещне променящите се изисквания на бизнес средата в днешния глобален свят. В АУБГ преподават чуждестранни преподаватели, които не само са световно признати експерти в академичния свят, но и практици с дългогодишен опит, работещи всеотдайно, за да създадат изключително академично преживяване за студентите.АУБГ заема водещи позиции в рейтинги по успех на възпитаниците с 99,8 % от завършилите студенти, които започват работа или продължават обучението си в магистърски или докторски програми след дипломирането. Данните още сочат, че 65% от студентите на Американския университет в България получават повече от две предложения за работа или потвърждение за прием за продължаващо обучение, измежду които да избират. 20% от възпитаниците на АУБГ печелят повече от 100 000 долара на година, а повече от 20% от по-ранните випуски, завършили между 1995 г. и 2000 г. и работещи в САЩ, получават повече от четвърт милион долара на година. В допълнение, АУБГ заема водещи позиции в рейтинговата система на Министерство на образованието за шеста поредна година. 5-те академични направления на АУБГ, оценени от системата – икономика, компютърни науки, бизнес администрация, политически науки и журналистика и масови комуникации заемат водещи позиции, а специалност „Бизнес администрация“ е №1 в страната. В допълнение, в четири от направленията завършилите АУБГ получават най-високи доходи.Възпитаниците на АУБГ оценяват университета с 6,24 (по 7-балната система) и определят съотношението цена-качество за отлично. Този прекрасен резултат се дължи на факта, че спрямо редица конкурентни западноевропейски и американски университети АУБГ предлага по-достъпна цена (академична такса и цена за условията за живот), комбинирана с множество възможности за стипендии и финансова помощ. Университетът привлича отлични студенти и ги окуражава да развият потенциала си, без значение от тяхното финансово положение. Ето защо, повечето от тях получават финансова подкрепа от университета под формата на финансова помощ, стипендии, преференциални условия за заеми, стажове, програми за Work& Travel и други.Срок за кандидатстване за редовен прием: 1 юни Научете повече на ", "date": "2017.05.24", "title": " Американски университет в България – Вашият път към успеха\t\t\t "}
{"url": "https://trud.bg/%d0%b7%d0%b0-%d0%b1%d1%83%d0%ba%d0%b2%d0%b8%d1%82%d0%b5-%d1%88%d0%b8%d0%bc%d0%bf%d0%b0%d0%bd%d0%b7%d0%b5%d1%82%d0%be-%d0%b8-%d1%88%d0%b5%d0%ba%d1%81%d0%bf%d0%b8%d1%80/", "text": "Bukvite sa hubavo ne6to (alt+shift), но сами по себе си са само знаци върху клавиатурата – не носят смисъл.Чували ли сте „Теоремата за маймуната и безкрайността“? Според нея, ако турите едно шимпанзе пред клавиатура, по която да блъска произволно, и то разполага с безкрайно много време, рано или късно шебекът ще напише събраните съчинения на Шекспир.Дарявайки ни с писменост, светите братя надали са имали това предвид – с техните букви да бъхтат шебеци, а пък ако излезе нещо – добре. Те са ни дали важен инструмент, който да ползваме умело, за да казваме мисли. От буквите да правим думи, а от думите – умни изречения, а не „истории, разказвани от луд със много шум и бяс, в които няма ни капка смисъл“ (цитатът е от Шекспир, не от шимпанзе).", "date": "2017.05.24", "title": " За буквите, шимпанзето и Шекспир"}
{"url": "https://trud.bg/%d0%b0%d0%ba%d0%b0%d0%b4-%d0%bc%d0%b8%d1%85%d0%b0%d0%b8%d0%bb-%d0%b2%d0%b8%d0%b4%d0%b5%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b1%d1%8a%d0%bb%d0%b3-2/", "text": "От Освобождението до днес такова занемаряване на писмената култура не е имало– На фона на ширещата се неграмотност в какъв контекст празнуваме 24 май?– Ние вече отвикнахме да се радваме на празниците. 24 май е възникнал като училищен празник през Възраждането, когато на образованието се е гледало като на спасение от робството и неволите. Днес образованието не е на почит. Хора с високо положение в обществото гледат на учените едва ли не като на досадници. Какво като си грамотен, след като си беден! Дълги години съм бил проверител на кандидатстудентски писмени работи и съм установявал, че от година на година нивото спада. Младите хора не умеят да се изразяват писмено, нищо че са завършили училище и са прекарали в него много години. В учебните програми грамотността не е на почит. Не се учудвам на факта, че първите ни хора нямат езикова култура, а в парламента си дават среща всички български диалекти.– Има ли друг подобен период в историята на България, в който писмената култура да е била толкова пренебрегвана?– От Освобождението до днес такова занемаряване на писмената култура не е имало. Който в миналото е бил грамотен, той е владеел умението да пише по правилата. Правени са няколко правописни реформи и народът ни бързо е усвоявал новите изисквания. Някога се учеше дори и краснопис. Сега младите вече замениха писането на буквите с натискане на клавиши. Компютърът подчертава сгрешените думи и въпреки това нещата не вървят. Обикновено обвиняваме нещастното учителско съсловие, че не си гледа работата. И оставяме да влизат в клас агресивни родители да го шамаросват. И това го няма в историята ни. На учителя при среща са му сваляли шапка. Бил е на пиедестал. Днес го гледат с пълно безразличие. От него искат едно – високи оценки за децата им. Не знания, а оценки!– Как стана така, че българският учител се озова в най-окаяното и унизително положение в обществото?– Към учителя следва да прибавим и учения! Този процес започна отдавна. Една от причините е ниското заплащане на учителския труд и труда на учения. В миналото се казваше, че учителското съсловие било многобройно и отивали много пари за заплатите му! Днес май пак това е мотивът! Към учителското поприще се насочваха още от 50-те години на ХХ в. хора без призвание и полека-лека те станаха мнозинство. Не само децата, но и обществото ги обяви за „даскали“. За тях се сещат само около 24 май и се отчитат с някоя и друга награда за десетина души. Дори завидяха на дългата им ваканция, без да си дават сметка колко нерви хаби учителят, за да учи и възпитава подрастващите. Учителският труд се феминизира – мъжете бягат от ниското заплащане, защото върху тях пада тежестта на семейните разноски. Бягат и жените, ако им се предложи да работят нещо друго с по-голяма заплата. Ако станеш учител, хората около тебе започват да се обръщат с неуважителното „даскале“ и ти си приключил за тях. Да не идеализираме много и старото време. В паметта ми изниква един стих от стихоплетците на XIX в. Там „поетът“ казва: „Като видях, че нищо не струвам, реших да учителствýвам!“ Днешното общество смята учителския труд за лесен и примитивен, а учителите – за некадърни да произведат от децата им гении. През трудовия си живот бях университетски преподавател и съм гледал с какви мъки и комбинации младите хора са избягвали учителското поприще и са търсели нещо „по-така“. Този устрем продължава и днес с още по-голяма настървеност.– Близо 30 години се правят реформи в образователната система, а резултатите са печални. Какъв е изходът?– Реформите започват веднага след Втората световна война. Всеки нов образователен министър си оставя ръцете върху системата. И сега е така. Какви са тези матури онзи ден, в които на учениците и на учителите се гледаше като на престъпници и се въведоха камери и какво ли не?! Не е ли достатъчно само учителското присъствие, за да не се преписва? Ние вече не вярваме на себе си! Винаги си мечтая за старото учителство, което беше авторитетно и неподкупно. Не знаеш ли, ще ти пише двойка. Ще те остави на поправителен или направо ще повториш годината. Учителите различаваха важното в урока и настояваха то да бъде усвоено. Днес часовете са изпълнени с учителско многословие. И учениците преминават по-нагоре без много труд. Голяма част от тях не си купуват дори и учебници по отделните предмети. Слабото звено е гимназиалният курс. По редица предмети в редица училища там само се отчита някаква дейност. Реформата трябва да се остави в ръцете на учителите. Критерият за труда им следва да са знанията на учениците им. Останалото са фокуси.Искам да кажа няколко думи и за обучението по български език. Програмите не са добре премислени. Заложено е на абстракции и празнодумство. Никой не се грижи да научи подрастващите да съчиняват, да се изразяват писмено и устно. Те излизат от училище и не могат едно заявление да напишат, една бланка да попълнят. И пишат с ужасни грешки. Някога въвеждахме съветски методики, а сега – американски. Забравихме, че имаме традиции. И защо във висшите учебни заведения не се преподава стилистика на българския език? Фабрикуваме специалисти, които не са годни нито писмено, нито устно да си служат с книжовния език.– Защо премахнаха манифестацията на 24 май?– На някои политици това им се видя тоталитарна проява, а не си дадоха труда да проверят, че манифестациите са стара традиция. Този въпрос би следвало да се зададе на властимащите, защото те могат адекватно да отговорят. За мене сегашното празнуване е непълноценно. Празникът на двамата братя възниква като училищна манифестация, като израз на изтичането на учебната година, като отчет пред родители и пред цялото общество. Сега е превърнат в едно нищо. Дори и в София.– Преди години един наш поет каза, че българският език е неконвертируем и затова българската литература никога няма да получи световно признание. Виждате ли някаква логика в това изказване?– Ако имах самочувствието на някогашния Балан, щях да му приведа една нашенска приказка, в която има неудобни за изричане и изписване думи! Стара истина е, че в областта на литературата и културата няма малки и големи езици, малки и големи народи. Не съм съгласен с този поет, че езикът ни му е пречка да създаде творби, от които да се възхищава светът. Има криза и в художественото творчество, за което не е виновен българският език. Нека си припомним, че още през XIX в. чужди и наши културтрегери обвиняват езика ни, че е загубил възможностите си за римуване, след като се е освободил от падежните окончания. По този повод срещу тези критици е написано стихотворението на Иван Вазов „Българският език“. Гневно стихотворение. Този поет, за когото вие споменавате, търси причините не там, където са. Ще го кажа иначе – голямото произведение съдържа в себе си голямо поетическо майсторство, голям философски заряд. Ще кажа още нещо – българският език е най-съвършеното нещо, което е създал нашият народ. Би следвало човек първо да погледне собствените си възможности, а след това да хули езика ни!Такива като този поет вероятно ще започнат да създават произведения на английски език, ако успеят да го усвоят. И тогава пак никой няма да се възхити на възможностите им.– А какво ще кажете за изданието на „Под игото“ на т.нар. шльокавица – латиница, в която „ч“ се предава с цифрата „4“, а „ш“ с цифрата „6“?– Горкият дядо Вазов! Ако види това чудо, ще се обърне в гроба! Това според мене е направено като шарж! Не е сериозно. В електронната кореспонденция тази азбука заема голямо пространство, но е без бъдеще!– Има ли в света друг народ, който да празнува своята азбука, своята писменост и словото?– На мене не ми е известен друг такъв народ. Ние сме имали тежка историческа съдба и в българското слово сме виждали опора и спасение. Ние сме горди с делото на светите братя Кирил и Методий, затова ги възпяваме и тачим завета им. Двамата братя са част от величието на нашия дух. Не е празна фразата, че сме били държава на духа. Сега сме небрежни към заветите на нашите предци, но съм убеден, че ще дойдат по-интелигентни потомци, които ще отчитат завоеванията ни през вековете. В историческия развой на всеки народ има периоди на възход и на застой. Талантлив народ като нашия винаги ще преуспее.– Ние бързо и безкритично „внесохме“ Хелоуин, възможно ли е да направим „износ“ на празника 24 май?– У нас винаги е имало чуждопоклонници – те не са нито от вчера, нито от оня ден. Хелоуин ще мине и ще отмине, но този, който рече да забрави 24 май, ще се запише в негативните страници на историята ни. В миналото е имало гласове и на отрицатели на кирилицата – предлагали са да се въведе латиницата. Днес имената им с основание са напълно забравени. Не ми се вижда вероятно да изнасяме празници – 24 май си е наш и никой няма да седне да му подражава. Има опити в чужбина делото на светите братя да се омаловажава или да не се отчита нашият български принос за съхраняването и разпространението на писмеността. Срещу това трябва да воюва цялата ни интелигенция, защото народният поет Ив. Вазов го е казал по гениален начин: „и ний сме дали нещо на светът и на вси славяни книги да четат“!Нашият народ се отнася с насмешка и презрение към всички парвенюта, за които чуждото е по-хубаво от нашето! За съжаление действителността бълва такива неосъзнати наши съвременници, които не познават историята ни и са истински българофоби.Тук няма да повдигам въпроса за отношението към учените, защото по този въпрос вече е писано много – да се занимаваш с наука се изисква талант и много знания! Нация без учени е без бъдеще!– Какво да си пожелаем в празничния ден?– За мене и за съсловието, към което принадлежа, денят на светите братя Кирил и Методий е най-големият празник! Нека по стар обичай да си пожелаем здраве! Да се помолим образователните реформи да спрат и да се даде възможност на учителите и на учените да си гледат работата. Да стреснем високите етажи на властта – стига с тези реформи и експерименти! И да не превръщаме учители и учени в просяци, защото няма бъдеще тази нация, която съсипва учителското съсловие и не обръща внимание на учените! Да си припомним думите на поета: „Напред! Науката е слънце, което във душите грей!“ Нашият гостАкад. Михаил Виденов е роден на 10 април 1940 г. в София. Завършил Софийския университет „Свети Климент Охридски“ (1964) специалност „Българска филология“. Редовен аспирант (1965-1969) в същия университет под научното ръководство на проф. д-р Стойко Стойков. Защитил кандидатска (малка докторска) дисертация през 1969 г.; доктор на Карловия университет в Прага (1977); доктор на филологическите науки у нас („Езикът на града“) – 1988 г.; почетен доктор на Великотърновския университет „Св. св. Кирил и Методий“ (2004). Трудовата дейност на акад. Виденов протича в Алма матер, където е асистент (1969-1981), доцент, (1981-1989), а след това професор. През 2004 г. е избран за член-кореспондент на БАН, а през 2008 – за академик. В продължение на пет учебни години (1972-1977) е гост-преподавател в Карловия университет (Прага), а от 1984 до 1987 г. – в Московския държавен университет „М. В. Ломоносов“. Чел е лекции в почти всички европейски университети. Автор на повече от 400 публикации, включително на 25 отделни книги в областта на българското и славянското езикознание. С трудовете и с университетската си дейност акад. Виденов полага основите на социолингвистиката в България.", "date": "2017.05.24", "title": " Акад. Михаил Виденов пред „Труд“: Българският език е най-съвършеното нещо, създадено от нашия народ"}
{"url": "https://trud.bg/%d0%b0%d1%82%d0%b5%d0%bd%d1%82%d0%b0%d1%82%d0%be%d1%80%d1%8a%d1%82-%d0%be%d1%82-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%81%d0%b5-%d0%b5-%d0%be%d0%b1%d1%8a%d1%80%d0%bd%d0%b0%d0%bb/", "text": "самоубийствения атентат в Манчестър, при който загинаха 22 души, Салман Абеди е бил член на силно религиозно семейство, който се е замесил с банди и през последните години се е обърнал към радикалния ислям. До това заключение е стигнал в. „“ след разговори с приятели и съседи на семейство Абеди в Манчестър.Вчера началникът на полицията на Манчестър Иън Хопкинс посочи 22-годишния Салман Абеди за основен заподозрян, но отказа да съобщи подробности за него, заявявайки, че основният приоритет е да се установи дали е действал сам или като част от мрежаАбеди и брат му Исмаел са посещавали Ислямския център на Манчестър, където баща им е известна фигура, предаде „Гардиън“, цитиран от ДПА.Мохамед Саед, главен имам на джамията, заяви, че Абеди го гледал „с омраза“, след като произнесъл проповед, критикуваща „Ислямска държава” и либийската салафистка ислямска милиция Ансар аш Шария.Анонимен член на либийската общност в Манчестър описва Абеди като „тихо момче“.Родителите на Абеди са получили убежище във Великобритания, след като избягали от режима на бившия либийски лидер Муамар Кадафи. Салман има двама братя и сестра и шестчленното им семейство живее в Манчестър от повече от 10 години.В. „Телеграф“ съобщи, че според непотвърдени слухове в града всички освен Абеди и един от братята му са се върнали в Либия.Смята се, че останалият във Великобритания брат е 23-годишният мъж, арестуван вчера от британската полиция.От 2014 г. Салман Абеди е учел бизнес в Университета „Салфорд“ в Манчестър, но има данни, че от месеци не е посещавал лекциите.Вчера полицията претърси част от университета, откъдето потвърдиха, че заподозреният е бил техен студент.", "date": "2017.05.24", "title": " Атентаторът от Манчестър се е обърнал към радикалния ислям през последните години"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%be%d0%b1%d1%8f%d0%b2%d1%8f%d0%b2%d0%b0-%d0%bd%d0%b0/", "text": "Великобритания увеличава нивото на терористична заплаха до най-високото – „критично“, обяви премиерът Тереза Мей след ново заседание по сигурността на щаба „Кобра“.Това означава, че нов терористичен атентат е „вероятен“ или „предстоящ“.„Промяната на нивото на опасност означава, че ще има допълнителни ресурси и помощ за работата на полицията, за да ни защитават“, каза Мей.Военни ще помагат на полицията. Те ще присъстват на прояви, където се събират повече хора, като концерти и спортни срещи. По обществените места ще има повече патрулиращи тежковъоръжени полицаи.Мярката дойде след като разследващите не можаха да потвърдят, че атентаторът от Манчестър е действал сам. Те не изключват зад атентата да стои организирана терористична мрежа.Взривът стана около 22:35 ч. местно време (1:35 ч. наше време) във фоайето на зала „Манчестър арена“ в края на концерта на американската поп певица Ариана Гранде.При атаката загинаха 22-ма души, а близо 60 бяха ранени. Сред жертвите има и деца,  от които е на 8 години.Групировката „Ислямска държава“ пое отговорност.Стана ясно и името на атентатора – . Той е роден през 1994 г., а родителите му са либийци, избягали от режима на Муамар Кадафи. Живял е със семейството си на 5 км от зала „Манчестър арена“ където взриви мощната бомба.Хиляди граждани се събраха в центъра на Манчестър, за да отдадат почит на жертвите. За минута градът потъна в тишина.", "date": "2017.05.24", "title": " Тереза Мей: Великобритания обявява най-високо ниво на терористична заплаха"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b7%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-%d1%87%d0%b0%d1%81%d1%82-%d0%be%d1%82-%d1%86%d0%b5%d0%bd%d1%82%d1%80%d0%b0%d0%bb/", "text": "Заради тържествата в София се затваря за движение част от централната градска част.В различни часови интервали тази сутрин автомобили няма да се допускат в отсечките на улиците и булевардите, които подпадат в маршрута на празничното шествие. То ще започне от Археологически музей и ще се придвижи до паметника на светите братя Кирил и Методий пред Народната библиотека. ", "date": "2017.05.24", "title": " Затварят за движение част от центъра на София"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b2%d0%b5%d1%87%d0%b5-%d0%b5-%d0%b2-%d0%b5%d0%b2%d1%80%d0%be%d0%bf%d0%b0/", "text": "Продължава първата задгранична обиколка на американския президент Доналд Тръмп. Той вече е в Европа. След час започва визитата му във Ватикана, предаде .Папа Франциск ще приеме Доналд Тръмп и съпругата му Мелания в необичайно ранен час – в 8:30 ч. местно време.Причината е, че в сряда папа Франциск има редовна седмична обща аудиенция, която започва в 10 ч. на площад „Свети Петър“.На аудиенцията ще присъства и дъщерята на президента Иванка Тръмп.По-късно Тръмп ще отпътува за Брюксел, където ще се срещне с европейските лидери и ще участва утре в срещата на върха на НАТО. ", "date": "2017.05.24", "title": " Тръмп вече е в Европа, започва визитата му във Ватикана"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b0%d1%82%d0%b0-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d0%be%d0%bd%d0%bd%d0%b0-%d0%b0%d0%b3%d0%b5%d0%bd%d1%86%d0%b8%d1%8f-%d0%bd/", "text": "Официалната информационна агенция на Катар е станала обект на хакерска атака от неизвестен извършител, който е разпространил фалшиво изявление от името на емира Тамим бин Хамад Ал Тани, предаде .Във фалшивото съобщение са засегнати деликатни политически проблеми с други страни от региона, както и отношенията между Доха и Вашингтон. Неистинското изявление предизвика вълна от коментари в социалните мрежи, а властите са започнали разследване по случая. ", "date": "2017.05.24", "title": " Официалната информационна агенция на Катар е станала жертва на хакерска атака"}
{"url": "https://trud.bg/%d0%bf%d1%80%d0%b5%d0%b4%d0%bf%d0%be%d0%bb%d0%b0%d0%b3%d0%b0%d0%b5%d0%bc-%d1%82%d0%b5%d1%80%d0%be%d1%80%d0%b8%d1%81%d1%82-%d0%b7%d0%b0%d0%b4%d1%8a%d1%80%d0%b6%d0%b0%d0%bd/", "text": "Британската полиция е задържала 37-годишен мъж на лондонското летище „Станстед“, по подозрение, че е планирал да извърши терористично нападение, информира . Мъжът е трябвало да се качи полет за Турция, смята се, че след това е щял да замине за Сирия.Самоличността на арестувания не се разкрива. Съобщава се, че арестът му е извършен в рамките на засилените мерки за сигурност, въведени от британското правителство. Извършени са обиски на два адреса в северен Лондон. Скотланд Ярд уточняват, че задържането няма връзка с атентата в Манчестър, при който загинаха 22-ма души, а други 59 бяха ранени. ", "date": "2017.05.24", "title": " Предполагаем терорист задържан на лондонското летище „Станстед“"}
{"url": "https://trud.bg/%d0%bf%d1%80%d0%be%d1%84%d0%b5%d1%81%d0%b8%d0%b8-%d0%b7%d0%b0-%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%b2%d1%8a%d0%b2-%d0%b2%d1%81%d1%83-%d1%87%d0%b5%d1%80%d0%bd%d0%be%d1%80/", "text": "Специалности като „Дигитална икономика“, „Профайлъринг“ и „Интелигентни системи за сигурност“ попълниха портфолиото на най-голямото българско частно висше училище – Варненския свободен университет „Черноризец Храбър“. Кампанията по прием за следващата учебна година стартира под мотото „Професии за бъдещето“. Силен акцент в нея са и двете бакалавърски програми – „Международен бизнес“ и „Финанси“, които се реализират в партньорство с Норвежкото бизнес училище. Обучението в тях е изцяло на английски език с възможност за обучение в Норвегия в четвърти курс и две дипломи за успешно завършилите. Качеството на обучение привлича вниманието на кандидат-студентите при избора им на традиционно силните специалности като „Психология“, „Право“, „Архитектура“, „Строителство“, „Моден дизайн“ и „Информатика“. От новата учебна година ВСУ дава шанс за успешна реализация и на спортистите чрез профила „Спортен мениджмънт“ в специалност „Бизнес администрация и мениджмънт“.Постиженията на студентите са най-доброто отражение на високото качество на подготовка, гарантирано от иновативните подходи в обучението. Бъдещи архитекти от ВСУ спечелиха националния етап на състезанието „Изовер – мултикомфортна къща“, а техни колеги станаха финалисти в Международната университетска надпревара на Кonica Minolta в Берлин. Традиционни са успехите на възпитаниците от специалност „Право“ в състезания по решаване на казуси и на изучаващите „Моден дизайн“ – в Софийската седмица на модата. Чрез студентската лаборатория „Варна – град за хората“ младежи от ВСУ подпомагат и естетизацията на градската среда. Друга иновация е Академичният акселератор, чиято цел е да се стимулират студенти и ученици, които желаят да създадат в региона собствени фирми в направленията Mobility, HealthТech, Security и да дадат своя принос за развитие на регионалната икономика. Силен старт на акселератора бе даден на среща със 7 ментори от Силициевата долина в САЩ на 27 април. „Впечатлен съм от изключително високото ниво на обучение и предприемаческа култура“, сподели един от предприемачите – Майкъл Марвин.Дистанционното обучение е все по-предпочитано от младите хора заради конкурентните му предимства – осигурява непрекъснат достъп до образователните ресурси, възможност за индивидуално и ускорено обучение, разсрочено плащане на семестриални такси, използване на всички онлайн платформи на университета, участие в програмите за академичен обмен и виртуално включване в изследователски и приложни проекти. Присъствието в университета на мотивирани, амбициозни и мислещи млади хора гарантира и популярната стипендиантска програма „Аз ще уча и ще успея в България“. Тя дава шанс на отличници от гимназиите чрез есе по темата да получат 100% безплатно обучение в първи курс. Като място за изява на свободния дух и подкрепа на смелите идеи за четвърт век ВСУ е подпомогнал изграждането на над 35 000 специалисти в различни области. В момента във висшето училище се обучават над 10 000 студенти от 26 държави в повече от 100 бакалавърски, магистърски и докторски програми. „С избора си да се присъедините към нашето академично семейство Вие инвестирате във Вашето европейско бъдеще, градите Вашата кариера, Вашия личен успех. Мисията ни е да бъдем ориентирани към Вашата професионална и личностна реализация. Имате моето доверие и съпричастност към Вашето бъдеще!“, заяви президентът на ВСУ проф. д.ик.н. Анна Недялкова.Повече информация за специалностите и възможностите за кандидатстване ще откриете на: ", "date": "2017.05.24", "title": " Професии за бъдещето  във ВСУ „Черноризец Храбър“\t\t\t "}
{"url": "https://trud.bg/%d0%ba%d0%b0%d0%ba%d0%b2%d0%be-%d0%b1%d0%b8-%d0%b1%d0%b8%d0%bb%d0%be-%d0%b0%d0%ba%d0%be/", "text": "В алтернативната история можехме да сме Швейцария или Швеция на Балканите В края на миналата седмица някак предпазливо минахме покрай 19 май – датата на единия от трите преврата в България, които са завършили успешно за превратаджиите. За съжаление!Но в началото бе 9 юни 1923…Общо взето за този преврат се знае какво-що. Военният съюз заедно с няколко партии, обединени в Конституционен блок, при удобното бездействие на компартията се организират добре и в нощта на 8 срещу 9 юни работата е свършена. Посоченият от организаторите за министър-председател Александър Цанков слага в джоба си указа за съставянето (по-точно – за утвърждаването) на правителството и отива с още двама от кабинета във Врана. Борис, (който и без друго е бил запознат с всяка стъпка на превратаджиите) за всеки случай ги пържи няколко часа на бавен огън, а накрая все пак излиза от гората, пие чай с тях (според Димо Казасов), склонява и по обед на 9 юни указът е подписан. Така Борис ІІІ поема на плещите си историческата участ да бъде държавен глава на страна с дърлещи се и мимикриращи политици, алчни държавници и вечно псуващ народ.Сериозните историци и подчинената на всяка нова власт българска историография кога въодушевено, кога гневно са заковали всичко това като непоклатима истина. Дума да няма – точно така е станало, а то си се потвърждава и от цялата последвала история на българския ХХ век.Аз обаче като историк наивист съм в правото си да попитам – а какво би било, ако Борис не беше подписал указа? Така и така се е крил маса време в гората, та наистина е можело и да не им уйдиса.И какво е щяло да последва?Стамболийски малко преди това (на 22 април) е спечелил изборите и в ХХ обикновено народно събрание е вкарал 212 депутати. Самият той е избран от 14 (четиринадесет) места. Парламентарната му група е била като за световно – повечето от депутатите му са били с начално образование (имало е и неграмотни) и са щели да гласуват каквото им се каже, защото такава е била целта на подборката им. С една дума, бил е популярен независимо от отчетливо фашистките държавнически жестове. (Официално заявява в интервю за „Земледелско знаме“ – той сам ги е пишел тия интервюта – че сериозно мисли да създаде концентрационни лагери за анархистите.)Военният съюз може и да е главен двигател на преврата, но Военният съюз е едно, а войската – съвсем друго нещо. Войската се е клела пред Цар и Отечество, а според член 11 на конституцията „Царят е върховен началник на всички военни сили, както в мирно, така и във военно време.“ Така че ако „върховният началник“ не беше приел това ново правителство, надали армията щеше да предпочете да се подчинява на Кимон Георгиев вместо на главнокомандващия.В тъй наречения международен план работата изглежда повече от двусмислена. По време на конференцията в Генуа (1922) същият този Стамболийски – съзнателно или не – се е оказал направо посредник между Русия (която свирепо се нуждае от признаване) и Европа (която няма нищо против да признае Съветите, защото оттам има какво да се пазарува почти за без пари). Тоест снимките, на които Стамболийски си бъбри дружески с Кръстьо Раковски, отдавна вече не са международен скандал, а много важен международен факт. Пък Александър Цанков кой е за Лойд Джордж или за Барту?… Освен това у нас се намира голяма част от армията на Врангел – сериозна заплаха за изтощената Съветска Русия. Стамболийски с финт я разоръжава (на 9 септември 1922 г.) за радост и на двете страни.И така нататък, и така нататък… все идеални условия Александър Цанков още по обед вместо в Министерския съвет (на „Раковска“ и „Вълкович“) да се озове директно в затвора. Окован едно хубаво с пранги и вериги… За насилствено сваляне на законната власт.Което за дълго би сплескало всякакви мераци да бъде гътнат Стамболийски.Оттам – никакво Юнско въстание, Септемврийско също.Оттам – никакво гърмене по улиците и по кьошетата.Оттам – никакъв Ванче Михайлов. (Въобще македонстващите щяха да бъдат натикани да си кютат из чукарите, защото и без друго на Европа вече е започнало да им додява от истериите им.)Оттам – никакъв април 1925 г., никакъв атентат в „Света Неделя“ (най-кървавият в Европа чак до взривяването на самолета на ПанАм над Локърби), никакви неотговорни фактори и може би Гео Милев щеше да доживее до старини.Оттам – никакъв май 1934 г.! От май 1934 г. просто е нямало да има нужда, защото държавата на Стамболийски е ставала все по-тоталитарна и е било изключено да се стигне дотам, че „…хунщината и непрестанните пристъпи на партиите са превърнали министерствата на феодални владения, в които господстват сдружените за експлоатация на държавата партии и които феодалства са в непрекъсната вражда, и даже война както помежду си…” Това е цитат от реч на Кимон Георгиев, произнесена на 12 юли 1934 г. в театър „Роял“, където обяснява защо е извършил преврата от 19 май… Ако не беше 9 юни 1923 г., България вече щеше да си има „Една партия, една държава, един вожд!“, а и самият Кимон Георгиев я го имаше, я го нямаше в тая намъчена наша история.И, разбира се, никакъв 9 септември 1944 г.! Не, наистина! При такова движение на историята в България нямаше да има нито Соболева акция, нито 1 март 1941 г., (когато се присъединяваме към Тристранния пакт и когато Германия и СССР още си другаруват), нямаше да има 13 декември същата година (когато с храбростта на идиота обявяваме война на САЩ и Великобритания…). И София нямаше да е изтърбушена. Дори и сградата на Министерския съвет от епохата на Александър Стамболийски щеше да съществува и до ден-днешен (ако не й видеха сметката главните архитекти и инвеститорите, разбира се).Твърде, твърде вероятно е в една такава алтернативна история България да останеше неутрална държава. Всъщност тя е била нещо като полунеутрална. В смисъл, че чак до септември 1944 г. не скъсва дипломатическите отношения със СССР и дори представлява интересите на Германия в Москва и обратно. Страната ни всъщност и тогава не ги скъсва – скъсва ги СССР, а още по-точно, скъсва ги Червената армия… И тези дипломатически отношения можеше да не са сключени чак през юли 1934, а още през 1922 г. – след разкарването на Врангеловата армия от България…В алтернативната история България наистина щеше да е една Швейцария на Балканите. Всъщност не – щеше да е Швеция на Балканите, защото нали божем щеше да си е конституционна монархия и нямаше после Симеон Сакскобургготски да се излага да става републикански цар и да се съди с държавата (си) за имоти и гори.Това е. Както се казва, България сега нямаше да е същата. Дори никак!Само че превратът е успял.Поради което са успели и другите преврати през българския ХХ век. ", "date": "2017.05.24", "title": " Какво би било, ако…"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%bf%d1%80%d1%8f%d0%ba%d0%b0-%d0%b7%d0%b0%d0%bf%d0%bb%d0%b0%d1%85%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0/", "text": "В момента пряка терористична заплаха за България няма, каза в предаването пред  министърът на вътрешните работи Валентин Радев във връзка с атентата в Манчестър, при който загинаха 22 души.По думите му е притеснително, че атентаторът от Манчестър е успял да стигне до взривни вещества и да ги използва. „Има подготовка, дори и младежът да е бил сам“, отбеляза Радев, като допълни, че тепърва ще става ясно дали атентаторът е получил помощ от някого.Според Радев слабости при мерките за сигурност трябва да се търсят и при британските власти като цяло, и при охраната на конкретното събитие.„Първо той не трябва да стига до взривни вещества. Тези, които охраняват, пък не трябва да намаляват режима дори и след края на събитието”, каза министърът.Според МВР шефа една от причините страната ни да не е „атрактивна” е, че терористите търсят широк отзвук от действията си.„Едно е да се случи в Лондон, Париж или Брюксел, съвсем друго е, ако се случи на наша територия. Тези  хора търсят голям отзвук, за да се чуят някакви техни искания или да покажат недоволство”, коментира Валентин Радев.Дано се опазваме от това. Полагаме всички усилия, а службите се готвят постоянно, допълни министърът.По думите му у нас радикализъм и крайности няма.До два месеца оградата по границата ни ще бъде завършена, увери в разговора вътрешният министър.По думите му България се справя много добре с мигрантския процес.  Външната граница на ЕС се пази много добре, но потенциалната опасност стои, предупреди Радев.Министърът отбеляза, че турските граничари спират голямата част от бежанците, които дори не стигат до предпазното ни съоръжение.Във връзка с обещанието на управляващите за полицаи във всяко населено място Радев посочи, че допълнително служители на реда ще бъдат разположени на местата, където натискът в криминогенната обстановка е най-голям. За целта е направена специална карта.", "date": "2017.05.24", "title": " Валентин Радев: Пряка заплаха за България няма\t\t\t"}
{"url": "https://trud.bg/%d0%bf%d1%80%d0%be%d1%81%d0%b2%d0%b5%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-24-%d0%bc%d0%b0%d0%b9-%d0%bd%d0%b0%d0%bf%d0%be%d0%bc%d0%bd%d1%8f-%d1%87%d0%b5/", "text": "24 май е денят, който ни напомня, че нашето бъдеще е в знанието и паметта. Денят, в който се замисляме за учителите, за нашето образование и наука, заяви пред  образователният министър Красимир Вълчев.„Ние осъзнаваме, че учителят е основният фактор, който може да повиши качеството на образованието и да провокират учениците да учат повече. За да повишим тяхната мотивация, трябва да да повишим техния социален статус в период от 4 години се предвижда удвояване на учителската заплата“.Според Красимир Вълчев диференцирането между училища ще показва доколко учителите работят с уязвими групи.Ще се отчете и естествената несклонност на младите учители да преподават в отдалечени места, както и приносът на училищния колектив. ", "date": "2017.05.24", "title": " Просветният министър: 24 май напомня, че бъдещето е в знанието и паметта"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-24-%d0%bc%d0%b0/", "text": "С академично тържество в аулата на Софийския университет „Св. Климент Охридски“ най-старото висше училище в България ще отбележи днес Деня на българската просвета и култура и на славянската писменост – 24 май. Това съобщи пресцентърът на СУ.Празникът ще започне в 11.45 часа с приветствено слово на ректора на Софийския университет проф. Анастас Герджиков. Академично слово на тема „Животът на книгите“ ще произнесе директорът на Университетската библиотека „Св. Климент Охридски“ доц. Анна Ангелова.На академичното тържество ще бъдат наградени победителите в Единайсетия национален литературен конкурс за стихотворение и разказ на Фондацията „Св. Климент Охридски“ за студенти с българско гражданство, обучаващи се у нас и в чужбина.По традиция в деня на Светите братя Кирил и Методий ще бъде връчена и стипендия на Фондацията „Блага Димитрова“ за студент от Факултета по славянски филологии на Софийския университет. Факултетът по славянски филологии на Софийския университет ще отличи автора на най-добрата научна книга в областта на литературознанието и най-добрия млад учен в същата област.За трета поредна година Българското национално радио ще връчи награда на студент в специалността „Журналистика“, в профила „Радио“. Инициативата е в памет на проф. д-р Веселин Димитров и цели насърчаване на обучението по радиожурналистика.По традиция по-рано Академичният съвет на Софийския университет ще участва в официалната церемония за отбелязване на празника, която ще започне в 11.00 часа при паметника на Светите братя Кирил и Методий. Академичният съвет на СУ ще се присъедини към празничното шествие в 10.50 часа от главния вход на Ректората.", "date": "2017.05.24", "title": " Софийският университет отбелязва 24 май с академично тържество"}
{"url": "https://trud.bg/2349-%d1%81%d0%b0%d0%b9%d1%82%d0%b0-%d0%bf%d0%be-%d1%81%d0%b2%d0%b5%d1%82%d0%b0-%d1%81-%d0%b4%d0%be%d0%bc%d0%b5%d0%b9%d0%bd-%d0%bd%d0%b0-%d0%ba%d0%b8%d1%80%d0%b8%d0%bb%d0%b8%d1%86%d0%b0/", "text": "Над 2349 уебстраници по света са регистрирани с разширение .ею – домейн на кирилица, който навършва 1 година и интересът към него е голям. Български са половината от въпросните сайтове.Годишнината на домейна „.ею“ е на първи юни, само една седмица след Деня на славянската писменост и култура – 24 май. Oще през първия месец от пускането на „.ею“ е имало 770 регистрирани домейна на кирилица. Интересът не намалява и през следващите месеци.Над 250 милиона души по света използват кирилицата като официална азбука. С присъединяването на България към Европейския съюз на 1 януари 2007 г. кирилицата стана и третата официална азбука след латинската и гръцката.Домейнът „.ею“ има важна роля в подкрепата на многоезичието в Европейския съюз. Чрез домейна на кирилица България вече има уникално присъствие в интернет.Домейнът на кирилица дава възможност и за персонализация, чрез него местният бизнес може да покаже, че работата и корените им са български.", "date": "2017.05.24", "title": " 2349 сайта по света с домейн на кирилица\t\t\t"}
{"url": "https://trud.bg/iii-%d0%be%d1%83-%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0-%d1%85%d1%83%d0%bc%d0%b0%d0%bd%d0%b8%d1%82%d0%b0%d1%80%d0%bd%d0%b0-%d0%b3%d0%b8%d0%bc%d0%bd%d0%b0%d0%b7%d0%b8%d1%8f/", "text": "Кметът на Благоевград д-р Атанас Камбитов отличи III ОУ „Димитър Талев“, което заслужи приза „Училище на годината“ в първа възрастова група – от 1 до 7 клас. Във втора възрастова група за носители на златното отличие беше определена Национална хуманитарна гимназия – Благоевград. Наградите бяха връчени лично от кмета д-р Атанас Камбитов по време на четвъртата официална церемония „Училище на годината“, организирана от Община Благоевград. Освен отличията, двете училища получиха и парични награди, всяка на стойност 1000 лева. Кметът Камбитов поздрави директорите и учителите, присъстващи в зала „22 септември“.“В навечерието на най-светлия, най-българския празник – 24 май, когато отбелязваме Деня на българската просвета и култура и славянска писменост, за мен е чест да В поздравя за неуморната работа. Поздравявам всички Вас, които образовате нашите деца. Да си учител не е просто професия, това е призвание. Не всеки може да бъде учител. Винаги казвам това с една особена емоция – използвам случая да поздравя свята майка, която е учител повече от 40 години. Да си учител е кауза. Не случайно има една поговорка, която гласи: „Ако мислиш една година напред посей пшеница, ако мислиш десет години напред посади дръвче, ако мислиш за 100 години напред образовай народа си“. Вие, учителите правите точно това“, каза кметът на Благоевград д-р Атанас Камбитов.Той пожела на учениците здраве и стремеж към нови знания. „Вие сте бъдещите будители“, обърна се кметът към възпитаниците на благоевградските училища. Най-добре представилите се учебни заведения в различните състезателни кръгове получиха грамоти. По време на церемонията бяха връчени отличия за учител на годината – категория – „Училища“, учител на годината – категория „Детски градини“, директор на годината – категория „Училища“, директор на годината „Детски градини“, директор на годината в „Детски ясли“, както и категория „Културни дейци“. Призовете бяха връчени от областният управител на Благоевград Бисер Михайлов, председателят на Общински съвет – Благоевград Радослав Тасков, заместник-кметът по култура и хуманитарни дейности Христина Шопова и началникът на РУО – Благоевград Ивайло Златанов. Присъстваха още заместник-кметът по европейски проекти и програми Зорница Кралева, директор на дирекция „Правно-нормативно обслужване Антония Методиева, директори на училища, учители, културни дейци и граждани.  Водещи на програмата бяха актьорите Игор и Иван и учениците от ПМГ „С. Корольов“ Димитър Борумов и Антон Велев, които внесоха настроение и усмивки в залата.Празничната програма, посветена на 24 май – Ден на българската просвета, култура и на славянската писменост започна с шествие, което тръгна от Съдебната палата в Благоевград, премина по централните улици в града и стигна до зала „Яворов”. Участие в програмата взеха Биг Бенд- Благоевград и възпитаници културни школи. „Училище на годината – Благоевград 2017 година”се провежда за четвърта поредна година по инициатива на кмета на Благоевград д-р Атанас Камбитов. Проявата има за цел да формира, разшири и доразвие извънкласните и извънучилищни дейности, да създаде повече условия и възможности за изява на децата, чрез включването им в различни културни мероприятия. Приоритет на инициативата, въпреки състезателния си характер, е да развива таланта и въображението на децата, да ги провокира да мислят креативно, да помогне за развитие на новаторските им идеи, да ги вдъхнови да творят. ", "date": "2017.05.24", "title": " III ОУ и Национална хуманитарна гимназия спечелиха приза „Училище на годината“ за 2017 г."}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d0%b2%d1%80%d1%8a%d1%87%d0%b8-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%82%d0%b5-%d0%bd%d0%b0/", "text": "Кметът на Велико Търново Даниел Панов връчи общинските награди „Култура” и „Св. Патриарх Евтимий Търновски”, които традиционно биват присъждани в навечерието на Деня на българската просвета и култура и на славянската азбука – 24 май. Тържествената церемония се състоя в навечерието на големия общобългарски празник, в залата на Музикално-драматичния театър „Константин Кисимов”.Наградата „Култура” в категорията за ярки постижения бе присъдена на проф. Сава Василев – филолог и български литературен историк,  преподавател във ВТУ „Св. св. Кирил и Методий” и директор на Университетската библиотека. В раздела за творчески изяви награден бе популярният актьор от състава на МДТ „Константин Кисимов” Иван Митев.Наградата на Община Велико Търново „Св. Патриарх Евтимий Търновски” в категорията „Колектив на годината” бе отредена за Целодневна детска градина „Пролет” и Средно училище „Емилиян Станев”. Отличията „Учител на годината” бяха връчени съответно на: Лорета Великова от детска градина „Иванка Ботева” – в системата на предучилищното възпитание; Мила Велчева от ОУ „Бачо Киро” – в сферата на началното обучение; Катя Бакалова от СУ „Вела Благоева” – в прогимназиалния етап; Цеца Байчева от ПМГ „Васил Друмев” – в гимназиалния етап.Тържествената церемония събра стотици дейци на културата, науката, образованието и изкуствата. В словото си кметът Даниел Панов подчерта значимия им принос за духовното развитие на Велико Търново.„От името на великотърновци ви благодаря за вашия неуморен труд и постижения. Вие одухотворявате нашия древен и прекрасен град, неговите хора, неговите деца и младежи. Помагате ни да знаем и помним кои сме, да се гордеем, че сме великотърновци и българи. Вие сте хората, които ни напомнят, че като личности и като народ имаме стойност само, ако пазим българската идентичност, нашата писменост, родния език, култура и духовност”, обърна се към аудиторията Даниел Панов.Номинациите на наградените просветни и културни дейци бяха гласувани на извънредно заседание на Великотърновския общински съвет. Председателят на местния парламент Венцислав Спирдонов също се обърна с приветствени думи към отличените и към гостите на церемонията. „Благодаря ви, че с неуморната си дейност сте достойни последователи на светите братя равноапостоли Кирил и Методий и ни давате толкова категоричен пример що е родолюбие и патриотизъм”, каза Венцислав Спирдонов.Празничната вечер завърши с постановката „Хъшове” по повестта на Иван Вазов „Немили-недраги”, дело на състава на МДТ „Константин Кисимов”. Входът за всички гости и любители на театралното изкуство бе свободен.", "date": "2017.05.24", "title": " Кметът на Търново връчи общинските награди „Култура” и „Св. Патриарх Евтимий Търновски”"}
{"url": "https://trud.bg/%d1%8e%d1%80%d0%b8%d0%b9-%d0%b3%d0%b0%d0%b3%d0%b0%d1%80%d0%b8%d0%bd-%d0%b2-%d0%ba%d0%b0%d0%bc%d1%87%d0%b8%d1%8f-%d1%83%d1%87%d0%b8%d0%bb%d0%b8%d1%89%d0%b5-%d0%bd/", "text": "Започна приемът на деца от 1 до 12 клас за учебната 2017/2018 г. в Частното средно училище „Юрий Гагарин” в Санаторно-оздравителния комплекс „Камчия”. Училището на бъдещето е лицензирано от Министерство на образованието и науката и е с усилено изучаване на руски и английски език, и информационни технологии. ЧСУ „Юрий Гагарин” получи и руска държавна акредитация за началното ниво на общообразователната дейност, с което „Камчия” се утвърди като водещ иновативен образователен център с гаранция за качествено образование, отговарящо на българските и руските образователни стандарти.Училището разшири палитрата на профилираното обучение, като осмокласниците могат да избират интензивното изучаване на езици – руски и английски или да се насочат към информационните технологии. IT-технологиите навлизат и в началната степен на образование – от 1 до 4 клас. Малките гагаринци изучават руски и английски език още от първи клас. В началния, както и в горния курс, обучението е целодневно. През новата учебна година ще бъде разкрита и предучилищна група.Възпитаниците на училището на бъдещето в „Камчия” показаха отлични резултати в престижни международни и национални конкурси и олимпиади, сред които: I-во място на Националната олимпиада по руски език, сребърен медал от Международната олимпиада по руски език в Москва, национален шампион по информационни технологии. Четвъртокласници пък се подготвят за участие в детска кръгла маса на ООН в Женева през юни, на която са поканени като финалисти в международния проект „Тетрадка на приятелството”. Възпитаниците на училището на бъдещето са също така с много постижения в областта на спорта и изкуствата.Учителите в ЧСУ „Юрий Гагарин” обучават децата с много любов и с най-съвременните образователни технологии, а в 14-те извънкласните форми те откриват и развиват талантите им.Частно средно училище „Юрий Гагарин” е разположено в една от най-модерните учебни бази в Европа, в среда, уникално съчетаваща най-съвременните постижения на строителството и архитектурата с чистата природа. „Камчия” въплъщава хармоничното единство между човека, Земята и Космоса.Училището предлага и пансион, осигурени са медицинско обслужване и охрана.Повече информация можете да намерите на адрес: ", "date": "2017.05.24", "title": " „Юрий Гагарин“ в „Камчия“ –  Училище на бъдещето\t\t\t "}
{"url": "https://trud.bg/%d0%ba%d0%be%d0%b5-%d0%b5-%d0%bd%d0%b0%d0%b9-%d1%81%d1%82%d0%b0%d1%80%d0%be%d1%82%d0%be-%d0%b8%d0%b7%d0%be%d0%b1%d1%80%d0%b0%d0%b6%d0%b5%d0%bd%d0%b8%d0%b5-%d0%bd%d0%b0-%d0%ba%d0%b8%d1%80%d0%b8%d0%bb/", "text": "Определянето кое е най-старото изображение на светите братя Кирил и Методий е изключително трудно, защото съществуват много светци с тези имена, а изображенията са много сходни по християнските иконописни канони. Това обясни за „Труд“ доцент доктор Ралица Русева, завеждащ отдела „Християнско изкуство“ в Криптата на Храм-паметника „Св. Александър Невски“.Екип на в. „Труд“ засне изображение на светите братя в скална църква край град Гьореме в Централна Турция. Там в областта Кападокия се намира най-големият в света музей на открито на православни християнски църкви. Те датират от периода след иконоборчеството и фреските в тях са от IX-XI век. Това означава, че изображението, заснето от екипа ни, може да претендира да е най-старата запазена фреска на Кирил и Методий в света.Според доц. Русева все пак официално за най-старинни в православната иконопис се смятат изображенията в църквата „Света София“ в Охрид, Македония. Там със сигурност са изобразени св. Кирил и св. Климент, за Методий има догадки. Фреските датират от 1045 г., т.е. ранния XI век.В католическия канон за най-ранни изображения на двамата братя се приемат тези от базиликата „Сан Клементе“ в Рим. Едно от изображенията там показва как двамата братя през 668 г. връчват на римския папа мощите на св. Климент, които са открили в Крим. Фреската е от XI век. В същата базилика е погребан св. Кирил, но мощите и иконата му са изгубени или унищожени по време на Френската революция. Днес там е положена само частица от светите кости на Кирил и папа Йоан Павел Втори често се молел там за благото на славяните..По-късно, през ХІІІ-ХІV век, в римската базилика „Св. Петър и Павел“ под изображенията на двамата Христови апостоли, чиито имена са записани със славянски букви, са изобразени Кирил и Методий. След това образите им потъват в мрака на времето, за да ги видим отново едва през ХVІІІ и ХІХ в. У нас едно от най-популярните изображения на светите братя е иконата в Троянския манастир, дела на Захари Зограф от 1848 г.", "date": "2017.05.24", "title": " Кое е най-старото изображение на Кирил и Методий?\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d1%82%d0%b5%d0%bd%d1%82%d0%b0%d1%82%d0%be%d1%80%d0%b0-%d0%be%d1%82-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80/", "text": "Изданието  публикува снимка на атентатора от Манчестър – Салман Абеди. Наричат го „лице на чисто зло“. Атентаторът погуби 22 души и рани десетки на концерт на Ариана Гранде в Манчестър в понеделник вечер.Една от жертвите е и самият терорист.Твърди се, че ислямистът е имал връзки с терористичната организация „Ал Кайда“ и е бил на обучения в чужбина, предава , позовавайки се на неназован източник от разузнаването, който е запознат отблизо с разследването. Според американското разузнаване пътуванията му до Либия и други източни страни е свързано именно с терористичната организация. „Отделно от факта, че той има ясни връзки с „Ал Кайда“, един млад човек има възможност да общува с много различни групи“, допълва запознатият със следствието. В Либия има реална възможност той да бъде обучен от бунтовници в лагери.  ", "date": "2017.05.24", "title": " Вижте атентатора от Манчестър (снимка)"}
{"url": "https://trud.bg/%d1%81%d0%bb%d0%b0%d0%b2%d1%87%d0%be-%d0%b2%d0%b5%d0%bb%d0%ba%d0%be%d0%b2-%d1%81%d1%8a%d0%b2%d0%b5%d1%82%d0%b2%d0%b0%d0%bc-%d0%b4%d0%b0-%d1%81%d0%b5-%d0%bf%d1%80%d0%b0%d0%b2%d0%b8-%d1%80%d0%b0%d0%b7/", "text": "Бих посъветвал отговорните държавни мъже да правят разлика между риск, заплаха и опасност и когато обявяват нещо, да си дават сметка, че то или плаши, или успокоява прекомерно. Това каза експертът по сигурността полк. Славчо Велков пред . Той коментира заплахата за България след атентата в Манчестър.„Разбира се, че има рискове за националната сигурност на Република България. Няма информация за пряка заплаха, но че може да бъде мишена страната ни – обекти в нея колкото искате, особено тези на критичната инфраструктура“, посочи той.Според него атентаторът от Манчестър Салман Абеди, ако е действал сам, е силно повлиян от радикални идеи и се е самомотивирал или е бил мотивиран от нещо, което се случва много далече от него.„Тази воля за съпротива, тази нагласа в тези хора (атентаторите) е провокирана от събития, които стават някъде другаде и най-вече от политики. Ако погледнем по-стратегически на въпроса, някои анализатори вече свързаха атентата с посещението на американския президент Доналд Тръмп в Саудитска Арабия, каза Велков.„Онзи ден бяхме свидетели в Рияд как два подписа – на Тръмп и на саудитския крал, са на път да променят средата за сигурност в глобалното пространство. Говорим за сделка за оръжие, което САЩ ще доставя в региона, за над 1/4 трилиона долара. Това е над 300 пъти бюджета за отбрана на България. Всичко това са средства, които сеят смърт. Вижте какво се случи там – предложение на Тръмп за създаване на ислямско НАТО. Това е може би един неосъзнат опит от негова страна, което ще изправи две огромни течения в исляма едно срещу друго – сунитски и шиитски държави. И какво ще последва? Това оръжие произвежда непрекъснато мигранти, смърт, радикализъм, ултраконсервативни идеи. Това ни чака, за съжаление“.Политиката на великите сили, обикновено, особено когато отива в такава посока, се отразява на съдбата на по-малки държави, в случая – на европейски държави, посочи гостът.Той призова „да оставим настрана емоционалните изрази на политиците за съпричастност и да кажем, че Европа е изправена пред изключително сериозна заплаха и тя непрекъснато се случва и се повтаря“.Религиите са тези, които трябва да се обединят в противодействие на тероризма, смята Велков.Помолен да опише профила на атентатора самоубиец, експертът каза, че той не се различава от този на обикновения човек. Това обикновено са млади хора на 18 – 27 години, достатъчно добре мотивирани, които прекрачват лесно границата на страха от смъртта, достатъчно образовани и технически грамотни. Нека не се лъжем – това не са неграмотни хора, които не знаят за какво става въпрос.На въпроса какво ги мотивира да се самовзривят, той посочи, че „една от основите на религиозно мотивирания тероризъм, доколкото същ такъв, е фанатизмът – безпределната вяра в нещо, което може и да не вярно. За съжаление, все повече млади хора, и то в Европа, които са продукт на европейските общества, го правят.Велков посочи, че не би могъл да каже дали Абеди е бил религиозно мотивиран. Това, че „Ислямска държава“ (ИДИЛ) пое отговорността за нападението няма никакво значение – той може изобщо да не е съпричастен към ИДИЛ, но е съпричастен към идеите й.Според Велков са допуснати пропуски в сигурността, при положение, че проверката на входа не е била стриктна. Трябва обаче да се отдели работата на националната система за сигурност на Великобритания и системата за фирмена сигурност на „Манчестър арена“, която се стопанисва от американска фирма, посочи той.За такива пропуски разказа Димитър Лилков – български студент в Манчестър, който е бил на концерта.Той каза, че на входа само са го попитали носи ли чанта и са проверили билета му. Мерките можеше да са по-сериозни, може би трябваше да има полиция отвън, каза той.Лилков разказа още, че си е тръгнал съвсем малко преди края на концерта и по време на взрива е бил на 30 – 40 метра от входа, извън сградата. „За секунди настъпи анархия, хората започнаха да бягат“, беше като на филм, каза той.По нищо не се очакваше такъв финал на концерта, добави Лилков.В началото дори си помислил, че това е част от шоуто.Междувременно беше съобщено и името на четвърта жертва на атентата – 15-годишната Оливия Кембъл, предаде БТВ.Британския премиер обяви, че се повишава нивото на терористична заплаха в Кралството от „тежко“ в „критично“. Причината е, че службите не могат да установят дали Абеди е действал сам или са му помагали други лица.Снощи на пл. „Албърт“ в града имаше бдение за жертвите, на което се събраха около 25 хил. души. Посланието им беше, че са заедно, че няма да се поддадат на терора, ще запазят обществото си, ще преживеят случилото се, но няма да забравят жертвите.Засега по улиците е спокойно, не се вижда засилено полицейско присъствие. ", "date": "2017.05.24", "title": " Славчо Велков: Съветвам да се прави разлика между риск, заплаха и опасност"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d1%8f%d1%82%d0%b0-%d0%b2-%d0%be%d0%b1%d1%83%d1%87%d0%b5%d0%bd%d0%b8%d0%b5%d1%82%d0%be-%d0%bd%d0%b0/", "text": "„Инвестицията в обучението на бъдещите поколения и формирането на техните самосъзнание и ценности е един от основните ни стремежи днес“. Това написа във фейсбук мин.-председателят Бойко Борисов по повод Деня на българската просвета и култура и на славянската писменост.„Честит Ден на българската просвета и култура и на славянската писменост. Делото на светите братя Кирил и Методий винаги е било един от най-светлите ни празници. Пожелавам на всички учители, образователни, културни и духовни дейци здраве и успехи. Техният принос за образованието и израстването на българските деца е от огромно значение. Честит празник!“, пише още премиерът.  ", "date": "2017.05.24", "title": " Борисов на 24 май: Инвестицията в обучението на бъдещите поколения е един от основните ни стремежи"}
{"url": "https://trud.bg/%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%bc%d0%b2%d1%84-%d0%be%d0%b4%d0%be%d0%b1%d1%80%d0%b8-%d0%be%d1%86/", "text": "На 22 май 2017 г. Изпълнителният съвет на Международния валутен фонд (МВФ) обсъди и одобри „Оценката на стабилността на финансовата система в България”, се казва в прессъобщение на финансовата институция, информира БНБ. предизвика интерес в Изпълнителния съвет и по време на дискусията, която бе общо положителна за България, позиция изразиха 21 от 24-те директори. Те поздравиха българските институции за предприетите стъпки за възстановяване на доверието в банковата система след 2014 г. и подкрепиха продължаване на усилията за укрепване на финансовия сектор. Европейската централна банка и Европейската комисия отделно представиха коментари в подкрепа на изводите и препоръките от доклада в областта на банковия сектор.МВФ дава независима, всеобхватна и задълбочена оценка на текущото състояние на финансовата система на страната и извършеното от регулаторните институции, в частност Българската народна банка (БНБ), през последните две години. Изводите и препоръките от оценката идват в края на важен етап от изпълнението на мерките за реформиране и развитие на банковия надзор и изграждането на рамка за управление на кризи в банковия сектор, и очертават насоки за последващи действия в съответните области.Финансовата система на България през последните години показа устойчивост на шокове, въпреки затварянето през 2014 г. на четвъртата по големина банка в резултат на измами и вътрешни злоупотреби, се казва в прессъобщението на МВФ. Тогава случаят повдигна въпроси относно жизнеспособността и на други банки, някои от които претърпяха отлив на депозити, и порoди опасения във връзка с упражнявания от БНБ надзор. С цел възстановяване на доверието властите, освен искането за извършване на оценката по Програмата за оценка на финансовия сектор (FSAP), проведоха преглед на качеството на активите на банките и небанковите финансови институции, предприеха реформи в банковия надзор и въведоха нова функция по преструктуриране на кредитни институции.Банковата система се стабилизира след затварянето на банката през 2014 г., благодарение на започнатите реформи и наличието на значителни капиталови и ликвидни буфери. Прегледът на качеството на активите през 2016 г. осигури задълбочена оценка на практиките на банките за определяне на обезценките, качеството на кредитните данни, и процесите за оценка на обезпеченията. На ниво банкова система следва да бъдат намалени необслужваните кредити, а някои банки, за които прегледът установи необходимост, следва да изпълнят съответните капиталови планове.Постигнат е напредък в укрепването на банковия надзор след оценката през 2015 г. на съответствието на надзорните практики на БНБ с Базелските основни принципи, но са необходими още действия и ресурси. Рамката за управление на кризи в банковия сектор е изградена на здрава основа, но предстоят още важни стъпки, включително одобряването на плановете за преструктуриране на системно важни местни банки и разработването на инструменти за осигуряване на възможност за ликвидна подкрепа от страна на централната банка, се казва още в прессъобщението на МВФ. ", "date": "2017.05.24", "title": " МВФ: Българската банкова система се стабилизира"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b7%d0%b2%d0%b5%d0%b7%d0%b4%d0%bd%d0%b0-%d0%bd%d0%be%d1%89-%d0%bd%d0%b0%d0%b4-%d0%ba%d1%80%d0%b5%d0%bf%d0%be%d1%81%d1%82%d1%82/", "text": "По повод Деня на детето Регионалният исторически музей във Велико Търново организира „Звездна нощ над Царевец”. Събитието е съвместно с Народна астрономическа обсерватория и планетариум „Джордано Бруно” – Димитровград.Само на 31 май малките и по-големите жители и гости на старата столица ще могат да видят необятността и красотата на звездното небе. Всеки желаещ ще има възможност да наблюдава през професионални телескопи кратерите на Луната, пръстените на Сатурн, спътниците на Юпитер, както и други интересни астрономически обекти.Освен вечерни наблюдения, в светлата част на денонощието посетителите на Архитектурно-музеен резерват „Царевец” ще могат да видят през специален телескоп и най-близката звезда до нас – Слънцето. Астрономите от първия планетариум в България ще гостуват във Велико Търново и със своя изложба на стари астрономически български книги, пособия и уреди. Между експонатите в изложбата особено внимание заслужава реплика на телескопа на Галилео Галилей, който е система тип рефрактор и е първият в историята на човечеството.Събитието ще премине в две части. Дневната част включва наблюдения на Слънцето и разглеждане на изложбата от 10,30 до 18 часа. Посетителите ще заплащат само входната такса за крепостта Царевец. Нощните наблюдения ще започнат в 21,30 часа и ще приключат около полунощ и ще са  безплатни, От съображения за сигурност посетителите ще бъдат въвеждани на територията на крепостта организирано от площад „Цар Асен I” в 21,20 часа, 22 часа, 22,30 часа и 23 часа.При лоши атмосферни условия като плътна облачност и дъжд, събитието няма да се състои.", "date": "2017.05.24", "title": " Организират звездна нощ над крепостта Царевец в Търново"}
{"url": "https://trud.bg/%d1%81%d0%bc%d1%8a%d1%80%d1%82%d1%82%d0%b0-%d0%b4%d0%b5%d0%b1%d0%bd%d0%b5-%d0%b2-%d1%81%d0%bf%d0%be%d1%80%d1%82%d0%b0/", "text": "Бившият световен шампион по мотоциклетизъм Ники Хейдън почина два дни, след като бе ударен от кола, докато карал велосипед. По ирония на съдбата 35-годишният американец преживя стотици страховити мигове на пистата, докато моторът му летеше с огромна скорост, а посрещна фаталния момент на велосипед. Така се случи и с най-великия пилот в историята на Формула 1 Михаел Шумахер, който пострада при падане от ски със скорост 15 км/ч. Шуми все още лежи в кома в дома си в Швейцария, но с времето става все по-малко вероятно да се върне към истинския живот. Хейдън пострада при катастрофа близо до Римини (Италия). Кола блъсна Хлапето от Кентъки и причини тежки травми на главата и гръдния кош. Той мина през три болници, преди да бъде поставен в изкуствена кома. Лекарите предвиждаха серия операции, но ги отложиха, докато организмът на пациента укрепне – нещо, което така и не стана. Хейдън е поредната жертва на италианските пътища. Месец по-рано при подобен инцидент загина колоездачът Микеле Скарпони. 37-годишният италианец попадна под гумите на бус по време на кратка тренировка край дома си. Само ден преди това Скарпони се бе завърнал от Обиколката на Швейцария, където зае четвърто място, и се готвеше за участие на Джиро д’Италия. Изобщо колоезденето на шосе сред обичайния автомобилен трафик се очертава като едно от най-опасните занимания за спортистите. Шамионът от Тур дьо Франс – Крис Фрум, също го разбра. Той бе блъснат – по думите му умишлено – от кола по време на тренировка в Южна Франция. За късмет на британеца всички поражения бяха по велосипеда му.Гол!Но в историята на спорта има много по-нелепи кончини. Неслучайно наричат премятането презглава „салтомортале“. Питър Биаксангзуалу би го потвърдил, ако можеше. Като футболист на индийския „Бет Венгтланг“ той решил да отпразнува изравнителен гол със серия салта, но при второто приземяване получил двойна фрактура на гръбнака. Съотборниците му не разбрали веднага какво се е случило и се нахвърлили върху него да го поздравяват. Голмайсторът обаче не станал и на помощ се притекъл лекарският екип, който установил тежката травма. След пет дни в болница смъртта идва за Питър. Дори изравнителният му гол се е оказал безполезен, тъй като отборът му губи мача.Боят започва!Кечът може да не е истински спорт, но злополуките по време на постановъчните мачове са също толкова вероятни. Оуен Джеймс Харт е най-известният представител на династията Харт в „развлекателния спорт“ и дори става шампион през 1999 г. Като носител на титлата той е главното шоу и мачовете му стават все по-сложни. При един от тях Харт трябвало да се появи на ринга, като бъде спуснат от тавана. Веднъж номерът се получил, но втория път кечистът случайно откачил въжето, на което висял, и паднал от 24 метра в средата на арената. Водещият се опитал да успокои публиката, че това е част от шоуто, но всичко станало ясно, когато се появила носилка за мъртвото тяло на Харт.От радостСветовните войни причиняват смъртта на милиони хора, много от тях спортисти. Но шампионът от Тур дьо Франс през 1909 г. Франсоа Фабер е може би най-нелепата жертва. Спортистът от Люксембург бил на фронта, когато получил телеграма, че жена му е родила дете. Той бил толкова буен в радостта си, че се открил и привлякъл вниманието на вражески снайперист, който с един изстрел превърнал дъщеричката му в сираче. Според друга версия Фабер бил застрелян, докато изнасял от боя ранени другари.Победа без дъхСърдечният удар не е прецедент в спорта. Но американският жокей Франк Хейс не оставя смъртта да го спре по пътя към победата. Сърцето му спира по време на надбягване на хиподрума в Белмонт Парк, Ню Йорк. Но конят му Сладка целувка продължил към финала, може би за да опровергае прогнозите, че е аутсайдер в състезанието. Животното пресякло първо финала, а Хейс станал първият и може би единствен спортист, който печели състезание след смъртта си.Високо, високо…Случилото се с Хейдън и Шумахер показва, че опасността понякога се крие не в крайните предизвикателства, а буквално зад ъгъла. Алпинист Жерар Омел имал десетки успешни експедиции зад гърба си, включително шест изкачвания на Еверест, но съдбата му подготвила смърт при падане от два метра. Омел сменял крушката в дома си, но при падането ударил силно главата си, а лекарите не успели да спасят живота му.Патрон в цевтаПри използването на оръжия има строг ред и неспазването му може да има тежки последици. Именно такава небрежност струва живота на съветския стрелец Евгений Кондратьов. Преди олимпийските игри в Мексико през 1968 г. той отишъл на тренировка заедно с Игор Бакалов, който тогава е знаменитост – четирикратен световен шампион. Бакалов водел на стрелбището свои приятели, които да погърмят, докато няма тренировка. Те забравили да изпразнят пистолета му и го зарязали със запънато петле. Така останалият патрон в цевта можел да бъде премахнат само с изстрел. За да избегне възможен рикошет, Бакалов решил да не стреля в стената и гръмнал към двора. Точно в този момент оттам се задал Кондратьов, който успял да каже само „Момчета, какво правите?“ Убийството било признато за трагично стечение на обстоятелствата, но имало тежки последици за Бакалов, който така и не успял да се върне на световния връх.Боксовата круша си отмъщаваСмъртните случаи в бокса не са един и два, но само един от тях е в бой с круша. Ентусиаст на име Ян оборудвал цяла спортна зала в дома си. Помещението обаче нямало подходящо място за боксова круша и той решил да окачи съоръжението на висящите от тавана кабели за полилей. Вечерта той събрал приятелите си за да отпразнуват с първа тренировка импровизираната зала. Ян се нахвърлил върху крушата, но още при първата серия паднал ударен от ток и умрял на място.", "date": "2017.05.24", "title": " Смъртта дебне в спорта"}
{"url": "https://trud.bg/%d0%b2%d1%80%d0%b5%d0%bc%d0%b5-%d0%b7%d0%b0-%d0%be%d1%86%d0%b5%d0%bd%d0%ba%d0%b0-10-%d0%b3%d0%be%d0%b4%d0%b8%d0%bd%d0%b8-%d1%87%d0%bb%d0%b5%d0%bd%d1%81%d1%82%d0%b2%d0%be-%d0%bd%d0%b0-%d0%b1%d1%8a/", "text": "По инициатива на Посолството на Република България в Берн, съвместно с Посолството на Румъния и Делегацията на ЕС в Берн снощи беше организирано честване на десетата годишнина от членството на страната ни в Европейския съюз. По повод на събитието беше проведена кръгла маса, съобщиха за „Труд“ организаторите.Като специален партньор е участвала швейцарската неправителствена организация „Ново европейско движение – Швейцария“ (NEBS).Модератор на кръглата маса е бил известният швейцарски тв журналист и експерт по Централна и Източна Европа Марк Леман.В началото на събитието приветствия към многобройната аудитория са поднесли посланикът на Делегацията на ЕС г-н Михаел Матисен, на Република България д-р Меглена Плугчиева и посланикът на Румъния г-н Влад Василиу.В кръглата маса са участвали г-н Любомир Кючуков, директор на Института по икономически и международни отношения в София, г-н Дан Петре, генерален директор на румънския Дипломатически институт, както и съ-директорът на NEBS и депутат в парламента на Швейцария г-н Мартин Неф.Под надслов „Време за оценка: 10 години членство на България и Румъния в ЕС“ по време на дискусията е била направена равносметка на членството на двете държави в ЕС, посочени са били предизвикателствата, поуките и успехите от присъединяването на България и Румъния към Европейския съюз.Интерес към събитието са проявили многобройни представители на швейцарските институции, парламентаристи, експерти в областта на европейската политика, университетски преподаватели, представители на НПО, както и много журналисти.Специално подготвеното от Берн слайд-шоу и снимки, както и слайд-шоуто от Делегацията на ЕК в София са предизвикали голям интерес, много положителни коментари и въпроси от страна на публиката.", "date": "2017.05.24", "title": " Време за оценка: 10 години членство на България в ЕС"}
{"url": "https://trud.bg/%d1%85%d0%b8%d1%82%d0%be%d0%b2%d0%b0%d1%82%d0%b0-%d0%bf%d0%b8%d0%b5%d1%81%d0%b0-%d0%bb%d1%83%d0%b4%d0%b8-%d0%bf%d0%b0%d1%80%d0%b8-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf/", "text": "Хитовата пиеса „Луди пари” на Рей Куни ще представи за първи път на търновска сцена Общинският драматичен театър в Монтана. Представлението ще бъде на 29 май в Музикално-драматичен театър „Константин Кисимов”. Афишите за постановката вече са разлепени из целия град и предизвикаха интереса на публиката, така че местата в салона са резервирани.Известният театрален режисьор Юри Статков гарантира смях и настроение от играта на актьорите. На сцената те търсят отговор на куп въпроси: кой не иска много пари, какво да правим с тях, ако ги получим от някъде, да ги пазим или да ги харчим на воля, да се хвалим или  да се спотайваме.Постановчикът Юри Статков неслучайно се е спрял на темата за щурите финикийски знаци. Живеем във време, в което масово ни заливат с призиви да спечелим бързо и лесно много пари. А кой не иска да забогатее? Парите са сериозно нещо, въпреки че спектакълът разказва за тях по забавен начин, убедени са от творческия екип.Ситуациите, в които героите попадат, предизвикват изненади, но и бурен смях.Докато се разреши един проблем, вече са изправени пред друг.Художник на постановката е Тодор Деков, а музикалното оформление е дело на Веселин Николов. В пиесата участва целият актьорски състав на театъра, начело с директора Любомир Бояджиев. В ролите ще видим още Ивайло Симеонов, Ирина Димитрова, Тихомир , Иванов, Петър Митев и Асен Таков.", "date": "2017.05.24", "title": " Хитовата пиеса „Луди пари” за първи път на сцената на театъра в Търново"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%be%d1%82%d0%be-%d1%88%d0%b5%d1%81%d1%82%d0%b2%d0%b8%d0%b5-%d0%bf%d0%be-%d0%bf%d0%be%d0%b2%d0%be%d0%b4-24/", "text": "Празничното шествие по повод 24 май тръгна от Президентството, водено от държавния глава Румен Радев.Към шествието се присъединиха, министри, народни представители и общински съветници. Шествието се предвожда от гвардейския духов оркестър и мажоретни състави. Десетки граждани заедно с управляващите вървят към сградата на БАН, пред която към шествието ще се присъединят учени и научни работници. Оттам шествието по повод 24 май ще продължи към сградата на Софийския университет. ", "date": "2017.05.24", "title": " Започна празничното шествие по повод 24 май в София, водено от държавния глава Румен Радев"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d0%b0-24-%d0%bc%d0%b0%d0%b9-%d0%b8%d1%81%d1%82%d0%b8%d0%bd%d1%81%d0%ba%d0%b8-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d1%80/", "text": "„Истински големите революции са революциите на познанието – те са в смелостта да знаеш“. Това каза в словото си кметът на Столична община Йорданка Фандъкова на официалната церемония по повод 24 май – Деня на българската просвета и култура и на славянската писменост пред Националната библиотека в столицата.Фандъкова подчерта, че именно малките деца, които тепърва се учат да четат и пишат, са пазителите на словото. „Трябва да го знаете, защото вашите желания и любопитство са разказите за нашето бъдеще”, се обърна кметът към най-малките на празника.„Честит празник на словото и книжовността! Честит празник на духа и съзиданието! Създаването на славянската азбука и отстояване на правото на един народ да слави Бога и да чертае бъднините на свой език е било революция в тогавашния свят. Революция, чиито размери и смисъл днес трудно можем да си представим. С нашата азбука вече 12 века отстояваме правото да ни има като народ с несломим дух и просветна сила. Това е силата на създаващите. Те са мъдреците на времето си и съвестта на поколенията, които стават с историята и дават смисъл на думите ни – на думи като доброта и благодарност, приятелство и обич. И всеки може да бъде учител по доброта и доблест – сега, когато това е най-голямата смелост”, каза още в словото си Йорданка Фандъкова.По думите й, общото вярване е, че можем да сме успешни само чрез модерно и качествено образование. „Радвам се, че сега образованието е изведено като национален приоритет, свързан с по-добро финансиране и с възможността всяко дете да бъде в училище. Вярвам, че това усилие ще получи подкрепа от цялото общество: професионалисти, родители, бизнес”, посочи Фандъкова. ", "date": "2017.05.24", "title": " Фандъкова на 24 май: Истински големите революции са тези на познанието "}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b0-24-%d0%bc%d0%b0%d0%b9-%d0%b2-%d0%b9%d0%b5%d1%80%d0%b0%d1%80%d1%85%d0%b8%d1%8f%d1%82%d0%b0-%d0%bd%d0%b0-%d0%b4%d1%83/", "text": "В йерархията на духа и културата, първенци не са политиците, а рицарите на буквите. Това каза президентът Румен Радев по време на официалната церемония по повод 24 май – Деня на българската просвета и култура и на славянската писменост пред Националната библиотека „Св. Св. Кирил и Методий“.„Скъпи сънародници, прескачам традиционните протоколни обръщения, защото днес всички сме само българи. В йерархията на духа и културата, първенци не са политиците а рицарите на буквите. Такъв рицар може да бъде и всяко будно българско дете. Всички ние имаме една родина – България. Съдбата отвежда мнозина далеч от нея. Но винаги има една незрима родина, която всеки носи със себе си, където и да отиде“, заяви държавният глава.„Ще си позволя да перифразирам Апостола – думите са в нас и ние сме в думите, те нас обръщат и ние тях обръщаме. Тази незрима родина, която ние отнасяме, е българският език. Той е нашата щастлива орис по рождение. В тежки времена той е червената нишка към свободата“, допълни държавният глава в словото си.„Езикът ни вдъхновява и утешава. Когато духът линее езикът страда с нас. Страда от правописа ни. Губят се от речника му важните думи, страда граматиката. Като запустял дом в него се заселват неканени чуждици. Но езикът на Вазов и Михайловски, на Алеко и Гео Милев, на Вапцаров и Валери Петров няма да загине. Той ще надживее невежеството и експериментите на неразумните юроди, които не умеят да боравят с думите му“, заяви държавният глава. „Винаги ще има милиони хора, които тук и далеч от родината ще пишат и дишат с ритъма на българския стих, ще играят с думите и ще сънуват на български“, каза още Радев.„Светът се променя. България днес се простира на 5 континента, защото наши сънародници са отнесли със себе си частица от тази незрима родина – българския език по всички кътчета на планетата. Този език е онази безценна нишка, по която те винаги могат да намерят пътя към своя дом. Думите са нашия общ капитал. Затова нека ги пазим, защото и те ни пазят, да ги търсим, защото точната дума понякога се затрива като загубен ключ. Но откриеш ли я отваря врати. Честит празник!“, завърши словото си президентът. Уважаеми сънародници,Прескачам традиционните протоколни обръщения, защото днес всички сме само българи. В йерархията на духа и културата първенци не са политиците, а рицарите на буквите. А такъв рицар може да бъде и всяко будно дете.Всички ние имаме една Родина – България. Съдбата отвежда мнозина далеч от нея. Но винаги има една незрима родина, която всеки отнася със себе си, където и да отиде. Това е българският език. Езикът е нашата щастлива орис по рождение. Ще си позволя да перифразирам Апостола: думите са в нас и ние сме в думите, те нас обръщат и ние тях обръщаме. В трудни години езикът е червената нишка към свободата. Езикът ни вдъхновява, езикът ни утешава. Когато духът линее, езикът страда с нас. Страда от правописа ни. Осиромашава речникът му, занемарява се граматиката, като в запуснат дом в него се заселват неканени чуждици.Но езикът на Вазов и Михайловски, на Алеко и Гео Милев, на Вапцаров и Валери Петров няма да загине. Той ще надживее невежеството и експериментите на „неразумните юроди“, които не умеят да боравят с думите му. Защото винаги ще има милиони хора, тук и далеч от Родината, които ще пишат и дишат с ритъма на българския стих, ще играят с думите и ще сънуват на български.Светът се променя. Днес България е на пет континента, защото наши сънародници са отнесли частица от тази незрима родина, българският език, по всички краища на планетата. Този език е онази нишка, по която винаги могат да открият пътя до дома си.Думите са нашият общ капитал. Затова нека ги пазим, защото и те ни пазят. И да ги търсим, защото точната дума понякога се затрива като загубен ключ, но откриеш ли я, отваря врати.Честит празник, скъпи деца, ученици, учители, будители, артисти! Честит празник, скъпи българи!", "date": "2017.05.24", "title": " Румен Радев на 24 май: В йерархията на духа и културата, първенци не са политиците, а рицарите на буквите"}
{"url": "https://trud.bg/%d0%b2%d0%b8%d0%b5-%d1%81%d0%bf%d0%b0%d0%bb%d0%b8-%d0%bb%d0%b8-%d1%81%d1%82%d0%b5-%d1%81%d1%8a%d1%81-%d1%81%d0%b5%d0%ba%d1%80%d0%b5%d1%82%d0%b0%d1%80%d0%ba%d0%b0%d1%82%d0%b0/", "text": "Много пиян в заведение вика сервитьора:– Какво още ще поръчате?– К…– Кюфтета?– К…– Кебапчета?– К..– Карнобатска?– К…– Каберне?– Криско ми пуснете!***Един възрастен мъж бил отскоро чистач в голяма фирма. Един ден след поредица от дълги заседания шефовете го извикали в заседателната зала и го попитали:– Вие спали ли сте със секретарката?– Не! Аз съм тук от две седмици и нищо нередно не съм сторил…– Слава Богу! Най-после някой, който да я уволни…***Който отслабнал за лятото – отслабнал, останалите ще покоряваме с чар…***Мъж и жена с мнооого дълъг семеен стаж лежат в спалнята. Преди да заспят, жената:– Скъпи, по-рано преди сън ме галеше нежно по ръката.Пъшкайки, той се обръща към нея и я погалва.– Скъпи, преди да заспя, ти ме целуваше нежно по челото.Пак пъшкайки, той се навежда и я целува нежно.– Скъпи, много често нежно ме хапеше по шията.Пъшкайки, той тръгва да става от спалнята, нахлузвайки си пантофите.– Къде тръгна, скъпи?– Отивам да си сложа ченето.***По време на сухия режим мъж седи в бараката и вари ракия. Гледа по едно време водата се нагряла много и отива до кладенеца за вода. Връща се, а в бараката седят двама милиционери, усмихват се иронично и говорят:– Е, сядай и пиши обяснения!– И кво да пиша?– Всичко, както си е било, така го пиши!Сяда човекът, пише и след това дава листа на милиционерите.– Кво си написал бе, идиот такъв?– Както си беше, така го написах: „Отивам за вода до кладенеца, връщам се, а в бараката двама милиционери седят и варят ракия“.***Банков чиновник се обръща към шефа си:– Сър, може ли да ми увеличите заплатата, защото се ожених?– Много съжалявам, но банката не носи отговорност за нещастните случаи извън работно време.***Срещат се двама. Единият се оплаква:– Братле, кажи какво да правя – като отида за риба, и съседът ходи при жена ми.– А опита ли да останеш при жена си някой ден?– Опитах, но той пък тогава ходи да ми лови рибата.***Петокласник разказва на съседа си по чин:– Вчера татко ме би два пъти…– А, защо два пъти?– Първия път ме би, като му показах бележника, пълен с двойки, а втория – като разбра, че това е неговият бележник от едно време…***Лятна бирария на открито. Двама мъже пият бира. Единият пита сервитьора:– По колко литра бира продавате дневно?– Ами около 200 …– А искате ли да ви кажа как да продавате по 300 литра дневно?– Естествено! Как?– Просто пълнете чашите догоре…***Девойка спира кола на стоп и моли шофьора да я закара до града. Той я качва и казва:– Ама че ден е днес! Вие сте петата жена, която карам днес до града.– Аз не съм жена, а девойка!– Е, все още не сме стигнали до града, нали…***На моминско парти приятелка на бъдещата булка вдига тост:– Мила, пожалвам ти да имаш четири животни в къщата си – норка в гардероба, ягуар в гаража, тигър в леглото и магаре, което да плаща всичките тези удоволствия!!!***Мутра влиза в книжарница и започва да оглежда рафтовете с книги. Книжарят го пита:– Господине, нещо определено ли търсите?– Да, бе….Жената ме прати, да купя неква книга за слаботелесни….Книжарят (учудено):– Каква книга?– Абе, такава, бе….“Отнесени от вихъра“.***Един селянин намерил крушово дърво с узрели, вкусни диви круши. Но за да не го видят други, решил да отиде през нощта. Луната светела, качил се той на крушата и взел да яде. Не щеш ли, една мечка си била набелязала същото дърво, приближила се и започнала да се катери по дървото. Селянинът – и той по-нависоко. Мечката нагоре, селянинът още по-нагоре. Накрая стигнал до едно тънко клонче и няма накъде повече, замрял и не мърда. Мечката взема една круша, вдига я нагоре към луната да види дали е узряла и я лапва, взема друга вдига я нагоре…А селянинът:– Не ща, не ща, не ми се яде…***Майка сготвила за вечеря домашен заек.Но тъй като децата много обичали зайчето, решила да не им казва какво е.Докато вечеряли, момчето ядяло с апетит, по едно време се обърнало към татко си и му казало:– Тате, какво е това? Много е вкусно.Бащата казал:– Сега ще ви дам един жокер – майка ви ме нарича така от време на време.В този момент дъщерята скочила, дръпнала чинията на брат си и извикала:– Не го яж, това е задник!", "date": "2017.05.24", "title": " Вие спали ли сте със секретарката?"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%b0%d1%82%d0%b5%d0%bd%d1%82%d0%b0%d1%82%d0%be%d1%80%d1%8a%d1%82-%d0%be%d1%82-%d0%bc%d0%b0/", "text": "Заподозреният за атентата в Манчестър, при който загинаха 22 души, е бил известен на службите за сигурност преди атаката и вероятно не е действал сам. Това съобщи британският вътрешен министър Амбър Ръд пред .22-годишният Салман Абеди е роден в Манчестър, а родителите му са с либийски произход.Службите разследват всички възможни връзки.Междувременно френският вътрешен министър Жерар Коломб съобщи, че британските разследващи са казали на френските власти, че заподозреният най-вероятно е пътувал до Сирия.20 от пострадалите при атентата остават в критично състояние. Общо ранените са 59.Семейна двойка поляци е сред загиналите, съобщи полският външен министър Витолд Вашчиковски във Варшава. Двамата родители дошли в зала „Манчестър арена“ да приберат дъщерите си, които били на концерта на певицата Ариана Гранде.Британската полиция увеличи броя на служителите на реда по улиците на Лондон, а военни ще охраняват ключови места в столицата, като Бъкингамския дворец,  Даунинг Стрийт, посолствата и Уестминстърския дворец.Във вторник британският премиер Тереза Мей обяви, че нивото на заплаха от терористична атака се увеличава до най-високото – „критично“, което означава, че нов терористичен атентат е „вероятен“ или „предстоящ“. ", "date": "2017.05.24", "title": " Британските власти: Атентаторът от Манчестър не е действал сам\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba/", "text": "Американският президент Доналд Тръмп се срещна с Папа Франциск във Ватикана, в рамките на първата му чуждестранна обиколка.Срещата беше наблюдавана с голям интерес, тъй като двамата имаха задочни спорове по ключови въпроси като климатичните промени и миграцията. Тръмп ще се срещне с италианския премиер Паоло Джентилони и с президента Серджо Матарела. Малко по-късно американският държавен глава заминава на двудневно посещение в Брюксел. Там ще се включи в среща на НАТО, както и в серия от разговори с европейски лидери. ", "date": "2017.05.24", "title": " Тръмп се срещна с Папа Франциск"}
{"url": "https://trud.bg/%d0%b2%d0%bb%d0%b0%d1%81%d1%82%d0%b8%d1%82%d0%b5-%d0%b2-%d1%82%d1%83%d1%80%d1%86%d0%b8%d1%8f-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bb%d0%b8-139-%d0%b4%d1%83%d1%88%d0%b8/", "text": "Турските власти са наредили ареста на 139 души, служители от общината в Анкара и от две министерства по време на разследване срещу привърженици на обвинения, че стои зад неуспешния опит за преврат в страната, базиран в САЩ ислямски проповедник Фетхуллах Гюлен, предаде Според местни медии са задържани 60 служители от градския съвет на Ангара, 19 от общинските съвети, 30 от министерството на развитието и 30 от министерството на образованието. ", "date": "2017.05.24", "title": " Властите в Турция са задържали 139 души, служители от общината в Анкара и от две министерства"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%b8-%d0%b3%d0%be%d1%81%d1%82%d0%b8-%d0%bd%d0%b0-%d1%81%d1%82%d0%be%d0%bb%d0%b8%d1%86%d0%b0%d1%82%d0%b0-%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85/", "text": "С празнични шествия днес почитаме делото на светите братя Кирил и Методий. В столицата по традиция шествието тръгна от Архиелогическия музей и стигна до Националната библиотека.Лошото време и дъждът не успяха да помрачат настроението на хората. Десетки жители и гости на столицата участваха в столичното шествие, за да почетат делото на светите братя Кирил и Методий и славянската писменост, на буквите, които са неразделна част от душата на всеки народ. Именно за съхранението на писмеността и за уважението на всички онези хора, които работят в сферата на образованието, науката и културата бяха насочени и официалните речи на държавниците.", "date": "2017.05.24", "title": " Денят на българската просвета и славянската писменост (СНИМКИ)"}
{"url": "https://trud.bg/%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d0%be%d0%bf%d0%b5%d0%bb-%d0%bf%d0%b0%d0%b4%d0%bd%d0%b0-%d0%b2-%d0%ba%d0%b0%d0%bd%d0%b0%d0%bb-%d0%b7%d0%b0-%d0%b4%d0%b0-%d0%b8%d0%b7%d0%b1/", "text": "Патрулиращ автомобил „Опел“ на Пътна полиция-Пазарджик падна в напоителен канал в града, за да избегне сблъсък с кола с две абитурентки.Патрулката отивала с включени сирени и светлини към местопроизшествие с леко ПТП в близост до МБАЛ „Пазарджик“. Непосредствено след кръстовището на магазините „Технополис“ и „Явор“ пътят им бил засечен от автомобил, шофиран от 18-годишно момиче, което отнело предимството на автопатрулката, предприемайки ляв завой. За да  избегне сериозен страничен удар, полицаят зад волана направил рязка маневра и Опелът паднал в канала.По чудо инцидентът се е разминал само със сериозни материални щети по полицейската кола, но без пострадали хора.„Благодарение на бързата и адекватна реакция на колегата от сектор „Пътна полиция“ е избегнат удар в едно момиче, което утре има бал. Дамата му е отнела предимството с ляв завой, докато колегата е отивал на сигнал за пътен инцидент. Тенекии се поправят, живот не се връща! Благодаря на Господ, че няма пострадали хора!“, коментира говорителят на Областна дирекция на МВР-Пазарджик Мирослав Стоянов.Заедно с момичето зад волана пътувала и нейна приятелка, също абитурентка.", "date": "2017.05.24", "title": " Патрулка падна в канал, за да избегне катастрофа с разсеяни абитурентки"}
{"url": "https://trud.bg/%d0%bf%d1%80%d0%b0%d0%b2%d0%b5%d1%82%d0%b5-%d0%b8%d0%b7%d0%ba%d1%83%d1%81%d1%82%d0%b2%d0%be-%d0%b0-%d0%bd%d0%b5-%d0%b2%d0%be%d0%b9%d0%bd%d0%b0-%d0%b2-%d1%82%d0%be%d0%b7%d0%b8-%d0%bd%d0%b0%d1%88/", "text": "„Правете изкуство, а не война, в този наш идиотски свят“, призова актрисата Меглена Караламбова от сцената на Театър „Българска армия“.Там бяха раздадени годишните награди „Аскеер 2017“ на тържество за 24 май – Деня на българската просвета и култура и на славянската писменост. Събитието е под патронажа на министрите на отбраната и на културата.Караламбова спечели „Аскеер -2017“ за водеща женска роля за Майката в „Разговори с мама“ по Сантяго Овес от Жорди Галсеран, постановка на Венцислав Кулев в Театър 199 „Валентин Стойчев“.„Мислех, че ми дават наградата, защото другите две актриси са на представления, но аплодисментите ви ме карат да вярвам, че я заслужавам“, пошегува се Меглена Караламбова в отговор на бурните ръкопляскания и възгласите „Браво!4, с които беше посрещната.„Театърът като хроника на любовта“ беше мотото на галаспектакъла под режисурата на Диана Добрева – шеговито-романтична и „поучителна“ мозайка от музикални номера, фрагменти от вълшебни приказки и театрални образци от различни епохи с акцент върху античността, с които актьорите от трупата представяха номинираните си колеги.Диана Добрева беше удостоена с „Аскеер“ за режисура за постановката си „Вълци“ по „Трънски разкази“ от Петър Делчев в Пловдивския театър. Тя благодари на всички актьори в България, които въпреки липсата на материална мотивация държат високо духа и сърцата си и продължават да сътворяват чудото театър. „Вълци“ взе още две награди – за поддържаща женска роля – на Ивана Папазова за Икония, и за театрална музика – на Петя Диманова.За водеща мъжка роля беше отличен Свежен Младенов – поп Кръстьо във „Великденско вино“ от Константин Илиев на Весела Василева в Театър „Възраждане“. В същата трупа отиде и наградата за поддържаща мъжка роля – на Йордан Ръсин за Телегин във „Вуйчо Ваньо“ от Чехов на Григор Антонов. Бележитият драматург Константин Илиев, награден с „Аскеер 2017“ за цялостен принос към театралното изкуство, беше аплодиран продължително от всички присъстващи, изправени на крака.„Театърът е нещо, без което може, но нали човек живее за нещата, без които не се умира – като театъра и любовта, без които животът е тъжен и няма стойност“, каза драматургът. Той припомни думите на Гьоте, че създаването на една нация завършва с разцвета на националната драма и театър. По тази логика повяхването на цветето театър може да е показателно за състоянието на една нация, отбеляза Константин Илиев. Чърчил през Втората световна война не се е съгласил да се съкрати бюджета за култура, защото според него войната се води, за да се спаси културата. А когато днес у нас някой повдигне въпроса, отговорът е: „Няма пари.“ „Контраотговорът“ може да е: „Сложете ред в държавата и ще има пари“, посочи драматургът.С видеоклип беше почетена паметта на проф. Богдан Богданов, режисьорката Юлия Огнянова, писателя Георги Данаилов, актьорите Никола Гълъбов, Илия Раев, Никола Анастасов, Мирослав Косев.Статуетката на Чапа за съвременна българска драматургия заслужи Николай Гундеров за „Пробен срок“, постановка на Тея Сугарева в Театър 199. С характерното си чувство за хумор авторът нарече положението в българския театър задушно, а не задушевно, защото, по думите му, има много сценичен пушек. Той може да има и положителна роля – да прикрива фалша и маниерността, но най-добрата кислородна маска срещу тях е хуморът, смята драматургът. За него това е и най-верният път към сърцето на зрителя.Най-доброто представление за 2017 г. според Академия „Аскеер“ е „Еквус“ от Питър Шафър на Стайко Мурджев в Младежкия театър „Николай Бинев“. Изгряващите звезди на „Аскеер 2017“ са три – Боян Крачолов за режисурата и Димитър Крумов и Иван Николов за ролите си в „Това НЕ Е Хамлет“, авторски спектакъл на Боян Крачолов по текстове на Шекспир, Бекет, Молиер, Сервантес, Том Стопард, Петер Вайс, Мюлер, Калдерон и други в Театралната работилница „Сфумато“.Свила Величкова обра статуетките за костюми и за сценография – за „Малката морска сирена“ от Катрин Ан по приказката „Малката русалка“ от Андерсен, постановка на Василена Радева в Театър „София“.По традиция празникът завърши с общо изпълнение – от сцената и залата, на химна на светите братя Кирил и Методий „Върви народе, възродени!“ Цялостен приносДраматургът Константин ИлиевВодеща мъжка роляСвежен Младенов за ролята на поп Кръстьо във „Великденско вино“ от Константин Илиев, постановка Весела Василева, Общински културен институт Театър „Възраждане“Водеща женска роляМеглена Караламбова за ролята на Майката в „Разговори с мама“ по Сантяго Овес от Жорди Галсеран, постановка Венцислав Кулев, Театър 199 „Валентин Стойчев“РежисураДиана Добрева за „Вълци“ по „Трънски разкази“ от Петър Делчев, Драматичен театър „Н. О. Масалитинов“-ПловдивНай-добро представление„Еквус“ от Питър Шафър, постановка Стайко Мурджев, Младежки театър „Николай Бинев“Изгряваща звездаБоян Крачолов, Димитър Крумов и Иван Николов за „Това НЕ Е Хамлет“, авторски спектакъл на Боян Крачолов по текстове на Шекспир, Бекет, Молиер, Мигел де Сервантес, Том Стопард, Петер Вайс, Мюлер, Калдерон и други, Театрална работилница „Сфумато“Поддържаща мъжка роляЙордан Ръсин за ролята на Телегин във „Вуйчо Ваньо“ от Антон П. Чехов, постановка Григор Антонов, Общински културен институт Театър „Възраждане“Поддържаща женска роляИвана Папазова за ролята на Икония във „Вълци“ по „Трънски разкази“ от Петър Делчев, постановка Диана Добрева, Драматичен театър „Н. О. Масалитинов“ – ПловдивСценографияСвила Величкова за „Малката морска сирена“ от Катрин Ан по приказката „Малката русалка“ от Ханс Кристиан Андерсен, постановка Василена Радева, Театър „София“.КостюмографияСвила Величкова за „Малката морска сирена“ от Катрин Ан по приказката „Малката русалка“ от Ханс К. Андерсен, постановка Василена Радева, Театър „София“Съвременна българска драматургия„Пробен срок“ от Николай Гундеров, Театър 199 „Валентин Стойчев“, постановка Тея Сугарева", "date": "2017.05.24", "title": " Правете изкуство, а не война, в този наш идиотски свят!"}
{"url": "https://trud.bg/%d0%b3%d0%be%d1%80%d0%b0%d0%bd%d0%be%d0%b2-%d0%b8%d0%bc%d0%b0-%d0%be%d1%89%d0%b5-%d0%ba%d0%b0%d0%ba%d0%b2%d0%be-%d0%b4%d0%b0-%d1%81%d0%b5-%d0%bd%d0%b0%d0%bf%d1%80%d0%b0%d0%b2%d0%b8-%d0%b7%d0%b0/", "text": "„Споделям  че има още какво да се направи по отношение на подобряването на доверието към финансовата система, но сме удовлетворени от извода, че имаме стабилна и добре капитализирана банкова система“. Това заяви Владислав Горанов министърът на финансите по време на събитие по случай 25 годишнината на Асоциацията на банките в България (АББ).Докладът на Международния валутен фонд излезе днес, като институцията препоръча още укрепване на банковия надзор и намаление на необслужваните заеми.„Тази годишнина съвпада и с присъединяването на България към ЕС, тогава страната ни стана част от единния пазар на съюза, а с това влязохме и на вътрешния пазар на банкови услуги. Свободното предоставяне на финансови услуги подобри значително и нашия банков пазар, като значително засили конкуренцията в него. Предостави много възможности на бизнеса и за разширяване на пазарите“, заяви министърът на финансите.По думите му хармонизирането на банковото законодателство у нас е започнало още преди да станем член на ЕС, а голяма част от банковите активи са купени от институционални инвеститори от държавите членки на ЕС. „В момента почти 100% от собствеността на банковия сектор в България е на държави членки от съюза, 20% от тях са на България. Наш приоритет на кредиторите и правителството е да подготвим страната за присъединяване към еврозоната. А това е единственият естествен път на българската монетарна политика“, коментира Горанов.Според Горанов присъединяването на България към еврозоната остава приоритет. Управителят на БНБ Димитър Радев се съгласи с мнението на Горанов и потвърди влизането в еврозоната като крайна цел, но преди това страната има да изпълни много задачи.„Подобряването на надзора над банките е сред приоритетите на БНБ“, заяви Радев. „Внимателно анализираме ситуацията с необслужваните кредити на ниво банкова система и в отделните трезори. Разработваме комплексни мерки, които намаляват тези кредити, като например усъвършенстване оценяването на обезпеченията и по-добри практики на оповестяване и събиране на данни“, коментира той. По думите му силният натиск върху доходността в условията на още слабо растящо кредитиране налага браншът да търси нови решения за ефективност.„25 години след създаването на банковата система в България тя има 12 млрд. лв. собствен капитал, като капиталовата адекватност към края на 2016г. е 21,5% при 13,7% за Европейския съюз. Привлечените активи са 69 млрд. лв. Възвращаемостта на капитала е над 10%, като покритието на лошите кредити е 53% у нас, при 45% за ЕС“, това заяви в приветственото си слово председателят на Асоциацията на банките в България (АББ) Петър Андронов.Главният икономист на Европейската централна банка Питър Прат заяви добре да обмислим влизането в еврозоната, защото това е необратимо решение, което изисква силни институции.", "date": "2017.05.24", "title": " Горанов: Има още какво да се направи за подобряването на доверието към банковата система"}
{"url": "https://trud.bg/%d0%b1%d0%b5%d0%b7%d0%b4%d0%be%d0%bc%d0%bd%d0%b8%d0%ba-%d0%bf%d0%be%d0%bc%d0%b0%d0%b3%d0%b0-%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d1%81%d0%bb%d0%b5/", "text": "Бездомникът Стивън Джоунс, който се е намирал до мястото на атентата, е приветстван като герой заради помощта, която е оказал на ранените до пристигане на медиценска помощ, съобщава Си Ен Ен.По думи на Джоунс след взрива той и един негов приятел побягнали, но като осъзнали какво се е случило, се върнали обратно. Тогава видели окървавени жени и деца да излизат в паника, пищейки и плачейки.„Хора сме, все още имаме сърца, все още имаме инстинкта да помагаме на хора в нужда… ако не бях помогнал нямаше да мога да живея с мисълта, че съм обърнал гръб на деца в такъв момент,“ коментира Джоунс.Безкористността на действията му не е останала незабелязана, като в социалните мрежи има открита сметка за набиране на средства за бездомника. В същото време се обръща и внимание към друг голям проблем в Манчестър – бездомничеството.В резултат на това новоизбраният кмет на Манчестър Анди Бърнам заяви, че ще дари 15% от заплатата си на организации, оказващи помощ на бездомници, допълва Си Ен Ен.", "date": "2017.05.24", "title": " Бездомник помага на пострадалите след атентата в Манчестър до пристигането на линейките"}
{"url": "https://trud.bg/%d0%b8%d0%b7%d0%b3%d0%be%d1%80%d1%8f%d1%85%d0%b0-%d0%bf%d0%bb%d0%b0%d1%82%d0%b5%d0%bd%d0%b8-%d1%82%d0%b0%d0%ba%d1%81%d0%b8-%d0%bd%d0%b0-%d1%81%d1%82%d0%be%d1%82%d0%b8%d1%86%d0%b8-%d1%81%d0%be%d0%b1/", "text": "Стотици собственици от Великотърновска област на земеделски земи с променен преди години статут, за което са платили солидни такси, се оказаха потърпевши след законова промяна. Оказва се, че тези притежатели на имоти губят хиляди левове заради това, че до 24 май тази година не са застроили терените си.„През 2011 г влезе в сила промяна на Закона за опазване на земеделските земи. Тя даде възможност всички постановени решения за строеж, които са с изтекъл 3-годишен срок на валидност, да бъдат удължени с още 6 г. Така на собствениците на въпросните терени се даде шанс да задействат процедури по издаване на строителни разрешителни и да започнат строителство върху земите, за които са платили такси по промяна на предназначението им”, обясни пред „Труд”  главният експерт в Областната дирекция по земеделие във Велико Търново инж.Гинка Панева.Тя добави, че само за времето от 2008 до 2011 година тези случаи в региона са били около 300. Броят им обаче значително нараснал,  тъй като най-големият бум на купуване на терени и промяна на статута им е бил през 2006-2007 година.„Който е пропуснал да започне строителство, сега губи държавната такса, която е платил. Размерът и зависи от множество показатели-категория на земята, местоположение, площ и т.н. Сумите варират от 200 лева до десетки хиляди лева.  При това положение се налага тези собственици да започнат процедурата отначало”, каза инж.Панева.В Областната дирекция по земеделие вече имало 2-3 случая на стопани, които са си подали документите. Други пък са гневни, че никой не е напомнил, че има срок и той изтича.„Процедурата е истинско ходене по мъките. Процесът е тромав и продължава около 2 г. Чакат се разрешителни от множество ведомства и навсякъде се плащат луди такси. Това е национален проблем и той засяга много хора от цялата страна. Очаквахме да се приеме в парламента промяна на въпросния закон, който да защити интересите на собствениците, които да не се налага на всеки 3 г да извършват  едни и същи процедури. Заради 1-2 случая по Черноморието обаче като например скандалът с Кара дере, тези промени не бяха приети и сега си патим всички собственици на такива имоти в цялата страна”, коментира Иван Георгиев, който е сред потърпевшите.", "date": "2017.05.24", "title": " Изгоряха платени такси на стотици собственици на незастроени земи в Търновско"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bd%d0%b0-24-%d0%bc%d0%b0%d0%b9-%d0%bd%d0%b5%d0%ba%d0%b0-%d1%83%d0%b2%d0%b0%d0%b6%d0%b0%d0%b2%d0%b0%d0%bc%d0%b5-%d0%b8-%d0%bf%d0%b0%d0%b7%d0%b8%d0%bc-%d1%81/", "text": "Председателят на БСП Корнелия Нинова взе участие в традиционното шествие по повод 24 май –  Ден на българската просвета и култура и на славянската писменост. Според нея днес културата и науката не заемат първото място, което им се полага. „Готови сме да променим това и имаме вярата, че ще стане“, категорична е тя. „Нека уважаваме и пазим своето най-голямо богатство – словото“, допълни Нинова. „Днес отдаваме своето уважение и благодарност към светите братя Кирил и Методий“, каза още председателят на БСП.Нинова пожела на всички присъстващи да поддържат духовността и науката, защото няма нищо по-силно от знанието.На мероприятието присъстваха народни представители от „БСП за България“, председателят на БСП – София Калоян Паргов, членове и симпатизанти на левицата и много граждани.", "date": "2017.05.24", "title": " Нинова на 24 май: Нека уважаваме и пазим своето най-голямо богатство – словото"}
{"url": "https://trud.bg/%d1%83%d1%87%d0%b8%d1%82%d0%b5%d0%bb%d1%81%d0%ba%d0%b8-%d0%b4%d0%bd%d0%b5%d0%b2%d0%bd%d0%b8%d0%ba-%d1%81%d1%82%d0%be%d0%bb%d0%b5%d1%82%d0%bd%d0%b8%d0%ba-%d0%be%d1%82%d0%ba%d1%80%d0%b8%d1%85%d0%b0/", "text": "Архаичен учителски дневник на 123 години пази спомени за просветното дело от годината на основаването на първото светско училище в село Девня. За ценната находка съобщиха от пресцентъра на община Девня.Става въпрос за главната книга на основното народно училище „Княз Борис Първи“, което отваря врати през учебната 1894 – 1895 г. Пожълтялата книжна реликва, чиято корица е разпокъсана, е открита случайно от възпитателя Стоян Желязков при разчистване на бившата дирекция във филиала на Средно училище „Васил Левски“.Дневникът свидетелства за неумолимия дух на първите години на Третата българска държава и за пословичната строгост на учителското съсловие. В село Девня преди 123 години педагозите не са били никак благосклонни и са оценявали безпощадно не само знанията на своите ученици, но и тяхната прилежност и поведение.Още в първо отделение най-малките ученици са изучавали нравоучение, старобългарски език, всеобща история и география, геометрия с чертане, краснопис, естествознание, ръкоделие – все дисциплини, които днес са непознати не само за първолаците.Степените на бележките са били по шестобалната система, като единицата е обозначавала лошо поведение, никакво прилежание и лош успех. От съдържанието на дневника може да се предположи, че двойните стандарти на оценяване са били неприсъщи за следосвобожденските учители. Така например роденият през 1888 г. Лазар Дуков, за когото се предполага, че е внук на девненския депутат и предприемач Лазар Дуков, в първо отделение е имал двойка по български език.Освен 123-годишния дневник СУ „Васил Левски“ пази и други архаични свидетелства за развитието на просветното дело в девненския край. Сред тях са главни книги, датирани през 1923 г. в училището в село Таптък, днес Кипра, свидетелства от 1930 г. за завършен прогимназиален курс в Девненската народна смесена прогимназия „Христо Ботев“ и др. Тепърва ще се проучва и школската документация от някогашното училище в кв. „Река Девня“, след което кметът Свилен Шитов възнамерява да обособи специална музейна експозиция за просветното дело в Девня, чиито основи са положени още през епохата на Възраждането.", "date": "2017.05.24", "title": " Учителски дневник-столетник откриха в навечерието на 24 май\t\t\t"}
{"url": "https://trud.bg/%d1%82%d1%80%d0%b8-%d0%bd%d0%be%d0%b2%d0%b8-%d0%b0%d1%80%d0%b5%d1%81%d1%82%d0%b0-%d0%b2%d1%8a%d0%b2-%d0%b2%d1%80%d1%8a%d0%b7%d0%ba%d0%b0-%d0%b2-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5/", "text": "Трима души са задържани в южната част на Манчестър във връзка с терористичното нападение от понеделник през нощта, при което загинаха 22 души, пише Манчестърската полиция все още не дава детайли относно самоличността на заподозрените. ", "date": "2017.05.24", "title": " Три нови ареста във връзка с нападението в Манчестър"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d0%bd%d0%b0%d0%b3%d1%80%d0%b0%d0%b4%d0%b8-13-%d0%be%d1%82%d0%bb%d0%b8%d1%87%d0%bd%d0%b8%d1%86%d0%b8/", "text": "Градоначалникът на Шумен Любомир Христов награди 13 първенци на випуск 2017 г. в Деня на българската просвета и култура. Отличниците, гордост за града, получиха грамоти и ленти в цветовете на знамето на Шумен. По време на тържествената церемония всеки от зрелостниците беше съпроводен от първокласник до сцената на площад „Кристал“, а на вълнуващия момент станаха свидетели стотици ученици, учители и родители.„Може би ще заминете далеч от Шумен, за да продължите вашето образование, но вярвам, че всеки един от вас ще запази дълбоко в себе си днешния ден. Вярвайте в себе си, борете се с трудностите. Вярвам, че не е далеч мига, в който някой от вас ще бъде на моето място и ще награждава тези деца, които ви съпроводиха на сцената“, каза кметът Христов.Най-добрите ученици на Шумен са от всички училища. Георги Атанасов завършва с отлични резултати СУ „Сава Доброплодни“, профил „Изкуства“, има спечелени награди от национални и международни състезания в областта на математиката и информационни технологии. Стефани Стефанова е възпитаник на СУ „Панайот Волов“, профил „Технологичен – Информационни технологии“. Като доброволец работи по проблемите на подрастващите. Рукие-Айше Егели завършва ПМГ „Нанчо Попович“, профил „Природоматематически“ с отличен успех. Ереджеб Хасанов е от Професионална гимназия по механотехника, електроника, телекомуникации и транспорт „Христо Ботев“, професия „Програмист“. Елиз Басри завършва СУ „Васил Левски“, профил „Природоматематически“. Мерай Милкова завършва Професионална гимназия по облекло и хранене „Проф. д-р Асен Златаров“, професия „Ресторантьор“. Николай Николов е възпитаник наПрофесионална гимназия по строителство и е с постигнати отлични резултати през целия курс на обучение. Даниела Йорданова завършва езиковата гимназия „Никола Вапцаров“ и е определена за първенец на Випуск 2017 с отличен успех за целия период на обучение. Притежава немска езикова диплома с ниво C1 на всички компоненти. Фетие Рагуб е зрелостник от СУ „Трайко Симеонов“ с отлични резултати. Едиз Хасанов завършва Професионална гимназия по икономика, специалност „Оперативно счетоводство“. Удостоен  е с призови места и награди на състезания и олимпиади в професионалното направление.Мирослава Драмбозова завършва СУ „Йоан Екзарх Български“. С отличен успех е и е ежегоден участник в общинските и областните кръгове на олимпиадите по български език и литература. През т.г. Мирослава постигна отличен резултат в Националната олимпиада по испански език. Севдалина Димитрова е възпитаник на Професионална гимназия по селско стопанство, професия „Организатор на туристическа агентска дейност“. Неждет Исмаилов завършва 12-ти клас в Средното духовно училище „Нювваб“-Шумен. Празникът в Шумен продължи с шествие на ученици и просветители по централния бул.“Славянски“.", "date": "2017.05.24", "title": " Кметът на Шумен награди 13 отличници"}
{"url": "https://trud.bg/%d0%b0%d0%b3%d1%80%d0%b5%d1%81%d0%b8%d1%8f-%d0%bd%d0%b0%d0%b4-%d0%bc%d0%b5%d0%b4%d0%b8%d1%86%d0%b8-%d0%be%d1%82-%d0%bc%d0%b1%d0%b0%d0%bb-%d0%b1%d1%83%d1%80%d0%b3%d0%b0%d1%81%d0%bc%d0%b5%d0%b4/", "text": "Жертва на насилие от страна на пациент станаха двама лекари и част от персонала на МБАЛ „Бургасмед“, съобщиха от лечебното заведение.Тази сутрин, в спешното отделение на болницата чрез Спешна медицинска помощ е докаран и приет за спешно лечение мъж на 20г. във видимо нетрезво състояние, съмнение за гърч и предполагаема употреба на наркотични средства.Мъжът е буйствал и е бил агресивен, като при опита за оказване на спешнапомощ от страна на медицинския екип от отделението на МБАЛ „Бургасмед“ той напада лекаря дежурен на смяна, лекаря извикан от отделение по Анестезиология и интензивно лечение за консултация, както и друг член от персонала на болницата, опитващ се да помогне. В помощ на медицинския екип се намесва и придружител на друг пациент приет в Спешно отделение.Лекарят от реанимация е ударен с юмрук в корема и е повален на земята, другият член от персонала е в тежко състояние, но без опасност за живота. Той е приет за лечение в болницата със счупен нос, което ще наложи последваща операция, съмнение за фрактура на левия крак, тежки хематоми по цялото лице.На мястото веднага е извикана полиция, а буйстващият пациент е задържан от органите на реда.МБАЛ „Бургасмед“ е лечебно заведение, което има сключен договор за поемане на спешни случаи в област Бургас и южното черноморие. Така болницата поема спешните случай на юг от Бургас.Това е пореден случай на насилие над медици. Екипът от лекари и медицински персонал на МБАЛ „Бургасмед“ апелира да бъдат предприети адекватни действия от страна на компетентните органи и да им бъде осигурена безопасна работна среда.", "date": "2017.05.24", "title": " Агресия над медици от МБАЛ „Бургасмед“"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-20-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bf%d0%be/", "text": "Италианската брегова охрана съобщи, че най-малко 20 мигранти, включително и деца са се удавили, след като препълнена лодка потъва в Средиземно море, предаде АФП„Днес има критична ситуация. Около 200 души са паднали във водата и до момента имаме 20 тела“, съобщи представител на италианската брегова охрана. ", "date": "2017.05.24", "title": " Най-малко 20 мигранти са загинали при потъване на лодка в Средиземно море"}
{"url": "https://trud.bg/%d1%88%d0%b5%d1%81%d1%82%d0%b2%d0%b8%d0%b5-%d1%81%d1%8a%d1%81-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%be-%d0%b8%d0%b7%d1%80%d0%b0%d0%b1%d0%be%d1%82%d0%b5%d0%bd%d0%b8-%d0%b1%d1%83%d0%ba/", "text": "5 373 ученици от 38 бургаски училища и 27 детски градини с 1 315 деца, шестваха по улиците за празника 24 май. В него се включи и кметът на града Димитър Николов, който приветства бургазлии: 24 май носи особен ореол. Неслучайно в нашето съзнание той е заел мястото на най-истинския и най-български празник. Затова всяка година го отбелязваме с много вълнение, вяра и от сърце. Виждаме го и днес по улиците и площадите на Бургас, в ентусиазма и възторга на учители и ученици, на млади и възрастни, заяви той.Шествието тръгна в 10:30 часа от площад „Тройката“ и радостно се понесе до Културен център „Морско казино“. Днес Бургас изпраща и над 2000 абитуриенти, съобщиха от общината.От кметството бяха поръчали изработването на всички букви от българската азбука в удобен вид и размер за шествието. Буквите са с големина 1.20 на 0.80 метра.", "date": "2017.05.24", "title": " Шествие със специално изработени букви в Бургас"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d1%81%d0%bf%d0%b5%d1%88%d0%bd%d0%be-%d1%81%d0%b8-%d0%bf%d0%be%d1%80%d1%8a%d1%87%d0%b0-%d0%b7%d0%b0%d1%89%d0%b8%d1%82%d0%b0-%d0%be/", "text": "Обществена поръчка за доставка на софтуерни лицензи за защита за нуждите на Народното събрание е обявило Народното събрание вчера.Парламентът иска да закупи антивирусен и антиспам софтуер в максимално кратък срок – приема оферти до 30 май и ще ги отвори на 31-ви.Поръчката е за подновяване за година на лицензите на използван от НС софтуер за киберсигурност за 1000 броя работни станции и сървъри и за сервизни пакети за година на инсталирани и конфигурирани антиспам защитна стена и защитна стена на интернет страниците на законодателния орган.Общата прогнозна стойност на поръчката е 53 500 лв. без ДДС.Както , в началото на миналата седмица с опасния нов криптовирус Wannacry беше атакувана неуспешно областната администрация в Ямбол.В края на миналата седмица службите разбиха група за източване на ДДС през системите на митниците, които се оказаха пробити от хакер.Тези седмица предаването „Господари на ефира“ излъчи репортаж за гимназист от Пловдив, който е пробил безпроблемно защитата на информационната система на МОН и веднага е съобщил слабите места в киберсигурността на ведомството, но от там цял месец не му обърнали внимание.", "date": "2017.05.24", "title": " Парламентът спешно си поръча защита от хакери"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d0%ba%d0%b0-%d0%b8-%d1%82%d1%83%d1%80%d1%87%d0%b8%d0%bd-%d0%b7%d0%b0-%d0%bd%d0%b5%d0%bb%d0%b5/", "text": "Афганистанка и турчин получиха условни наказания от 8 месеца с 3-годишен изпитателен срок и ще плащат по 200 лв. глоба за нелегално преминаване на границата. На 21 май двамата влезли от Турция у нас през ГКПП-Лесово, а ден по-късно направили опит да преминат в Румъния през ГКПП-Кардам, но били задържани, тъй като нямали нужните документи.Пред Районния съд в Генерал Тошево двамата си признаха вината и обясниха, че целта им била да стигнат в Германия.  В същата посока се бяха запътили и 16 иракчани, които преди седмица бяха заловени в района на с. Вичево при опит нелегално да влязат в Румъния. Петима от тях получиха ефективни присъди от 3 месеца, тъй като се оказа, че и друг път са били залавяни на граничната бразда. Останалите се разминаха с глоби от 100 лв. и условни присъди", "date": "2017.05.24", "title": " Осъдиха афганистанка и турчин за нелегално преминаване на границата"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%bd%d0%b0%d1%82%d0%be-%d0%bd%d1%8f%d0%bc%d0%b0-%d0%b4%d0%b0-%d1%83%d1%87%d0%b0%d1%81%d1%82%d0%b2%d0%b0/", "text": "НАТО няма да участва в бойни действия срещу „Ислямска държава“. Това обяви генералният секретар Йенс Столтенберг, предаде .На срещата на високо равнище утре в Брюксел правителствените лидери от Алианса ще преговарят дали организацията официално да стане част от глобалната коалиция срещу терористичната организация в Сирия и Ирак. Бомбардировките срещу цели на ИДИЛ в Сирия и Ирак ще останат отговорност на отделните правителства. НАТО ще има само координираща роля и ще помага с разузнавателни самолети, логистика и военни инструктори за местните сухопътни сили в региона, обясни Столтенберг:„Изобщо не е имало дискусия за въвличането на НАТО в бойни операции на коалицията срещу ИДИЛ. Очаквам споразумение за разширяване на натовската подкрепа с радарни самолети АУАКС. Все още обсъждаме дали Алиансът да стане пълноправен член на глобалната коалиция. По-голямото предизвикателство ще дойде след края на бойните действия, когато град Мосул бъде освободен. Тогава ще са нужни войски да пазят територията му и затова нашата тренировъчна мисия на иракската армия е толкова важна“.Втората тема, по която генералният секретар очаква съгласие от европейските лидери, е да докладват до края на годината национални планове как смятат да постигнат 2% разходи от БВП за отбрана и въоръжаване: „Румъния обяви, че ще достигне целта тази година, Латвия и Литва обещаха да успеят следващата“. Срещата на НАТО започва утре следобед при безпрецедентни мерки за сигурност. За първи път на една маса в Северноатлантическия съвет ще седнат новият американски президент Доналд Тръмп и новият президент на Франция Еманюел Макрон.", "date": "2017.05.24", "title": " Йенс Столтенберг: НАТО няма да участва в бойни действия срещу ИДИЛ"}
{"url": "https://trud.bg/%d1%83%d0%b4%d0%be%d1%81%d1%82%d0%be%d0%b8%d1%85%d0%b0-%d1%83%d1%87%d0%b5%d0%bd%d0%b8%d1%86%d0%b8-%d0%b2-%d0%b5%d0%bb%d0%b5%d0%bd%d0%b0-%d1%81-%d0%bd%d0%b0%d0%b3%d1%80%d0%b0%d0%b4%d0%b0-%d0%b2-%d0%bf/", "text": "Навръх 24 май ученици от Начално училище „Иларион  Макариополски“ в Елена се удостояват с грамота и награда в памет на изявените учители и обществени дейци Бонка и Иван Кършеви. Наградата е учредена през 2004 година от тяхната дъщеря Жана Кършева и се дава на деца, които постигат отлични резултати в училище и участват активно в школски  и общински изяви.Призът бе връчен на училищното тържество в храма „Свети Никола“ от наследниците на видните еленчани Боряна Млъзева и инж. Дилян Млъзев. Носители на тазгодишната награда по решение на Педагогическия съвет на училището са Аксу Салиева от трети клас и четвъртокласниците Симона Топалова, Кристиян Иванов и Симона Симеонова.За 14 години 56 ученици от НУ „Иларион Макариполски“ са удостоени с наградата на името на Бонка и Иван Кършеви. Първите й носители вече са студенти, други учат в престижни училища в страната, трети избраха да завършат образованието си в родния град Елена и достойно го представят на конкурси и състезания. Това е доказателството, че огънят запален от Кършовия род гори в сърцата на децата, а наградата е стимул да се учат и трудят все по-добре.В знак на благодарност към учредителите директорката на училището Анета Ламбурова връчи дарителска грамота на наследниците на учителите Кършеви.", "date": "2017.05.24", "title": " Удостоиха ученици в Елена с награда в памет на учителите Бонка и Иван Кършеви"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8%d0%b7%d1%80%d0%b0%d0%b7%d0%b8-%d0%bd%d0%b0%d0%b4%d0%b5%d0%b6%d0%b4%d0%b0-%d0%b7%d0%b0-%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%87%d0%bd/", "text": "Президентът на Русия Владимир Путин в рамките на преговорите със своя македонски колега Георге Иванов изрази надежда за демократично и конституционно разрешаване на вътрешнополитическата ситуация в Македония, предаде ТАСС„Внимателно следим случващото се във вашата страна и желаем безусловен успех за това вътрешнополитическата ситуация в Македония да се развива в съответствие на нейната конституция и по демократичен начин“, заяви Путин. Той изрази увереност, че опитът на Иванов, неговото влияние и авторитет ще спомагат за развитието на ситуацията в страната в конституционни рамки.Путин отбеляза, че двустранните отношения между двете държави се развиват в положителна насока. ", "date": "2017.05.24", "title": " Путин: Внимателно следим случващото се в Македония"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d1%81%d1%8a%d1%81-77-%d0%ba%d0%b3-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0-%d1%81%d0%b0-%d0%b7%d0%b0%d0%b4/", "text": "Албанската полиция е задържала на македонско-албанската граница двама български граждани и е иззела 22 пакета, съдържащи общо 77 килограма канабис, съобщава агенция АТА, цитирана от .Полицията съобщи, че е задържала на граничния пункт Кяфасан двама български граждани съответно на 39 и 55 години и че издирва албански гражданин, за когото се предполага, че им е сътрудничил.", "date": "2017.05.24", "title": " Двама българи със 77 кг марихуана са задържани от албанската полиция"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%b4%d1%8a%d1%80%d0%b6%d0%b0-%d0%b4%d0%b0-%d0%ba%d0%b0%d1%87/", "text": "Държа да кача за онлайн излъчване всички конкурси в сферата на културата, за да се знае кой какви насоки за развитие защитава и кой каква визия има, за да се проведат прозрачно, ясно и видимо за всички. Това каза пред  министърът на културата Боил Банов.Той съобщи, че в момента са в ход юридически консултации, за да се изясни дали и настоящите конкурси могат да преминат в онлайн режим.До голяма степен сме готови с процедурата за избор на културни събития по време на Българското председателство на Съвета на ЕС, обясни Банов. Предстои да започнат няколко проектни инициативи за кандидатстване и чрез комисия да бъдат избрани онези, които ще бъдат реализирани през следващата година, допълни той.  ", "date": "2017.05.24", "title": " Боил Банов: Държа да кача за онлайн излъчване всички конкурси в сферата на културата"}
{"url": "https://trud.bg/%d0%b8-%d0%b2-%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d1%87%d0%b5%d1%81%d1%82%d0%b2%d0%b0%d1%82-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%bd%d0%b0/", "text": " „Левски“ вече е на 103. „Синият“ празник стартира още в полунощ на 24 май от най-върлите привърженици на тима. Над 300 фенове се събраха на стадион „Георги Аспарухов“, за да осветят с факли под формата на числото 103 Сектор Б. Повече от половин час стадионът на столичния тим бе огласян шумно от песни и ярки светлини, а празненствата се пренесоха на сутринта и на могилката пред 22-а гимназия, където през 1914 година е основан клубът.Там стотици фенове поднесоха цветя и венци на паметната плоча. Сред присъстващите по традиция бяха и футболистите от първия тим, старши треньорът Николай Митов, спортният директор Даниел Боримиров и бившият финансист на тима Константин Баждеков.„Честитя празника на всички левскари в България и извън България – заяви Боримиров. – Ще помним винаги тази дата, защото на нея е основан нашият клуб. Пожелавам си да имаме повече внедрени юноши в нашия отбор и „Левски“ да заприлича на този „Левски“, който всички искаме да виждаме.“ Шефът на „сините“ отказа да потвърди входящия трансфер на Сержиу Буш: „Предпочитам да говоря за неща, които са факт. Трансферът на Мапуку е факт, за Буш не искам да коментирам спекулации в медиите. Говорим с няколко футболисти, но няма сигурно относно бройката. За Мапуку щом е подписал, значи виждаме перспектива в него.“Боримиров даде да се разбере, че тимът ще излезе пределно мотивиран в неделя за последното дерби с ЦСКА за сезона. Баланът през настоящата кампания е по една победа за двата тима и равенство през есента (1:1). Към „сините“ празненствата, макар и виртуално, се присъедини и един от емблематичните играчи на „Левски“, игралият 1/4-финал за УЕФА и в груповата фаза на Шампионската лига ляв бранител Лусио Вагнер.„Много радост за 103 години – написа бразилецът в своя профил във фейсбук – Обичам те „Левски“. По случай празника, феновете на тима пуснаха в продажба специално изработен артикул в лимитиран тираж – фланелка с оригиналната снимка на първия отбор на клуба.Не е изключено хореографията на Сектор Б в неделя за сблъсъка с „червените“ да е посветена именно на 103-годишния юбилей на клуба. Билети за символичните гости вече се продават във фен магазина на стадион „Георги Аспарухов“. Пропуските са на цени от 5 лева за Сектор Б и 12 за В.", "date": "2017.05.24", "title": " И в Бразилия честват годишнината на „Левски“"}
{"url": "https://trud.bg/%d0%bf%d1%80%d0%b0%d1%89%d0%b0%d1%82-%d0%b8%d0%b7%d1%80%d0%b0%d0%b2%d0%bd%d0%b8%d1%82%d0%b5%d0%bb%d0%bd%d0%b8%d1%82%d0%b5-%d1%81%d0%bc%d0%b5%d1%82%d0%ba%d0%b8-%d0%b7%d0%b0-%d0%bf%d0%b0%d1%80%d0%bd/", "text": "Първите изравнителни сметки за парно ще бъдат разпратени на абонатите след 5 юли, съобщиха за „Труд“ от фирмата за дялово разпределение „Техем“. Към 15 август „Топлофикация София“ ще издаде първите фактури, в които ще бъдат включени сумите за доплащане или приспадане на клиентите.Към момента топлинните счетоводители все още извършват отчети на топломери и водомери. Засичането на уредите ще продължи до 31 май 2017 г. Посещенията се извършват в две възможни дати, за да имат клиентите възможност да осигурят достъп до имотите си, обясниха от дружеството. По техни данни над 90% от уредите, монтирани по радиаторите, се отчитат дистанционно, но това не изключва визуалния отчет на водомерите, за който клиентите се налага да осигуряват достъп.Столичани вече получиха две сметки за парно за април – една по старата и една по новата цена. Припомняме, че от 1 април топлото в София поскъпна с 22,7%. ", "date": "2017.05.24", "title": " Пращат изравнителните сметки за парно след 5 юли"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%89%d0%b5-%d0%b1%d1%8a%d0%b4%d0%b5-%d0%bf%d1%80%d0%b8%d0%b5%d1%82-%d0%bd%d0%b0-%d0%b0%d1%83/", "text": "На 25 май президентът Румен Радев ще участва в Срещата на държавните и правителствени ръководители на страните-членки на НАТО в Брюксел, съобщиха от „Дондуков“ 2.Във фокуса на срещата се очаква да бъдат въпроси, свързани със справедливото разпределяне на финансовия принос на държавите-членки в изграждането на отбранителни способности на Алианса, както и борбата с тероризма.В Брюксел ще се състои и церемония по предаване на новата Главна квартира от страната-домакин Кралство Белгия на НАТО.На 26 май държавният глава Румен Радев ще води българската делегация, която традиционно ще посети Ватикана по повод Деня на българската просвета и култура и на славянската писменост – 24 май.Българският президент ще бъде приет на аудиенция от папа Франциск и ще проведе среща с държавния секретар на Ватикана Негово Високопреосвещенство кардинал Пиетро Паролин.В Рим държавният глава ще посети светите за българите места  – базиликата „Сан Клементе“, в която се намира гробът на Свети Кирил, църквата „Св. Павел ала Регола“, предоставена за богослужение на българската общност в италианската столица, както и базиликата „Санта Мария Маджоре”, където през IX век папа Адриан II благославя българската азбука, българските книги и делото на великите братя Св. Св. Кирил и Методий.Президентът ще поднесе цветя пред паметника на Иван Вазов, както и пред паметника на братята Св. Св. Кирил и Методий.В българската делегация за посещенията в Брюксел и Ватикана участват и представители на правителството и на Народното събрание: заместник министър-председателят по правосъдната реформа и министър на външните работи Екатерина Захариева, заместник министър-председателят по обществен ред и сигурност и министър на отбраната Красимир Каракачанов, министърът на културата Боил Банов, заместник-председателят на Народното събрание Веселин Марешки,  ръководители на образователни и културни институции и представители на българското духовенство.", "date": "2017.05.24", "title": " Президентът Радев ще бъде приет на аудиенция от папа Франциск\t\t\t"}
{"url": "https://trud.bg/%d0%b8%d0%b7%d0%bd%d0%b0%d1%81%d1%8f%d0%bc%d0%b5-%d0%b1%d0%bb%d0%b8%d0%b7%d0%be-%d0%b4%d0%b2%d0%b0-%d0%bf%d1%8a%d1%82%d0%b8-%d0%bf%d0%be%d0%b2%d0%b5%d1%87%d0%b5-%d0%ba%d1%83%d0%bb%d1%82%d1%83%d1%80/", "text": "Изнасяме близо два пъти  повече култура, отколкото внасяме. Това сочат данните на Националния статистически институт от представянето на културата като икономически сектор, обобщени специално за 24-ти май.При внос за 26 840 000 лева, износът е 48 127 000 лева. Сравнително близки са стойностите на внос/износ, когато става дума произведения на изкуството, предмети за колекции или антични предмети и за музикални инструменти и части и принадлежности за тях. Двойна е разликата в полза на износа при книги брошури и други печатни издания и при вестници и печатни периодични списания.Средно по 37 лева е похарчило всяко домакинство за покупка на вестници, списания и книги през 2016-а година. 68% от хората, използващи интернет за лични цели, четат новини и електронните варианти на вестници и списания, сочат данните на националната статистика.Около 30% са потребителите публикуват лично творчество онлайн. Много хора теглят филми от мрежата. Купуват се и билети за концерти или се поръчват книги през специализирани интернет сайтове.Повече от 1,1 млн. българи са посетили кинопрожекции, а под милион са хората, избрали представления на живо. Средно обаче едно домакинство е изхарчило по 16 лева за подобни прояви.Под 900 000 са посетителите на музеите през миналата година, а най-посещаван е историческият музей във Велико Търново.", "date": "2017.05.24", "title": " Изнасяме близо два пъти повече култура, отколкото внасяме\t\t\t"}
{"url": "https://trud.bg/%d0%bd%d0%b0%d0%b8%d0%b2%d0%b5%d0%bd-%d0%b3%d0%b0%d1%84-%d0%b8%d0%b7%d1%85%d0%b2%d1%8a%d1%80%d0%bb%d0%b8-%d1%88%d0%b0%d0%bf%d0%b5%d0%ba%d0%be%d0%b5%d0%bd%d0%b7%d0%b5-%d0%be%d1%82/", "text": "„Шапекоензе“, бразилският клуб, чийто самолет се разби край Меделин в края на ноември и коства живота на голяма част от играчите и треньорския щаб, бе изхвърлен от Копа Либертадорес. Причината за крайното решение на Южноамериканската футболна конфедерация е наивен гаф по време на двубоя с „Ланус“, спечелен с 2:1. В него участие взе Луис Отавио, който е е трябвало да изтърпи наказание. Защитникът бе изгонен в предходната среща от груповата фаза и така бе присъдена служебна загуба с 0:3 в мача с аржентинския съперник. „Ланус“ получи квота по администравен път за 1/8-финалите, а бразилският клуб ще се задоволи с участие в Копа Судамерикана.", "date": "2017.05.24", "title": " Наивен гаф изхвърли „Шапекоензе“ от Копа Либертадорес\t\t\t"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bd%d0%b5-%d0%bc%d0%be%d0%b6%d0%b5%d0%bc-%d0%b4%d0%b0-%d0%b8%d0%bc%d0%b0%d0%bc%d0%b5-%d0%b4%d1%80%d1%83%d0%b3-%d0%bf%d1%80/", "text": "„Днес често си задаваме въпроса като българи кой трябва да бъде наш основен национален приоритет. Не можем да имаме друг приоритет като държава и нация освен образованието.” Това заяви вицепрезидентът Илияна Йотова в Тополовград, където взе участие в тържествата по повод празника на града и Деня на българската просвета и култура и на славянската писменост, съобщават от пресслужбата на президентството.Отбелязването на 24 май е една от най-българските традиции, която пазим заедно с поколенията преди нас и ще пазим с тези, които ще дойдат след нас, посочи вицепрезидентът. Според Илияна Йотова делото на светите братя Кирил и Методий отдавна принадлежи на цялата европейска цивилизация, защото остава безсмъртно.Вицепрезидентът припомни, че посланието на Константин Кирил Философ, разнесло се по света – „голи са без книги всички народи”, звучи актуално и в наши дни. „Нека бъдем горди с българската писменост и култура и да съхраняваме заветите на славянските просветители”, каза още Илияна Йотова.Вицепрезидентът се обърна с думи на благодарност към всеотдайността на българските учители, за усилията им да възпитават учениците в любознателност и стремеж към откривателство. „Когато има слово и култура и децата израстват като личности, националният дух удържа на изпитанията на времето”, категорична бе Илияна Йотова.Вицепрезидентът участва в училищния празник на НУ „Свети Свети Кирил и Методий” и се включи в традиционното шествие, което премина през Тополовград до централния площад „Освобождение”. На тържествена церемония бяха отличени изявени местни дейци на просветата и културата, които вицепрезидентът поздрави. Илияна Йотова беше удостоена със званието „Почетен гост на Тополовград” и получи плакет с герба на града и икона на Света Богородица.", "date": "2017.05.24", "title": " Илияна Йотова: Не можем да имаме друг приоритет като държава и нация освен образованието"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%ba%d0%b8%d1%82%d0%b0%d0%b9%d1%81%d0%ba%d0%b8-%d1%83%d1%87%d0%b8%d1%82%d0%b5%d0%bb%d0%b8-%d0%b1%d1%8f%d1%85%d0%b0-%d0%be%d1%82%d0%b2%d0%bb%d0%b5%d1%87%d0%b5%d0%bd/", "text": "Въоръжени мъже отвлякоха двама китайски учители в пакистанския град Куета, съобщава „Ройтерс“.Началникът на полицията в Куета Раза Джема коментира, че учителите са били похитени, като са се прибирали от центъра на града под заплаха да бъдат разстреляни. При нападението е пострадал техният охранител, допълни той.Към момента никой не е поел отговорност за отвличането, но предишни инциденти от подобен характер са били приписвани на ислямистки групировки с цел получаване на откуп, коментира „Ройтерс“.Случилото се е породило притеснения от страна на китайското правителство по повод на мащабните планове за инвестиция, които Китай има в Пакистан, а именно икономическият коридор Китай-Пакистан на стойност 57 милиарда долара, който ще свържи Западен Китай с пакистанския излаз на Арабско море.Китайският посланик в Пакистан е помолил за повишаване на сигурността в провинция Белуджистан, имайки предвид, че китайската дейност по развитие на гореспоменатия проект се извършва главно в този район.В резултат на тази китайска инвестиция много пакистанци са започнали усилено да изучават китайски – факт, който обяснява причината учителите да са в Пакистан. Все още не е ясно обаче дали похитените са били на територията на страната по заръка на китайското правителство или по свое собствено усмотрение.", "date": "2017.05.24", "title": " Двама китайски учители бяха отвлечени в Пакистан"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-3/", "text": "Велико Търново празнува Деня на българската просвета, култура и писменост 24 май. Общоградско шествиепо улиците на Старата столица събра над 4000 деца от детските градини, ученици от всички училища, преподаватели и студенти от ВТУ „Св. св. Кирил и Методий” начело с ректора проф. Христо Бонджолов, много жители и гости на града. Начело бяха малчугани, носещи портретите на светите братя Кирил и Методий, а под звуците на духова музика шествието премина от площад „Велчова завера” до центъра на града. Там хилядите участници в уникалния по мащабите си парад бяха посрещнати от кмета на Велико Търново Даниел Панов. Минути по-рано градоначалникът връчи лентите на пълните отличници на над 50 зрелостници. Той ги поздрави по време на традиционната си среща с дейци на образованието, културата, науката, изкуствата и духовността. „Благодаря ви, скъпи ученици, че с успехите си издигате авторитета на Велико Търново”, обърна се към отличниците Панов, като подчерта също голямата роля на техните учители и на директорите на училищата за създадените образователни условия и за подготовката.Велико Търново празнува Деня на българската просвета, култура и писменост 24 май. Общоградско шествиепо улиците на Старата столица събра над 4000 деца от детските градини, ученици от всички училища, преподаватели и студенти от ВТУ „Св. св. Кирил и Методий” начело с ректора проф. Христо Бонджолов, много жители и гости на града. Начело бяха малчугани, носещи портретите на светите братя Кирил и Методий, а под звуците на духова музика шествието премина от площад „Велчова завера” до центъра на града. Там хилядите участници в уникалния по мащабите си парад бяха посрещнати от кмета на Велико Търново Даниел Панов.Минути по-рано градоначалникът връчи лентите на пълните отличници на над 50 зрелостници. Той ги поздрави по време на традиционната си среща с дейци на образованието, културата, науката, изкуствата и духовността. „Благодаря ви, скъпи ученици, че с успехите си издигате авторитета на Велико Търново”, обърна се към отличниците Панов, като подчерта също голямата роля на техните учители и на директорите на училищата за създадените образователни условия и за подготовката.Кметът на старопрестолнината изказа благодарност на всички дейци на просветата, изкуствата, културата и духовността, на великотърновската академична общност.„Особено съществен е вашият принос днес Велико Търново да е образователен, научен, културен и духовен център на България. Високите постижения в сферите, в които работите, носят голям престиж за Старата българска столица. Дълбок поклон пред всички вас, за които просветата, културата, духовността и родолюбието не са просто ежедневна работа, а житейска кауза”, бяха думите на Даниел Панов към аудиторията.Празникът продължи с връчването на общинската награда „24 май”, която се дава на изявен зрелостник. Председателят на Великотърновския общински съвет Венцислав Спирдонов обяви носителя на отличието – Васил Иванов от Природо-математическата гимназия „Васил Друмев” Васил Иванов. Даниел Панов удостои Васил Иванов с отличието, а паричният еквивалент на наградата е 1000 евро. Подарък получи и отличничката от Езикова гимназия „Проф. д-р Асен Златаров” Анджела Ангелова, която бе достоен конкурент на Васил Иванов.В празничното си слово Даниел Панов подчерта, че 24 май е най-българският и светъл празник и особено ярък пример за родолюбие. „Всеки от нас си спомня ароматните пролетни цветя, окичили ликовете на светите братя Кирил и Методий. Ясно виждаме озарените лица на любимите учители. Искрено се вълнуваме, когато чуем отново българския училищен химн „Върви народе възродени…“. 24 май е най-българският ден! Днес почитаме светите братя Кирил и Методий, но и днешните техни следовници и продължители на епохалното им дело! Писмеността и културата са особено важна част от българската идентичност, от усещането ни да бъдем горд и достоен народ с хилядолетна история и съществен принос в общото европейско културно пространство.Ние, великотърновци, изказваме своята дълбока и сърдечна благодарност на всички хора, които създават духовния разцвет и просперитет на Велико Търново, които образоват нашите деца и ги възпитават в дух на родолюбие, които с труда и постиженията си в областта на изкуствата и културата утвърждават нашия град като българска духовна столица. Спокоен съм за бъдещето на Велико Търново, защото виждам, че именно нематериалните ценности ни обединяват”, каза в словото си Даниел Панов.Сред гостите по време на честването бяха заместник-министърът на труда и социалната политика Росица Димитрова, областният управител проф. Любомира Попова, ректорът на Великотърновския университет проф. Христо Бонджолов, депутати и общински съветници, представители на институции и различни организации, хиляди граждани и гости на Велико Търново. Програмата продължи с празничен концерт.Във вечерните часове на днешния и утрешния ден са абитуриентските дефилета – близо 800 зрелостници ще бъдат изпратени за седма година като филмови звезди. Младите хора ще покажат своите тоалети по специално разпънат червен килим. В 21,30 ч. на площад „Цар Асен I” ще бъде излъчена безплатна прожекция на аудиовизуалния спектакъл „Царевград Търнов – звук и светлина”.", "date": "2017.05.24", "title": " Кметът на Велико Търново Даниел Панов: „24 май е най-светлият и най-български празник!”"}
{"url": "https://trud.bg/%d1%81-%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%be-%d1%88%d0%b5%d1%81%d1%82%d0%b2%d0%b8%d0%b5-%d0%b8-%d0%bf%d1%8a%d1%81%d1%82%d1%8a%d1%80-%d0%ba%d0%be%d0%bd%d1%86%d0%b5%d1%80%d1%82-%d1%87/", "text": "С празнично шествие от Даскалоливницата и поднасяне на венци пред паметниците на видни еленски възрожденци започна тържеството в Елена за Деня на българската просвета и култура и на славянската писменост. Начело с портретите на славянските първоучители Кирил и Методий, сплетени венци и знамето на СУ „Иван Момчилов“ шествието премина по централната улица на града. В него се включиха кметът инж. Дилян Млъзев, председателят на Общинския съвет Стоян Златев, директори на училища и детски градини, учители и ученици. Официалното тържество на централния площад започна с вдигане на националното знаме и поздравление от кмета на общината с най-българския празник. „Поклонихме се пред паметника на неукротимия и горд Стоян Михайловски, чиито думи „народността не пада там, дето знаньето живей“ звучат със същата актуалност и днес. Вълнуващо е, когато знаем, че друг наш съгражданин – Иван Момчилов е сложил основите на редица прогресивни промени в българското училище, а от нашата Даскалоливница с просвещенски плам и възрожденски идеализъм са тръгнали из родината и извън нея будни даскали да сеят семената на знанието. Наш общ дълг е да съхраним и предадем на идващите след нас българските традиции, да продължаваме да разпалваме огъня на просветеността, приемайки и предизвикателствата на новото време“ – каза в словото си кметът Млъзев. С благодарствени думи към своите учители от името на випуск 2017 г. на СУ „Иван Момчилов“ се обърна зрелостникът Мирослав Иванов. За всички участници в празника пяха и танцуваха децата на Елена.", "date": "2017.05.24", "title": " С празнично шествие и пъстър концерт честваха 24 май в Елена"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1%d0%b8%d1%82%d0%be/", "text": "Кметът на Благоевград д-р Атанас Камбитов поздрави жители и гости на града по повод 24 май – Ден на българската просвета и култура и славянска писменост. С тържествено слово, на площад „Георги Измирлиев“, градоначалникът отдаде почит към делото на светите братя Кирил и Методий и техните последователи. „Това е дело, променило духовната история не само на България, но и на Европа. 24 май – славен ден, повод за гордост! 24 май е не просто дата, а минало, настояще и бъдеще, събрани в едно! Всеки народ има своите поводи да се гордее, всеки народ има своите празници, но нека си отговорим на въпроса – колко са тези народи, имащи празник на буквите?!Преди 12 века светите братя Кирил и Методий и техните ученици ни завещават най-ценното за един народ – буквите. Буквите, с които можем да благодарим, да изразяваме чувства, да пишем история,  да отправяме молитви. Писменост, която ни съхранява през годините, дори и тогава, когато мрачни времена надвисват над България. В онези векове, на турско робство, българският език, култура и писменост са били застрашени, не веднъж над тях е надвисвала сянката на угрозата от обезличаване, но в същите онези векове нашата писменост, словото ни са оцелели, благодарение на жаждата за живот на нашите предци.Велико е делото на двамата братя и Кирил и Методий и техните ученици, велико е делото на всички продължители на мисията образование.Нашата писменост, слово култура, са онези неща, които обединяват народа. Те са и нашата идентичност в голямото семейство на Европа.Поклон пред всички, посветили живота си на съхранението, предаването и развитието на словото българско!“, каза кметът на Благоевград д-р Атанас Камбитов.Той се обърна с благодарност към съвременните учители за усърдието да образоват децата, към учениците за тяхната отдаденост и на родителите за грижите, които полагат за бъдещето на България.„Нека си спомним за патриарха на българската литература – Иван Вазов, който определя езика като оръжие на националната чест. Ако е така ние можем да бъдем спокойни и трябва да насочим усилията си да съхраним този музей от словесен арсенал, защото той ще начертае бъдещето на поколенията след нас! Честит 24 май! Честит празник на Благоевград!“, завърши словото си кметът Камбитов.Програмата по повод празника започна с полагане на цветя пред паметника на светите братя Кирил и Методий. В церемонията се включиха кметът на Благоевград д-р Атанас Камбитов, народният представител Даниела Савеклиева, областният управител Бисер Михайлов, председателят на Общински съвет Радослав Тасков, заместник-кметовете на  Благоевград Иво Николов и Христина Шопова, кметове на населени места в общината, културни дейци, учители и граждани. Цветя бяха положени и от името на евродепутатите от групата на ЕНП в ЕП, начело с Мария Габриел.Тържествата продължиха с шествие, от два лъча, предвождани от Биг Бенд – Благоевград и Детски духов оркестър към Център за личностно и творческо развитие на децата на Благоевград, които се срещнаха на площад „Георги Измирлиев“.В програмата беше включен и  представителен концерт на възпитаници на Център за личностно и творческо развитие на децата на Благоевград. Те бяха подготвили богат репертоар, с което допринесоха за празничното настроение на жители и гости на Благоевград.Тази вечер предстои уникално 3 D мапинг шоу на площад „Георги Измирлиев в Благоевград, което ще започне от 22:00 часа. Преди това, на специално построена сцена пред сградата на Общината,  ще излезе българският певец, композитор и текстописец Миро, който обещава незабравим концерт за жители и гости на областния център на Пиринско. Непосредствено преди да прозвучи една от най-популярните и нови български песни в момента- „Гълъбо“, както и  утвърдени хитове като: „Върхът на планината“, „Убиваме с любов“, „Губя контрол, когато…“, Камерна опера – Благоевград ще поднесат реверанс към публиката с подбран репертоар, като в него са включени много изненади. Концертът започва в 20:00 часа на площад „Георги Измирлиев“.  ", "date": "2017.05.24", "title": " Кметът на Благоевград Атанас Камбитов: 24 май e минало, настояще и бъдеще, събрани в едно"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0/", "text": "Петрич се подготвя да почете 145 годишнината от рождението и 100 годишнината от героичната смърт на полк. Борис Дрангов.За годишнината се очаква да пристигнат в града вицепрезидента Илияна Йотова, вицепремиера Валери Симеонов, главния прокурор Сотир Цацаров, председателя на Народното събрание Димитър Главчев  и други политици.Началото ще бъде поставено в петък  с отслужването на литургия в църквата на село Дрангово.  Пред Военен паметник „Дрангова чешма”  патриотични стихове и изпълнения ще предшестват ритуала по полагането на цветя и венци.Официални слова ще произнесат кметът на община Петрич Димитър Бръчков и вицепрезидентът Илияна Йотова, която ще бъде официален гост. По програма е предвидено отслужването на заупокойна молитва от Неврокопския митрополит Серафим. Точно в 12.00 ч. с камбанен звън от всички църковни храмове на Неврокопска епархия ще бъде засвидетелствана почитта към живота и делото на  полк. Борис Стоянов Дрангов.В същия ден от 18.00 ч. в салона на читалище „Братя Миладинови – 1914” започва научна конференция на тема „Полковник Борис Дрангов – един век по пътя на величието”. В хода на форума ще бъде премиерата на книгата „Борис Дрангов и скопската школа” с автор Красимир Узунов. Предвидено е и представянето на идеен проект за изграждането на паметник на полк. Дрангов във Военна академия „Георги С. Раковски”.Час по-късно ще бъде открита фотодокументална изложба със снимки от албума на сем. Дрангови. Ще има  празничен концерт на градския площад в Петрич и  тържествената вечерна проверка. Строят ще приеме председателят на Народното събрание Димитър Главчев. Официални гости ще бъдат също вицепремиерът Валери Симеонов, главният прокурор Сотир Цацаров, председатели на парламентарни групи в 44-то Народно събрание, народни представители от всички политически сили, областният управител Бисер Михайлов. В Петрич специално за повода ще пристигнат внуците на полк. Дрангов – Борис Дрангов и Райна Дрангова. ", "date": "2017.05.24", "title": " Вицепрезидент, вицепремиер, председател на НС и политици отдават  почит на Борис Дрангов в Петрич"}
{"url": "https://trud.bg/%d0%b3%d1%8a%d1%80%d0%bc%d0%b5%d0%bd-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d1%81-%d0%be%d0%b3%d1%80%d0%be%d0%bc%d0%b5%d0%bd-%d1%82%d1%80%d0%b8%d0%b1%d0%b0%d0%b3%d1%80%d0%b5/", "text": "Стотина жителите на Гърмен излязоха на протест с огромен национален трибагреник под мотото „Има ли закони в България?”. Знамето, което бе с размери 8 на 5 метра, се носеше от деца, и символично напомни, че младите хора в размирната община няма да се откажат да търсят справедливост и няма да забравят обещанията дадени от политиците преди 2 години, именно да се спазват законите. В шествието се включиха и рокери. Протестният митинг-шествие премина без напрежение.„ Искаме само едно – законите в тази страна да важат за всички и да се прилагат еднакво към всеки. Точно две години чакаме адекватни мерки от държавните и местните институции, за да изпълнят поетите ангажименти – да съборят стотиците незаконни постройки в ромския квартал „Кремиковци“. Но това така и не се случва”, каза председателят на Сдружение „Бъдеще за община Гърмен” – Иван Кременлиев.На 23 май 2015 година избухна конфликт между роми и българи .Местните хора се обявиха срещу ромските беззакония и настояха държавата и общината да сложат ред в ромското гето.ДНСК е издала актове за блъскане на 124 незаконни къщи в гетото, но баери разрушиха едва 10, а другите останаха.Сега хората очакват да решат проблема с референдум.", "date": "2017.05.24", "title": " Гърмен протестира с огромен трибагреник срещу ромско гето"}
{"url": "https://trud.bg/%d0%b1%d0%b8%d0%b2%d1%88-%d1%88%d0%b5%d1%84-%d0%bd%d0%b0-%d1%81%d1%8a%d0%b2%d0%b5%d1%82%d0%b0-%d0%bd%d0%b0-%d0%b5%d0%b2%d1%80%d0%be%d0%bf%d0%b0-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2/", "text": "Бившият председател на Съвета на Европа (от 1 януари 2010 до 1 декември 2014 г.) и експремиер на Кралство Белгия Херман Ван Ромпой се включи в сряда в празничното шествие в Пловдив по случай 24 май. „Такова чудо не може да се види никъде другаде в Европа“, декларира предшественикът на Доналд Туск, силно впечатлен от хилядите ученици и учители, включили се в шествието от паметника на братята Кирил и Методий пред едноименната гимназия и църква до площад „Централен“.Домакин на високия гост в града под тепетата беше бившият евродепутат от ПП ГЕРБ Емил Стоянов. Херман Ван Ромпой присъства на празничната литургия, отслужена от пловдивския митрополит Николай в храма „Св. св. Кирил и Методий“, а по-късно поднесе и цветя пред паметника на солунските братя пред Хуманитарната гимназия. След това носителят на Наградата за проевроейска политика за 2016 г., който е у нас, за да я връчи на тазгодишния й носител – премиера Бойко Борисов, извървя близо 2 километра от ученици и учители в колоната. Тя бе оглавява от кмета Иван Тотев, областния управител Здравко Димитров и владиката Николай. Шествието премина през 6 сцени по Главната и Малката главна улица, преди да стигне до площад „Централен“, където градоначалникът държа слово и с гордост припомни, че именно в Пловдив е организирано първото честване на празника – в епархийското училище „Кирил и Методий“ по инициатива на Найден Геров.", "date": "2017.05.24", "title": " Бивш шеф на Съвета на Европа се включи в празничното шествие в Пловдив"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%89%d0%b5-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b8-%d1%81%d0%be%d1%86%d0%b8%d0%b0%d0%bb%d0%bd%d0%b0%d1%82%d0%b0-%d0%bf%d0%b5%d0%bd/", "text": "Проекта на Постановление за определяне на нов размер на социалната пенсия за старост е публикуван вчера в портала за обществени консултации. Предвижда се повишаване размера на социалната пенсия за старост от 1 юли 2017 г. на 120.98 лв. месечно.Това ще доведе до повишаване размерите и на останалите пенсии, несвързани с трудова дейност (пенсия за гражданска инвалидност, пенсия за военна инвалидност, персонални пенсии, социална пенсия за инвалидност), както и на някои добавки към пенсиите, които се определят в процент от социалната пенсия за старост.„За прилагане на справедлив подход при актуализиране доходите на всички пенсионери, се предлага размерът на социалната пенсия за старост да бъде повишен с 2,4 на сто. Това е процентът, с който от 01.01.2017 г. нарасна тежестта на една година осигурителен стаж и със същия процент ще се преизчислят от 01.07.2017 г. пенсиите за трудова дейност“, обяснява в мотивите си социалният министър Бисер Петков.„В резултат от предложената промяна ще се повишат размерите на пенсиите, които не са свързани с трудова дейност (пенсията за военна инвалидност, пенсията за гражданска инвалидност, социалната пенсия за инвалидност и персоналната пенсия), както и на нормативно установените добавки към пенсиите, които се определят в процент от социалната пенсия за старост: добавката за чужда помощ по чл. 103 КСО, добавката по Указ № 1611/85 г. от 20.05.1985 г. за увеличаване пенсиите на инвалидите от Отечествената война 1944 – 1945 г. и добавката по чл. 5 от Закона за ветераните от войните“, посочва Петков.", "date": "2017.05.24", "title": " Вижте как ще се увеличи социалната пенсия за старост\t\t\t"}
{"url": "https://trud.bg/%d0%b4%d0%b2%d0%b0-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b0-%d1%88%d0%b5%d1%81%d1%82%d0%b2%d0%b8%d0%b5-%d0%b7%d0%b0-24-%d0%bc%d0%b0%d0%b9-%d0%b2-%d1%81%d1%82%d0%b0%d0%bc%d0%b1%d0%be/", "text": "Два километра бе дълго празничното шествие, което се организира навръх 24 май в Стамболийски по случай Деня на българската просвета и култура и на славянската писменост. Традицията да се правят шествия на 24 май бе възродена от общинската управа, след като дълги години беше прекъсната. В шествието участваха всички училища и детски градини от Стамболийски, а амбицията на кмета Георги Мараджиев е догодина да се включат и учебните заведения от четирите прилежащи села. В парада участваха и учителите от Стамболийски, както и много граждани. Шествието премина през целия център на града и завърши на площада пред Народно читалище „Н. Й. Вапцаров“, където за празника бе изградена огромна сцена. На нея учениците от местните училища представиха празнична програма от танци, песни и рецитал, посветени на първоучителите Кирил и Методий. Кулминацията на празника освен шествието и концерта бяха и десетките разноцветни балони, които децата на Стамболийски пуснаха в небето като послание да пазим и уважаваме традиции и да се гордеем с българската книжовност и култура.", "date": "2017.05.24", "title": " Два километра шествие за 24 май в Стамболийски"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%82%d0%b5%d0%b6%d0%ba%d0%be-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d1%87%d0%b5%d0%bb%d0%b5%d0%bd-%d1%83%d0%b4%d0%b0%d1%80-%d0%b2-%d0%ba%d1%80/", "text": "Двама души са ранени тежко след челен удар между лек автомобил и ТИР станал в Кресненското дефиле. Инцидентът стана в празничния ден около 15 часа.Семейство петричани пътувало в Тойота в посока Благоевград. При неправилна маневра изпреварване лекия автомобил се е ударил челно в насрещно движещ се румънски Тир. От удра колата буквално отскочила.Пътуващите в нея двама около 60 годишни са тежко ранени и транспортирани за благоевградската болница. Пожарникари са рязали колата, за да извадят пътниците.Заради произшествието на главния път се образува огромна колона от коли, те се пропускат само в едното платно.", "date": "2017.05.24", "title": " Двама тежко ранени след челен удар в Кресненското дефиле"}
{"url": "https://trud.bg/%d0%b8%d0%b3%d1%80%d0%b0%d1%87-%d0%bd%d0%b0-%d0%b2%d0%b5%d1%80%d0%b5%d1%8f-%d1%80%d0%b8%d1%82%d0%b0-%d1%81-%d0%bc%d0%b0%d1%80%d0%b5%d0%b7-%d0%b7%d0%b0-%d0%b0%d0%bb%d0%b6%d0%b8%d1%80/", "text": "Илиас Хасани от „Верея“ получи повиквателна за националния отбор на Алжир, съобщиха в арабската република. Там защитникът ще играе заедно с някои от звездите в английската Висша лига като Риад Марес и Ислам Слимани от „Лестър“, с Фози Гулам от „Наполи“, Набил Бенталеб от „Шалке“, Ясин Брахими от „Порто“ и други.Хасани не играе в последните мачове за „Верея“, защото отказа да подпише нов договор с клуба, а след края на квалификациите за Купата на Африка ще се върне, за да подсили „Черно море“. Илиас е повикан на лагера на Алжир за приятелския мач на 6 юни срещу Гвинея и квалификацията на 12 юни с Того. Алжир е в група D заедно с Бенин, Гамбия и Того.", "date": "2017.05.24", "title": " Играч на „Верея“ рита с Марез за Алжир"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-34-%d1%83%d0%b4%d0%b0%d0%b2%d0%b5%d0%bd%d0%b8-%d0%bf%d1%80%d0%b8-%d0%bf%d0%be%d1%82%d1%8a%d0%b2%d0%b0%d0%bd%d0%b5-%d0%bd%d0%b0-%d0%ba%d0%be%d1%80/", "text": "Поне 34 души, повечето от които пеленачета, са се удавили край бреговете на Либия, съобщава Ройтерс.По информация на италианската брегова охрана около 1 500 човека са били натъпкани в 15 плавателни съда при трафик на хора. Внезапно единият съд се обръща и праща във водата 200 от тях.„Когато пристигнахме, видяхме към 20 тела във водата,“ коментира Козимо Никастро, началник на италианската брегова охрана.Въпреки усилията на Европейския съюз трафикът на хора от бреговете на Либия процъфтява. Трафикантите действат безнаказано и бройката на прекараните хора непрестанно расте.Към май месец на тази година повече от 50 000 мигранти са били освободени и доведени в Италия.", "date": "2017.05.24", "title": " Най-малко 34 удавени при потъване на кораб на трафиканти на хора край бреговете на Либия"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%b0%d1%80%d1%85%d0%b8%d1%82%d0%b5%d0%ba%d1%82-%d0%bd%d0%b0-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4-%d0%b8%d0%b7%d0%bb%d0%b5/", "text": "Главният архитект на Община Асеновград Константин Атанасов ще бъде пуснат в отпуск с цел да не се въздейства на хода на досъдебното производство по повдигнатите му от Окръжна прокуратура-Пловдив обвинение. Това се казва в официална позиция на кмета на Асеновград д-р Емил Караиванов. Лично Константин Атанасов подал молба за отпуск, след като бе пуснат след 72-часово задържане от полицейския арест срещу парична гаранция от 5000 лева.Главният архитект на Асеновград е обвиняем за това, че през ноември 2016 г. в качеството си на длъжностно лице е поискал 8000 лв. от управител на местен клон на акционерно дружество. На 8 декември 2016 г. е получил въпросната сума от посредника Митко Захариев, за да извърши действие по служба – да съгласува идеен инвестиционен проект. Според държавното обвинение деянието е извършено от лице, заемащо отговорно служебно положение чрез изнудване и посредством злоупотреба със служебно положение – престъпление по чл. 302 т. 1 и т.2 във връзка с чл.301, ал.1 от Наказателния кодекс. За престъплението, за което Константин Атанасов е привлечен като обвиняем, законът предвижда затвор от 3 до 10 години, глоба до 20 000 лв. и лишаване от право да заема определена държавна или обществена длъжност и да упражнява определена професия и дейност.  Обвиняем по същото досъдебно производство е и посредникът Митко Захариев, който също е пуснат на свобода с мярка за неотклонение „парична гаранция“. Кметът на Община Асеновград д-р Емил Караиванов уточни, че по закон правомощията на главния архитект е невъзможно да се прехвърлят на други лица. „С цел да не се въздейства на активния ход на досъдебното производство, решението ми е главният архитект Атанасов да излезе в отпуск, като ще се съобразя изцяло с евентуални изисквания на прокуратурата. Това налага намиране на временен законосъобразен вариант за заемане на длъжността главен архитект от друго правоимащо лице, за да продължи административната работа в общината“, декларира градоначалникът д-р Караиванов.", "date": "2017.05.24", "title": " Главният архитект на Асеновград излезе в отпуск след пускането му от ареста"}
{"url": "https://trud.bg/%d0%bd%d0%b0%d0%b4-58-%d0%bc%d0%bb%d0%bd-%d0%bb%d0%b2-%d1%89%d0%b5-%d0%b8%d0%b7%d0%bb%d0%b5%d0%b7%d0%b5-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%bf%d0%be%d0%b4%d0%bb%d0%b5/", "text": "5 830 335 лв. без ДДС ще излезе ремонтът на подлеза под Централна поща в Пловдив, който е в окаяно състояние и трябва да бъде тотално обновен до 2019 година, когато градът под тепетата ще е Европейска столица на културата. Работата, която трябва да се свърши, е доста – трябва да се постави нов бетон за оформяне на наклона над носещата конструкция, отводнители, нова настилка, хидроизолация, фуги и осветление, да се ремонтира парапета, да се почисти до блясък корозиралата арматура, да се подмени кабелната мрежа и други.Община Пловдив обяви обществена поръчка за избор на изпълнител на строително-монтажните дейноста на обекта „Подлез при Централна поща – транспортен възел бул. „Цар Борис Трети Обединител“ – бул. „Княгиня Мария Луиза“ – ул. „Гладстон“. Реконструкцията му е пряко свързана и с проекта за площад „Централен“, за който Община Пловдив ще търси финансиране от републиканския бюджет или европрограмите.", "date": "2017.05.24", "title": " Над 5,8 млн.лв. ще излезе ремонтът на подлеза под Централна поща в Пловдив"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8%d1%82%d0%b5-%d0%be%d1%82-%d0%b2%d0%bc%d0%b0-%d0%b8%d0%b7%d0%b2%d0%b5%d0%b4%d0%be%d1%85%d0%b0-%d0%be%d1%82-%d0%ba%d0%be%d0%bc%d0%b0-%d0%ba%d0%be%d1%81%d0%bc%d0%be/", "text": "Лекарите от ВМА са извели от медикаментозна кома първия български космонавт Георги Иванов. От пресцентъра на ВМА съобщиха, че той е контактен, показатели му са стабилни .Георги Иванов бе приет във ВМА на 22 май. Първият български космонавт бе в медикаментозен сън и лекарите  още тогава поясниха, че пациентът ще остане така в следващите 24 до 48 часа.Вечерта преди да постъпи във ВМА, при битов инцидент Иванов е получил травма на раменната става и имал лек удар в главата. След инцидента не е имал никакъв проблем, чувствал се е добре.„Ранно сутринта станал неспокоен, което накарало близките да потърсят лекарска помощ. Нашата първа диагноза е един исхимичен мозъчен инсулт с преходно нарушение на мозъчното кръвообращение, което е било най-вероятно причината и за неговата травма”, каза доц. Одисеева. Тя обясни, че той има сърдечна аритмия, която е предпоставка за такива нарушения в кръвообращението на мозъка.76-годишният Георги Иванов е генерал-лейтенант от БА, служил е като военен пилот. На 10 април 1979 г. той участва в космически полет с кораба „Союз 33“, заедно с руския космонавт Николай Рукавишников. Двамата прекарват в орбита около Земята 1 ден, 23 часа и 1 минута и са принудени да се върнат, тъй като, поради технически проблем, „Союз 33“ не успява да се скачи с орбиталната станция „Салют-6“.", "date": "2017.05.24", "title": " Лекарите от ВМА изведоха от кома космонавта Георги Иванов"}
{"url": "https://trud.bg/%d0%bf%d0%be%d0%b4%d0%bf%d0%b8%d1%81%d0%b8-%d0%b7%d0%b0-%d0%be%d1%81%d0%b2%d0%be%d0%b1%d0%be%d0%b6%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b0%d1%85%d0%bc%d0%b5%d0%b4-%d0%bc/", "text": "Подписи с искане за налагането на мярка за задържане „домашен арест“ на Ахмед Муса събират негови роднини и приятели от ромската махала в квартал „Изток“ на Пазарджик.Съмишлениците на обвинения за разпространение и пропагандиране на радикален ислям и идеите на терористичната организация духовен мюсюлмански водач настояват служителите на Темида да му наложат по-лека мярка за неотклонение от сегашната „задържане под стража“. Засега не е ясен точният брой на подкрепилите подписката, както и пред кого и кога тя ще бъде представена.Проповедникът от частната джамия „Абу Бекир“ в квартал „Изток“ остана единствен зад решетките, след като останалите му 13 съмишленици бяха пуснати срещу парични гаранции или под домашен арест. В началото на месец април 2017 г. Пазарджишкият окръжен съд промени мярката на Ахмед Муса Ахмед от „задържане под стража“ с „домашен арест“. Но Ахмед Муса така и не излезе от следствения арест, тъй като Апелативният съд в Пловдив отмени освобождаването му с решение от 22 април. Основният мотив на апелативните магистрати бе, че няма причина мярката да бъде променена, тъй като по делото липсват нови обстоятелства, които да разколебаят съществуването на опасността подсъдимият да се укрие или извърши ново престъпление освен трите, по които е подсъдим и са му повдигнати обвинения.", "date": "2017.05.24", "title": " Подписи за освобождаването на Ахмед Муса от ареста събират в ромския квартал на Пазарджик"}
{"url": "https://trud.bg/%d0%ba%d0%b0%d1%80%d0%bb%d0%be%d0%b2%d0%be-%d1%81%d0%b5-%d0%bf%d0%be%d0%b1%d1%80%d0%b0%d1%82%d0%b8%d0%bc%d1%8f%d0%b2%d0%b0-%d1%81-%d1%80%d0%be%d0%b4%d0%bd%d0%b8%d1%8f-%d0%b3%d1%80%d0%b0%d0%b4-%d0%bd/", "text": "Карлово ще се побратимява с германския град Зеехайм-Югенхайм, където е роден първият български княз след Освобождението на България през 1878 г. – Александър Първи Батенберг. Кметът на Община Карлово д-р Емил Кабаиванов и колегата му от Зеехайм-Югенхайм Олаф Кюн проведоха първата работна среща и започнаха подготовката меморандум за сътрудничество в областта на културата и бизнеса.На срещата между двамата градоначалници присъстваха консулите на България в Германия Иван Йорданов и Стефан Димитров, евродепутатът Михаел Галер и д-р Йоахим Хорн, президент на фондация „Хайлигенберг“. Тя именно стопанисва в момента едноименния замък, в който е роден Александър фон Батенберг. В експозицията на музея в замъка е представено родословното дърво на княз Батенберг и негови лични вещи. В замъка „Хайлигенберг“ се организират сватбени тържества, концерти и изложби.По време на посещението в Зеехайм-Югенхайм зам.-кметът на Карлово Антон Минев представи Града на розите с 2 филма: единият, посветен на конкурса-спектакъл за избор за Царица на розите, а другият – за самия празник на най-обичаното по света цвете. Самодейци от Германия, изучаващи над 20 години наши народни обичаи, представиха танци от всички фолклорни области на България.Кметовете на Карлово д-р Емил Кабаиванов и на Зеехайм-Югенхайм Олаф Кюн ще сложат подписите под договор за сътрудничество през септември в родния град на Васил Левски. По време на посещението си у нас немската делегация ще се срещне и с представители на бизнеса в Пловдивския регион.", "date": "2017.05.24", "title": " Карлово се побратимява с родния град на княз Александър Батенберг"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%bd%d0%b0-%d0%b5%d0%ba%d0%be-%d0%b8-%d0%b1%d0%b8%d0%be%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82/", "text": "Фестивал на еко и биопроизводителите и арт творците ще събере от петък до неделя за първи път в Садово почитатели на чистите екологични храни и напитки, последователи на биоземеделието и любителите на сувенири от естествени материали.Фермери, занаятчии и производители от цялата страна ще представят своите натурални продукти, а лектори, специализирали в натуралното земеделие и пермакултурата, ще научат желаещите как да се грижат по природосъобразен и хармоничен начин за стопанството си. „Провеждането на фестивала е естествен отглас на все по-силно нарастващия обществен интерес към здравословното хранене, ориентиране към природосъобразен живот, чисти и свежи плодове, зеленчуци и храни и грижата за нашите деца и семейства. Това са и причините да представим не само разнообразни хранителни продукти, но да се насочим и към широка палитра от производители в куп области, чиято продукция може да е част от по-здравословното и хармонично ежедневие“, коментира Нели Дакова, организатор на фестивала. „Община Садово е естествен домакин на такъв фестивал, тъй като е важен селскостопански център, известен с богатите си реколти от плодове и зеленчуци, а тук се произвеждат едни от най-качествените и вкусни фъстъци у нас.В Садово се намира и първото професионално земеделско училище в България, което е открито още през 1883 г. и  просъществувало и до днес като селскостопанска гимназия. Тук е създадена и първата земеделска опитна станция у нас, а в местния Институт по растителни и генетични ресурси „Константин Малков“ се намира най-голямата генетична банка за растителни култури на Балканите“, твърди кметът на Садово Димитър Здравков.Първото издание на новия фест ще съвпадне с традиционния Празник на фъстъка и с националния фолклорен фестивал „Георги Пендов“, посветен на известния местен кларинетист.", "date": "2017.05.24", "title": " Първи фестивал на еко и биопроизводителите събира любители на натуралното в Садово"}
{"url": "https://trud.bg/18-%d0%b0%d0%ba%d1%82%d0%b0-%d0%b8-%d0%b3%d0%bb%d0%be%d0%b1%d0%b8-%d0%b7%d0%b0-%d0%b4%d0%b5%d0%bd-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b0%d1%80%d0%b0%d0%b4%d0%b8-%d0%ba%d1%83/", "text": "18 случая на неправилно превозване на абитуренти са констатирали в града под тепетата на 23 май (вторник) служители на сектор „Пътна полиция“, съобщи говорителят на Областната дирекция на МВР-Пловдив Анелия Влакхинова.Зрелостниците са се показвали през прозорците и люковете на колите или са били седнали върху рамките на вратите, а нарушенията им са заснети с мобилни камери за видеоконтрол и след обработка на материалите да бъдат наложени съответните санкции, предвидени в Закона за движение по пътищата. През същия ден по пътищата на област Пловдив са станали 25 катастрофи с материални щети и още 3 с петима ранени и пострадали, но добрата новина е, че нито един от инцидентите не е свързан с абитурентските тържества.При проверки за безопасност на движението на 23 май в Пловдив и региона са спрени 87 МПС-ата, а 113 са установени нарушения, за които са издадени актове и глоби с фиш.", "date": "2017.05.24", "title": " 18 акта и глоби за ден в Пловдив заради купонясващи абитуренти"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%b7%d0%b4%d1%80%d0%b0%d0%b2%d0%bd%d0%b8%d1%82%d0%b5-%d0%b2%d0%bd%d0%be%d1%81%d0%ba%d0%b8-%d0%b4%d0%b0/", "text": "Здравните вноски да се натрупват, наследяват и да са с право на отстъпване, предлага шефът на  Българския лекарски съюз в Пловдив д-р Георги Кръстев. Според него основният проблем в сферата на здравеопазването е фактът, че държавата не е солидарна към хората.„Солидарният модел трябва да е само дотам, докъдето участва държавата, а здравните вноски трябва да се натрупват, наследяват и да са с право на отстъпване“, е идеята на видния пловдивски медик, която бе подкрепена и от директора на Регионалната здравна инспекция в Пловдив д-р Ваня Танчева-Манчева. Тя е категорична, че на практика здравните инспекции не могат си вършат работата си поради отмяната на нормативни документи, което красноречиво говори за липса на приемственост в управлението на здравеопазването у нас.„Постоянното отменяне на норми и правила и незаменянето им с нови прави невъзможна работата на редица институции“, отсече д-р Танчева-Манчева. Тя се оплака, че никой вече не иска да работи в РЗИ и за обявените конкурси липсвали кандидати, тъй като средната заплата на служителите в инспекцията в Пловдив била най-ниската в страната.", "date": "2017.05.24", "title": " Лекари предлагат здравните вноски да се наследяват и да са с право на отстъпване"}
{"url": "https://trud.bg/%d0%b2-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%81%d0%b5-%d0%bf%d1%80%d0%be%d0%b2%d0%b5%d0%b6%d0%b4%d0%b0-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b0-%d0%be%d0%bf/", "text": "Антитерористична операция се провежда в центъра на Манчестър. Полицията за кратко е прекъснала и  железопътният превоз, съобщава „Полицията извършва претърсване на адрес в центъра на Манчестър като част от разследването на ужасяващия инцидент на „Манчестър Арена“. Претърсването тече в момента. За да се направи всичко безопасно, ние за кратко затворихме железопътните линии, но сега те са отново на линия“, съобщи полицейски служител.Свидетели на операцията сочат, че обитателите на жилищната сграда, където се провежда операцията са били евакуирани от тежковъоръжени полицейски служители.", "date": "2017.05.24", "title": " В Манчестър се провежда полицейска операция"}
{"url": "https://trud.bg/%d1%81%d1%82%d0%b5%d1%84%d0%ba%d0%b0-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%be%d0%b2%d0%b0-%d1%80%d0%b5%d0%ba%d0%be%d1%80%d0%b4%d0%b8%d1%82%d0%b5-%d1%81%d0%b0-%d0%b8%d1%81%d1%82%d0%be/", "text": "Световната рекордьорка в скока на височина Стефка Костадинова отново се обяви против идеята за анулиране на всички върхови постижения в леката атлетика, поставени преди 2005 г. Предложението бе на европейската атлетическа централа, но едва ли ще бъде прието, тъй като срещна силен отпор от страна на ръководни фактори по света, както и на рекордьорите. „Според мен това е ограбване на човешки труд и слабост на европейската атлетика, тъй като няма силни постижения – заяви Костадинова. – Тъй като сега няма силни постижения, сядат на масата и решават, че ще махнат всички рекорди до 2005 г. Утре ще се събуди някой и ще поиска до 2017-а да ги махнат. Това е едно зачеркване на цялата история на леката атлетика. Не съм само аз. Какво ще дискутираш световни рекорди – това е история. Няма да се даваме в никакъв случай, това е труд, самочувствие, гордост. Няма как да стане.“", "date": "2017.05.24", "title": " Стефка Костадинова: Рекордите са история, не ги даваме"}
{"url": "https://trud.bg/%d0%b3%d0%be%d0%bb%d1%8f%d0%bc%d0%b0-%d0%bd%d1%83%d0%b6%d0%b4%d0%b0-%d1%81%d1%8a%d1%81%d0%b8%d0%bf%d0%b0-%d0%bb%d0%b8%d0%b4%d0%b5%d1%80%d0%b0-%d0%bd%d0%b0-%d0%b4%d0%b6%d0%b8%d1%80%d0%be-%d0%b4/", "text": "Лидерът в генералното класиране на Джиро д’Италия Том Дюмулен загуби голяма част от аванса си заради нервния си стомах. Холандският състезател на „Сънуеб“ бе принуден да отбие встрани от колоната по голяма нужда по време на „кралския“ 16-и етап Ровета – Бормио (222 км). Това го забави и той изостана от основните си съперници, които не проявиха склонност да го изчакат да си свърши работата. Ситуацията се разигра по време на спускането след финалното изкачване, където скоростта е висока и лесно се прави голяма разлика във времето. Чуха се мнения, че състезателите са проявили неспортсменство, но самият Дюмулен нямаше претенции към тях. „Усетих го изведнъж, но беше много тежко, просто не можех да продължа – призна Дюмулен. – Може би съм прекалил с енергийните гелове на изкачването. Смятам, че иначе можех да карам с лидерите.“ Бившият шампион Винченцо Нибали (Италия, „Мерида“) спечели победата по отсечката, а с него финишира Микел Ланда (Испания, „Скай“). Трети на 12 секунди зад тях завърши Найро Кинтана (Колумбия, „Мовистар“), който вече е само 31 секунди зад Дюмулен в генералното класиране. Нибали е трети на 1:12 минути.", "date": "2017.05.24", "title": " Голяма нужда съсипа лидера на Джиро д’Италия"}
{"url": "https://trud.bg/%d0%bb%d0%be%d0%bc-%d0%bf%d1%80%d0%b0%d0%b7%d0%bd%d1%83%d0%b2%d0%b0-24-%d0%bc%d0%b0%d0%b9-%d1%81-%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b8-%d0%b3%d0%bb%d0%b0%d1%81%d0%be/", "text": "Химнът на светите братя Кирил и Методий „Върви, народе възродени“, в изпълнение на легендарните „Космически гласове“ с диригент Ваоня Монева, изправи на крака ломчани на тържествения концерт, посветен на Деня на българската просвета и култура и на славянската писменост.Празникът започна на централния площад, но заради проливния дъжд продължи в изпълнения до предел салон на читалище „Постоянство 1856”.„Всеки от нас носи този ден в сърцето си – той е скъп спомен за любимите учители и изпълнен с трепета на младежките мечти на абитуриентите, които тръгват по своя нов път. Днес по традиция ние отдаваме почит към величавото дело на светите братя Кирил и Методий и техните следовници. Изпълнени сме с национална гордост, защото “И ний сме дали нещо на света, и на вси славяни книга да четат!” Нека отново отдадем заслуженото на плеядата ломски възрожденски просветители – учители, будители и творци, които с делата си превърнаха нашият Лом в огнище на просвета и култура.Прекланяме се пред днешните учители, които обучават и възпитават най-скъпото, което имаме – нашите деца!Честит 24 май!“ – каза в словото си кметът Пенка Пенкова. Тя връчи на изявени учители от училищата и детските градини и на дейци на изкуството плакети и грамоти за изключителен принос в образованието и духовната култура. За пръв път бяха наградени и изявени ученици-абитуриенти от ломските средни училища, за заслуги в популяририрането на Лом чрез постижения в национални и международни конкурси и за отличен успех. В тържествения концерт по повод 24 май в Лом участваха и мажоретни, фанфарни и танцови състави от училищата „Никола Първанов“ и „Константин Фотинов“.", "date": "2017.05.24", "title": " Лом празнува 24 май с „Космически гласове“"}
{"url": "https://trud.bg/%d0%b3%d0%b5%d1%80%d0%b1-%d0%b8-%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b0%d1%80%d0%b8%d1%85%d0%b0-%d0%ba%d0%bd%d0%b8%d0%b3%d0%b8-%d0%bd%d0%b0-%d0%b1%d0%b8%d0%b1/", "text": "По инициатива на заместник-министъра на икономиката Александър Манолев, ГЕРБ – Сандански дари близо 100 книги на български автори на библиотеката при Народно читалище „Отец Паисий-1919“. Сред авторите са класиците Иван Вазов, Христо Ботев, Алеко Константинов, Йордан Йовков, Елин Пелин, Никола Вапцаров и много други, както и съвременна българска литература и исторически томове.„Надявам се тези книги да са полезни на малки и големи и най-важното – да помогнат да се съхрани обичта към четенето и уважението към големите български автори“, каза Александър Манолев. По-рано днес той се включи и в празничното шествие с участието на учители и ученици от учебно-възпитателните заведения от гр. Сандански и поздрави жителите на града по случай Деня на българската просвета и култура и на славянската писменост.„Като заместник-министър на икономиката мога категорично да кажа, че възходът на българската икономика е пряко свързан с наличието на подготвени и знаещи кадри. За да ги има тях е нужно да имаме модерно и конкурентно образование. Нужни са подготвени и квалифицирани учители, нужни сте Вие“, обърна се той към учителите и ръководителите на учебни заведения, които се включиха в шествието и подчерта, че образованието е водещ приоритет за правителството. В словото си той акцентира и на важността на читалищата и историческата роля, която са изиграли за запазването на българската духовност и култура. „Вярвам, че днес ние трябва да се стремим да запазваме тези институции, така както и те са запазили нас през вековете“, подчерта Александър Манолев и изрази надежда, че неговият благотворителен акт няма да остане изолиран.Заместник-министърът не пропусна да поздрави учениците и специално се обърна към тези, които се дипломират в следващите дни. „Днес Вие полагате основите на Вашия утрешен успех. Искрено Ви го желая и се надявам, че ще го намерите тук – в родината си. Вашите успехи ще бъдат и успехи за България“, подчерта заместник-министърът.Поздравление към присъстващите отправи и заместник-кмета Зорица Органджиева, а в рамките на тържественото събитие бяха наградени и заслужили учители, ученици и дейци на културата. Празничното шествие по случай Деня на българската просвета и култура и на славянската писменост се организира от община Сандански и продължава с празничен концерт на площад ", "date": "2017.05.24", "title": " ГЕРБ и зам.министър дариха книги на библиотеката в Сандански"}
{"url": "https://trud.bg/%d1%88%d0%b5%d1%80%d0%bf-%d1%83%d0%bc%d1%80%d1%8f%d0%bb-%d0%b2-%d1%80%d1%8a%d1%86%d0%b5%d1%82%d0%b5-%d0%bd%d0%b0-%d1%81%d0%ba%d0%b0%d1%82%d0%be%d0%b2/", "text": "Българският алпинист Атанас Скатов се е прибрал в базовия лагер след успешните изкачвания на Лхотце и Еверест. На връщане от Покрива на света сливенският лекар изгуби връзка, което доведе до слухове, че му се е случило нещо, но той ги опроверга. „Не можах да се обадя по-рано, защото телефонът ми замръзна, беше минус 35 градуса и духаше силен вятър – разказа сливенският лекар. – Имаше много силни емоции този път. Един непалец шерп умря вчера в ръцете ми на 8700 м височина. Опитвахме се около един час да го спасим, но не успяхме. Аз вече съм се качвал по северния ръб, но от тази страна е много по-трудно. Цели групи се отказваха и се връщаха обратно.“ Скатов разказа, че много от другите алпинисти са се отказали заради лошите атмосферни условия. Времето е причината тази година успеваемостта на опитите за изкачване да е едва 20%, докато миналата беше 68%. Междувременно шерпи са открили още четири тела на мъртви алпинисти в палатков лагер в подножието на върха. Самоличността на загиналите все още не е установена. Смята се, че те са станали жертва на отравяне с въглероден диоксид, тъй като запалили примуси, без да проветряват палатките. Така жертвите на последния сезон на Еверест стигнаха десет. Опитите за изкачвания продължават до края на май. Непалските власти са издали 371 разрешителни, а още 200 алпинисти са потеглили към върха от страната на Тибет и Китай.", "date": "2017.05.24", "title": " Шерп умрял в ръцете на Скатов"}
{"url": "https://trud.bg/%d0%bc%d0%b5%d0%bd%d0%b8%d0%b4%d0%b6%d1%8a%d1%80%d1%8a%d1%82-%d0%bd%d0%b0-%d0%b4%d0%b6%d0%be%d1%88%d1%83%d0%b0-%d1%88%d0%b0%d0%bd%d1%82%d0%b0%d0%b6%d0%b8%d1%80%d0%b0-%d0%bf%d1%83%d0%bb%d0%b5%d0%b2/", "text": "Опит да шантажират Кубрат Пулев направиха от лагера на световния шампион в три от версиите на тежката категория Антъни Джошуа. Мениджърът на британеца Еди Хърн твърди, че Пулев не би искал да се бие за пояса на Международната боксова федерация (IBF), ако той бъде овакантен. Това може да стане, ако Джошуа откаже да го защитава срещу българина, който е задължителен претендент във версията.„IBF може да отнеме титлата на Антъни Джошуа, ако Пулев не е съгласен да отложи мача, но това едва ли ще се случи – заяви Хърн. – Той и хората му не искат просто мач за титла, а мач за големи пари. Имат шанс за мач с Джошуа и едва ли ще се откажат от него.“Изказването на Хърн очевидно е опит да спаси пояса на своя човек, след като Пулев отряза молбата му да отложи мача за титлата. Федерацията първоначално излезе с позиция, че Джошуа трябва или да брани пояса още в следващия си мач, или да се откаже от него, както направи Тайсън Фюри преди година. Хърн помоли немската компания „Зауерланд“ да се съгласи на отсрочка, тъй като се надява да организира реванш на шампиона с Владимир Кличко. Украинецът обаче бави отговора си дали ще се възползва от клаузата за нов мач в договора. Според специализирани боксови медии 41-годишният Кличко умишлено чака развитието по случая от страна на IBF с надеждата Джошуа да оваканти пояса. В такъв случай бившият шампион щял да се откаже от реванш и да се опита да се уреди с мач с Пулев за свободната титла. Хърн обаче все още се надява да успее да убеди „Зауерланд“ да отложат предизвикателството и дори е започнал да търси подходяща арена за реванша.„В добри отношения съм с Кале Зауерланд, който е промоутър на Пулев – твърди Хърн. – Последното нещо, което те биха искали, е Пулев да загуби мач за без пари при, положение че имат гарантиран мач с Джошуа.“Козът на британеца е сериозната сума, която се очаква да бъде събрана от следващите мачове на новия шампион.Миналата година Джошуа предложи доброволна защита срещу Кобрата, но получи отказ заради твърде неизгодното разпределение на парите. Статутът на задължителен претендент позволява на българина да преговаря за по-сериозен дял от приходите от евентуалния мач.", "date": "2017.05.24", "title": " Мениджърът на Джошуа шантажира Пулев"}
{"url": "https://trud.bg/%d0%bf%d1%83%d1%82%d0%b8%d0%bd-%d0%ba%d1%8a%d0%bc-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%81%d0%bb%d0%b0/", "text": "Днес и в Русия е тържествен ден – Денят на славянската писменост, а писмеността е дошла при нас от македонската земя.Това е казал руският президент Владимир Путин на македонския си колега Георги Иванов в началото на днешната им среща в Москва.Разговорът е . Както казахте, символиката на това посещение е наистина велика: днес ние честваме паметта на всеславянските просветители и свети братя Кирил и Методий, които са наши духовни учители, отговаря Иванов. Той нарича Климент Охридски „нашия най-известен светец“.", "date": "2017.05.24", "title": " Путин към президента на Македония: Славянската писменост е дошла при нас от македонската земя"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%8a%d1%80%d0%b2%d0%b8%d1%8f-%d0%bf/", "text": "Министър-председателят Бойко Борисов се е  срещнал с първия председател на Европейския съвет Херман ван Ромпой, съобщиха от правителствената пресслужба. „Образованието е приоритет, категоричен ангажимент на правителството“, заяви Борисов по време на разговорите с Рампой. Премиерът изтъкна още, че двамата имат възможност да се срещнат в МС на един от най-българските празници, какъвто безспорно е Денят на българската просвета и култура и на славянската писменост – 24-ти май.Борисов прие сърдечните поздравления на Херман ван Ромпой за третия му премиерски мандат, след което запозна своя гост с основните приоритети, върху които кабинетът ще работи през следващите четири години. Той обърна специално внимание на финансовата дисциплина на страната ни и на стремежа да се развива икономиката.По време на срещата беше обсъдена ситуацията на Балканите. Тема на разговор беше и предстоящото българско председателство на Съвета на ЕС през 2018 година. Херман ван Ромпой отбеляза, че България е постигнала много добри резултати. Той подчерта, че с удоволствие ще помага на страната ни за председателството.", "date": "2017.05.24", "title": " Премиерът Борисов се срещна с първия председател на Европейския съвет\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-h%d0%b8%d1%82o-p%d0%b8cko%d0%b2e%d1%82e-ca-%d0%bc%d0%b8%d0%bda%d0%bb%d0%b8-%d0%b7a-%d0%b1%d1%8a%d0%bb%d0%b3ap%d0%b8%d1%8f-%d0%bd%d0%b8%d1%82o-o%d0%bfac/", "text": "„Πoмoлиx мoитe ĸoлeги дa бъдaт пo-yмepeни в изĸaзвaниятa cи зa pиcĸoвeтe, aз ги paзбиpaм и тoвa дa плaшим xopaтa и нapoдa нe e нaй-дoбpoтo. Ho нитo pиcĸoвeтe ca минaли зa Бългapия, нитo oпacнocттa e мaлĸa, зaщoтo тepopиcтитe yдpят нaвcяĸъдe, ĸъдeтo мoгaт дa бъдaт зaбeлязaни, и мнoгo внимaтeлнo cлyшaт и peaгиpaт нa вcичĸи изĸaзвaния или дeйcтвия cпpямo тяx“, заяви премиерът Бойко Бopиcoв по повод атентата на концерт в Манчестър.Cпopeд нeгo cвeтoвнaтa oбщнocт и cвeтoвнaтa диплoмaция oтдaвнa e тpябвaлo дa cпpaт вoйнитe в Cиpия, в Либия, в Иpaĸ, в Aфгaниcтaн, зaщoтo тaм cъщo гинaт дeцa, cъщo гинaт xиляди xopa. Cтoтици xиляди ca жepтвитe, ĸoмeнтиpa Бopиcoв. Mнoгo пecтeливи тpябвa дa бъдeм в дyмитe cи и мнoгo aĸтивни в диплoмaциятa и в дeлaтa cи, призова пpeмиepът.Πoпитaн зa пpeдcтoящaтa cpeщa нa въpxa нa HATO пpeмиepът oтбeлязa, чe дo 2021 г. имa вpeмe и вoeннитe тpябвa дa ĸaжaт ĸъдe e нaй-вaжнo дa ce фoĸycиpaт cpeдcтвa. Бopиcoв изpaзи yвepeнocт, чe и тaзи гoдинa щe бъдaт cъбpaни пoвeчe пapи в бюджeтa. „Дa видим дaли e нaй-пpaвилнo вeднaгa дa ce взeмaт caмoлeти, или дa ce пoглeднaт cyxoпътнитe вoйcĸи, ĸopaбитe“, дoбaви Бopиcoв ĸaтo пoдчepтa, чe e вaжнo дa ce нaпpaви нaй-дoбpият paзчeт. Mиниcтъp-пpeдceдaтeлят oбъpнa внимaниe, чe ca нeoбxoдими cpeдcтвa и зa дpyгитe ceĸтopи в cтpaнaтa.Πo тeмaтa зa AEЦ „Бeлeнe“ Бopиcoв изтъĸнa, чe cпopeд нeгo пpoeĸтът тpябвa дa бъдe нaпpaвeн чacтeн, aĸo e жизнeн, дa дoйдaт инвecтитopи бeз дъpжaвни гapaнции и бeз зaдължитeлнo изĸyпyвaнe нa тoĸa. „Paбoтим aĸтивнo пo тaзи тeмa“, ĸaзa oщe пpeмиepът.", "date": "2017.05.24", "title": " Борисов: Hитo pиcĸoвeтe ca минaли, нитo oпacнocттa от тероризъм e мaлĸa\t\t\t"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b3%d0%bb%d0%b0%d0%b2%d1%87%d0%b5%d0%b2-%d0%bb%d0%be%d0%b2%d0%b5%d1%87-%d0%b2%d0%b8%d0%bd%d0%b0%d0%b3%d0%b8-%d0%b5-%d0%b1%d0%b8%d0%bb-%d1%82%d0%b5%d1%80/", "text": "Ловеч винаги е бил територия на свободния творчески дух и на българщината, заяви председателят на Народното събрание Димитър Главчев на тържествената церемония за връчване на наградите „Ловешки меч“ 2017 г., съобщиха от пресцентъра на Народното събрание. Днес честваме най-българския празник – 24 май и почитаме делото на първоучителите Светите братя Кирил и Методий – покровители на Ловеч, подчерта Димитър Главчев. Те не само ни дадоха писменост, но и нова християнска книжовна култура, те наредиха българите сред образованите народи и откриха пред нас широки хоризонти, отбеляза още председателят на парламента. Вярвам, че в сърцата си младите хора изпитват дълбока признателност към Светите братя Кирил и Методий, че хранят искрена любов към родния език, литература и култура и стремеж към знание, заяви председателят на Народното събрание. Димитър Главчев подчерта, че Ловеч има богато минало и може да се гордее със забележително културно-историческо наследство. Тук в манастира „Света Богородица” са се писали и преписвали книги, тук е преподавал Петко Славейков, по този калдъръм е стъпвал Левски, тук е градил мост Колю Фичето, посочи той. Председателят на Народното събрание отбеляза, че наградата „Ловешки меч” е част от съвременните културни традиции. Той поздрави общината за това, че стимулира изявите на творци и дейци в сферата на изкуството и културата и пожела на всички номинирани здраве и още много творчески успехи. Ежегодната персонална награда получи младият талантлив музикант и композитор Камен Николов за постигнати високи творчески постижения. По време на церемонията Александър Христов изпълни песента „Добре дошли в Ловеч“, чийто автор е Камен Николов.", "date": "2017.05.24", "title": " Димитър Главчев: Ловеч винаги е бил територия на свободния творчески дух и на българщината\t\t\t"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d1%89%d0%b5-%d0%bf%d0%be%d0%b4%d0%b3%d1%80%d1%8f%d0%b2%d0%b0-%d0%bc%d0%b5%d0%b9%d1%83%d0%b5%d0%b4%d1%8a%d1%80/", "text": "Антъни Джошуа е съгласен следващият му мач да е подгряващ на евентуалния бой на Флойд Мейуедър с Конър Макгрегър. Богаташчето е поканил шампиона в тежката категория за шоуто, което се очаква да се превърне в най-гледаното в историята на бойните спортове. „Слагайте ме в списъка – отговори Джошуа. – Защо не? Това ще е голямо, много голямо. Ще се превърне в легенда, за този бой ще пише в историята.“ Мейуедър е поканил британеца да тренира в неговата зала в Лас Вегас. Непобеденият американец, който доминираше средните категории в продължение на близо две десетилетия, смята, че може да научи Джошуа на някои от тънкостите в защита.", "date": "2017.05.24", "title": " Джошуа ще подгрява Мейуедър?"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b2-%d0%be%d1%82%d0%b3%d0%be%d0%b2%d0%be%d1%80-%d0%bd%d0%b0-%d0%bf%d1%83%d1%82%d0%b8%d0%bd-%d0%b7%d0%bd%d0%b0%d0%b9%d1%82%d0%b5-%d1%87%d0%b5/", "text": "„Нека да направим няколко уточнения: Създаването на писмеността е станало по волята и с участието на българската държава и неслучайно българският владетел Борис Първи присъства във всички старославянски книги като цар Борис Михаил – Покръстител, въвеждащ вярата и писмеността.“Това написа външният министър Екатерина Захариева в отговор на днешното заявление на руския президент Владимир Путин, че.„На 29-ти април 2012 г. Патриархът на Москва и цяла Русия Кирил каза на президента Плевнелиев в София: Българите пренесоха книжната грамотност в Русия“, напомня Захариева.„Не може да не ни радва, че вече и държавните глави на други страни си честитят взаимно най-светлия български празник. Това несъмнено е признание за приноса към европейската и световната култура на страната ни, където кирилицата е създадена и откъдето се е разпространила към други страни и народи. Благодарение на България кирилицата е вече и върху банкнотите от единната европейска валута. Празникът не е само наш, а кирилицата е обща. Но знайте, че помним историята си и затова сме горди“, пише още министърът на външните работи и припомня стиха на Иван Вазов от „Паисий“:Че и ний сме дали нещо на светът и на вси словене книга да четат;", "date": "2017.05.24", "title": " Захариева в отговор на Путин: Знайте, че помним историята си и затова сме горди\t\t\t"}
{"url": "https://trud.bg/%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80%d1%8a%d1%82-%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b4%d1%80%d0%b0%d0%b2%d0%ba%d0%be-%d0%b4%d0%b8%d0%bc%d0%b8-2/", "text": "Уважаеми дейци на просветата и културата, Уважаеми учители и ученици, Уважаеми жители на област Пловдив,Поздравявам Ви по случай 24-ти май – Деня на българската просвета и култура и на славянската писменост. Свято е делото на равноапостолите Кирил и Методий. Дело, преминало българските граници и осветило с книжовната си благодат цялата европейска цивилизация. Това ни дава заслуженото самочувствие и гордост – „Че и ний сме дали нещо на света и на вси славяни, книги да четат“. Днес празнуваме най-светлия празник на духовността и просветата, и под звуците на „Върви народе възродени“, се прекланяме пред  славата на българското слово и отдаваме поÑ �ит, преклонение и уважение пред духовния си елит. Този ден не е просто официален празник – това е денят, в който всеки българин може с гордост да каже, че е потомък на нация, заемаща достойно място в историята на Европа. Нека в този ден отдадем заслужено уважение на преподавателите, учените, културните и просветни дейци, които неуморно съхраняват българското културно-историческо наследство и го предават на младите поколения. Уважаеми съграждани, нека в този ден всички ние бъдем достойни участници в това всенародно шествие, което ще ни отведе до „Светли бъднини“ и нека образованието, просветата и културата, бъдат висша ценност и отговорност на всеки от нас. Защото запазването на идентичността, на българщината, ще ни отличи като нация – уникална и неповторима сред останалите народи. Уважаеми учители, с дълбока признателност Ви поздравявам по случай Деня на писмеността и просветата. Пожелавам Ви все така с любов и внимание да продължите да извършвате великата си мисия – да образовате нашите деца, бъдещето на България. А Вие ученици, обичайте, ценете и пазете родния български език, следвайте мечтите си и отстоявайте идеалите си! Нека ни е честит празникът на словото, на духа, на културата!С уважение, Здравко Димитров, Областен управител на област Пловдив", "date": "2017.05.24", "title": " Губернаторът на Пловдив Здравко Димитров:  Делото на Кирил и Методий освети цялата европейска цивилизация и ни прави горди!"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0-%d0%b1%d1%80%d0%b0%d1%82%d0%b0-%d0%bd%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%be/", "text": "По подозрения за връзки с групировката „Ислямска държава“ в Триполи и задържан Хашем Абеди, по-малкият брат на извършителя на самоубийствения атентат в Манчестър, съобщава агенция  При атантата след концерта на Ариана Гранде на стадион „Манчестър Арена“ в понеделник вечерта загинаха 22 души, а повече от  60 бяха ранени.", "date": "2017.05.24", "title": " Полицията арестува брата на атентатора от Манчестър"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%be%d1%81%d1%82%d0%b0%d0%b2%d0%b0-%d0%b1%d0%b5%d0%b7-%d0%b8%d0%bd%d1%82%d0%b5%d1%80%d0%bd%d0%b5%d1%82-%d0%b2-%d1%87/", "text": "На 25 май (четвъртък) ще бъде затруднено обслужването на граждани в Община Пловдив от 9 до 12 часа в службите, които се намират на площад „Стефан Стамболов“ 1 и площад „Централен“ 1, както и в Данъчната служба на ул. „Радецки“, съобщиха от градската управа под тепетата.Причината е прекъсване на интернет връзката заради профилактика, извършвана от фирмата-доставчик.От Община Пловдив поднасят предварително извинения за причиненото неудобство.", "date": "2017.05.24", "title": " Община Пловдив остава без интернет в четвъртък"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d0%b8%d0%b7%d1%8f%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d1%83%d1%82%d0%b8%d0%bd-%d0%b4%d0%b0-%d1%81%d0%bf%d0%be/", "text": "„Ако продължаваме да спорим за история, където историците отдавна са се произнесли, кой откъде е тръгнал, за да донесе азбуката, това не е европейски подход. Европейският подход е да кажем, че благодарение на светите братя Кирил и Методий, на азбуката, на тази писменост, която те са създали, над 300 милиона пишат, четат и в края на краищата oбoгaтявaт eвpoпeйcĸaтa ĸyлтypa.“Така премиерът Бойко Борисов отговори на Владимир Путин за изявлението на президента на Русия, че .", "date": "2017.05.24", "title": " Борисов за изявлението на Путин: Да спорим за история, където историците отдавна са се произнесли, не е европейски подход (ВИДЕО)"}
{"url": "https://trud.bg/%d0%b6%d0%b0%d0%bb%d0%b1%d0%b0%d1%82%d0%b0-%d0%bd%d0%b0-%d0%bc%d0%b0%d1%80%d0%b5%d1%88%d0%ba%d0%b8-%d1%81%d1%80%d0%b5%d1%89%d1%83-%d0%bb%d1%83%d0%ba%d0%be%d0%b9%d0%bb-%d0%b5-%d0%bd/", "text": "Депутатът обвини компанията в злоупотреба с господстващо положение във ВарнаРегулаторът потвърди, че фирмата на аптечния бос няма договор с рафинериятаКомисията за защита на конкуренцията (КЗК) намира за неоснователна жалбата на компанията “Трейднет Варна”, собственост на варненския депутат Веселин Марешки, срещу “Лукойл Нефтофим Бургас”. В сигнала от 2015 г. рафинерията е набедена,че продава горива на бензиностанциите си на цени под тези на едро и че нарушава конкурентната среда във Варна.Решението на регулатора е взето преди 10 дни, но е публикувано едва преди ден. Комисията е установила, че “Лукойл България” не е предприятие с господстващо положение на пазара на едро и дребно на територията на Варна. КЗК допълва, че “Лукойл България” ЕООД няма и не е имало сключен договор за продажба на горива с “Трейднет Варна” ЕООД и че компанията на Марешки е сменяла доставчиците си, което доказва, че на пазара има конкуренция.“В случая макар продуктите, произведени от “Лукойл Нефтохим Бургас” да се реализират на територията на страната чрез “Лукойл България” ЕООД, последното дружество не доставя директно до бензиностанциите. Между “Лукойл България” ЕООД и бензиностанциите действа друга категория търговци на едро, които купуват автомобилни горива от вътрешни доставчици с цел препродажбата им на пазара на едро или на пазара на дребно”, обясняват от КЗК. Според регулатора по този начин доставките до търговците на дребно се извършват чрез посредници от междинна група търговци, които са независими от дружеството и имат независима пазарна, в това число и ценова политика на пазара на едро. В този смисъл към така повдигнатите твърдения от “Трейднет Варна” ООД доктрината за “свиване на маржовете” (ценова преса) е принципно неприложима, посочват от КЗК.", "date": "2017.05.24", "title": " Жалбата на Марешки срещу „Лукойл” е неоснователна"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b4%d1%83%d0%bf%d1%83%d1%82%d0%b0%d1%82-%d0%be%d0%b1%d0%b2%d0%b8%d0%bd%d1%8f%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%87%d0%b5-%d0%bf/", "text": "Председателят на турската парламентарна комисия по правата на човека Мустафа Йенероглу обвини България, че продължава политиката на асимилация спрямо турското малцинство в страната.Според турският депутат 28 години след възродителния процес  турците у нас „все още страдат”. Йенероглу припомня случилото се в хода Възродителния процес – смяната на имената, забраната на мюсюлманските обреди, облекло и т.н. По думите му това е било извършено от „фашистката администрация” от страх, че „тюрско-мюсюлманското население” ще укрепи позициите си.Председателят на турската парламентарна комисия твърди, че в момента турците у нас срещат проблеми като загуба на майчиния език, дискриминация и нападения. „Турският език е избираем предмет в училище. От друга страна, блокираното създаване на радио на турски език показва, че асимилационната политика в България продължава”, коментира Йенероглу.Според него официално регистрираните 585 000 турци в нашата страна са само половината от реалния брой и всъщност надвишават 1 000 000 души. В същото време, според депутата, те нямат политическо представителство.", "date": "2017.05.24", "title": " Турски депутат обвинява България, че продължава политиката си на асимилация\t\t\t"}
{"url": "https://trud.bg/%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d0%bf%d1%80%d1%8a%d0%b2-%d0%b7%d0%b0-%d0%b4%d1%80%d0%b0%d1%84%d1%82%d0%b0-%d0%be%d1%82-%d0%b5%d0%b2%d1%80%d0%be%d0%bf%d0%b0/", "text": "Александър Везенков бе представен като първо предложение сред играчите от Европа за драфта в НБА за следващия сезон. С крилото на „Барселона“ започна видео на престижния сайт HoopsHypе, посветено на баскетболистите, които могат да се превърнат в попълнения на отборите отвъд Океана. „Направи силен сезон в испанското първенство“, твърди сайтът за 206-сантиметровия българин, като споменава и приза му за най-полезен играч в гръцкото първенство през 2015 г. 21-годишният Везенков вече е бил включван в драфта и според новия правилник може да бъде избиран от отборите, без да е изрично споменат. Процедурата е на 22 юни, а десет дни по-рано изтича срокът, в който играчите трябва да обявят дали ще участват. Миналата година Везенков се отказа от опцията да заиграе в НБА, тъй като искаше да се наложи в „Барса“, и е вероятно да пожелае да остане при „каталунците“ поне още един сезон.", "date": "2017.05.24", "title": " Везенков пръв за драфта от Европа"}
{"url": "https://trud.bg/%d0%b2%d0%bd%d1%83%d1%87%d0%b5-%d0%b8-%d0%b1%d0%b0%d0%b1%d0%b0-%d0%b2%d1%8a%d1%80%d0%bd%d0%b0%d1%85%d0%b0-%d0%b8%d0%b7%d0%b3%d1%83%d0%b1%d0%b5%d0%bd%d0%be-%d0%bf%d0%be%d1%80%d1%82%d0%bc%d0%be%d0%bd/", "text": "Цветелия е на 5 годинки и учи във втора група в детската градинаПетгодишно момиченце от детска градина в Лом намери портмоне с много пари и лични документи и го предаде на учителката си. Малко по-късно портфейлът се върна при собственичката си – българка, която трябвало да пътува в чужбина. Случаят е станал в детска градина „Снежанка” в близост до пристанището в Лом. През деня в забавачката имало празник, малчуганите подготвили програма с песни и танци, а след това близките започнали да прибират деца и внуци. Малката Цветелия Антонова от втора група си тръгнала с баба си Антония . След няколко минути детето се върнало и предало на учителката си Виктория Вилиянова голямо дамско портмоне с цип. „Отворихме заедно с бабата портфейла и намерихме вътре голяма пачка. Не сме ги броили, но бяха над 1000 лева в банкноти по 50 и 20 лева. Имаше и смартфон, лична карта, шофьорска книжка и банкови карти”, разказа г-жа Вилиянова. От документите преподавателката разбрала, че портфейлът е собственост на 55-годишна жена от Царево. След като безуспешно с опитали да се свържат по телефона с притежателката на изгубените вещи, учителката, бабата и детето тръгнали към полицията, за да предадат парите и документите. В този момент към тях се задала собственичката на портфейла. Тя обяснила, че гостувала на дъщеря си в Лом, преди да замине да търси работа в чужбина, седнала за малко с приятелка на пейка в детската градина и забравила портмонето си. А там били всичките й пари и документи.„Жената беше много щастлива! Радваше се, че не е провалила пътуването си и си е върнала документите и парите! Извади 40 лева от портфейла и ги даде на бабата за подарък на момичето. Те отказаха, но жената настоя!”, разказаха очевид­ци. Момиченцето е дъщеря на полицай„Ако не беше Цветелия, нямаше да видим портфейла. Тя е много пъргава, тичаше по алеята, подгони три котета и стигна до беседката в градината.Там видя портмонето и ми го донесе. Поиска да намерим собственика и се върнахме при учителите!”, сподели бабата Антония.Малката Цветелия е дъщеря на полицая Антон – служител в районното управление на МВР в Лом, и студентката Магдалена – задочничка по специалността „Финанси” в Свищов, която работи в магазин в общинската болница. Момиченцето има и брат Георги, който е във втори клас.„Детето е изключително добро и възпитано. Усмихнато и игриво, истинско слънце!”, обрисува Цветелия учителката й Виктория Вилиянова.", "date": "2017.05.24", "title": " Внуче и баба върнаха изгубено портмоне с 1000 лева и документи\t\t\t"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%bc%d1%80%d0%b5%d0%b6%d0%b0%d1%82%d0%b0-%d0%b7%d0%b0%d0%b4-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d0%bc%d0%b0%d0%bd%d1%87%d0%b5/", "text": "Още 4 ареста в атакувания градБританските служби се надпреварваха вчера с времето, стремейки се да установят и разбият джихадистката мрежа, организирала атентата след концерт в Манчестър. Същевременно военни бяха изпратени да охраняват ключови обекти след обявяването на максималната “критична” степен за терористична заплаха (виж долу).Службите се опитваха да установят придвижването на камикадзето Салман Абеди (22 г.), който се взриви късно в понеделник в “Манчестър Арена”, като уби 22-ма души и рани 119, от които 64 все още бяха в болници. Нападателят е роден в Манчестър, родителите му са либийци, избягали от режима на Муамар Кадафи, свален и убит през 2011 г. Отговорност за атаката пое “Ислямска държава”, като предупреди, че ще последват още нападения.Абеди бил в радара на спец­службите. След ареста на брат му Исмаил (23 г.) във вторник, полицията обяви, че е задържала вчера още трима мъже в южната част на Манчестър и един в друг район. При акция в центъра на града близката жп линия за кратко бе затворена.Френският вътрешен министър Жерар Колон заяви, позовавайки се на данни от британските служби, че Абеди вероятно се радикализирал след пътувания до Либия и евентуално ходене до Сирия. Камикадзето, което познати описват като тихо момче, се записал да следва бизнес през 2014 г. в университета Салфорд в Манчестър, но от месеци не е посещавал лекциите.Той бил “член на силно религиозно семейство, който се е замесил с банди и през последните години се е обърнал към радикалния ислям”, писа “Файненшъл таймс”. Абеди и брат му Исмаил посещавали Ислямския център на Манчестър. Главният имам в джамията Мохамед Саед заяви, че Абеди го гледал “с омраза”, след като произнесъл проповед с критики към “Ислямска държава” и либийската салафистка милиция Ансар аш Шария. Великобритания изкара войници по улиците, охраняват и парламентаБританският премиер Тереза Мей обяви късно във вторник повишаване нивото на терористична заплаха до максималното “критично”, което означава силна вероятност за непосредствено предстоящ атентат. Тя съобщи също, че с цел предотвратяване на възможни нападения ще бъдат разположени и военнослужещи. По-късно МВР шефката Амбър Ръд заяви пред Би Би Си, че по улиците на страната ще излязат 3800 военни.Полицията съобщи, че те ще действат в рамките на нейната командна структура в Лондон, като ще осигуряват охрана на ключови обекти, включително на Бъкингамския дворец, “Даунинг стрийт”, посолствата и Уестминстърския дворец. Че има план за разполагане на военни по британските улици с кодово име “Операция Темперър”, за първи път бе разкрито след атентатите в Париж през ноември 2015 г., като се смята, че той позволява задействане на 5000 войници максимум. За последен път такива е имало през 2003 г., когато се подозираше, че се планира атентат със самолет. Полско семейство е сред жертвитеСемейство поляци, живеещи от години във Великобритания, е сред 22-те жертви на кърватата атака в “Манчестър Арена”, извършена късно в понеделник, предаде АФП.Новината съобщи вчера полският външен министър Витолд Вашчиковски. Двамата родители, идентифицирани от полски медии като Анджелика и Марчин Клис, дошли в залата, за да приберат дъщерите си, които слушали концерта на Ариана Гранде. Децата им не са пострадали в атентата.Вашчиковски съобщи и за един ранен поляк – баща на дете, което било на концерта, който бил опериран и вече е в стабилно състояние.Сред загиналите е и полицайка от Манчестър, посочи началникът на полицията в града Иън Хопкинс. Би Би Си съобщи, че въпросната жена не е била на служба в понеделник вечерта, нейният съпруг бил тежко болен и тя отишла да прибере децата им от концерта. Те са сред ранените. От 64-те в болници критично е състоянието на 20.Сред жертвите е и леля, която защитила с тялото си племенница при взрива.Полицията е идентифицирала със сигурност всички жертви, но все още не е огласила имената им, тъй като не са приключили съдебномедицинските експертизи.", "date": "2017.05.24", "title": " Издирват мрежата зад атентата в Манчестър\t\t\t"}
{"url": "https://trud.bg/%d1%81%d0%be%d1%84%d0%b8%d1%8f-%d0%be%d1%82%d0%b2%d0%be%d1%80%d0%b8-%d0%b0%d1%80%d1%85%d0%b5%d0%be%d0%bb%d0%be%d0%b3%d0%b8%d1%87%d0%b5%d1%81%d0%ba%d0%b8-%d0%bf%d0%b0%d1%80%d0%ba/", "text": "Археологическият парк „Западна порта на Сердика“ вече е достъпен за посетители след мащабен проект за реставрация. След 30 години, в които старинните разкопки тънеха в боклуци, хората вече могат да видят част от западната крепостна стена, както и мозайка от голяма сграда. На 24 май музеят трябваше да бъде официално открит, но лошото време отмени събитието. Организаторите от Регионалният исторически музей в София я бяха предвидили демонстрации на антична екипировка, но „римски граждани“ и „воини“ стояха под чадърите и не можаха да покажат подготвената програма. Организаторите обещаха, че официално откриване ще има, когато времето позволи. Западната порта на Сердика е част от историко-археологическия резерват „Антична Сердика – Средновековен Средец“. Тя е недвижима културна ценност от национално значение. На мястото могат да се видят крепостна стена, кули, части от главна антична улица, античен канал, фрагменти от мозайка на внушителна по размери сграда в североизточната част и др. Стойността на обекта е 1 207 000 лв., като работата по проекта бе завършена за 11 месеца. Столичния зам.-кмет по културата Тодор Чобанов вече съобщи, че в комплекса могат да се провеждат концерти и изложби.", "date": "2017.05.24", "title": " София отвори археологически парк"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-24-%d0%bc%d0%b0%d0%b9/", "text": "Френският президент Еманюел Макрон поздрави от свое име и от името на френския народ по случай Деня на българската просвета и култура и на славянската писменост 24 май по телефана премиера Бойко Борисов, съобщиха от пресслужбата на министерски съвет.Двамата лидери взаимно си честитиха изборните победи и си пожелаха успех в управленските дела. Макрон отбеляза, че за него ще е висока чест да работи с премиера Борисов. Той изрази желание сътрудничеството между България и Франция да продължи да се задълбочава в интерес на развитието на двете икономики.Тема на разговора беше предстоящото българско председателство на Съвета на ЕС през следващата година. Френският президент изтъкна, че страната му е готова да окаже подкрепа както на екипите ни за подготовка, така и по отношение на приоритетите на самото председателство. Обсъден беше и мигрантският въпрос, като премиерът Борисов посочи, че през последните шест месеца натискът по границата ни е почти нулев. Това по думите му се дължи на предприетите мерки и охранителното съоръжение. Борисов покани Макрон да посети българската граница и лично да се увери в ситуацията. Министър-председателят Борисов подчерта, че европейската интеграция продължава да е неотменим приоритет за страната ни и че България ще подкрепя общоевропейските решения за просперитета на ЕС. В края на разговора президентът Макрон покани премиера Борисов да посети Франция, като изрази очакване това да стане в най-скоро време.", "date": "2017.05.24", "title": " Френският президент Макрон поздрави премиера Борисов за 24 май\t\t\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%82%d0%b8%d1%85%d0%be-%d0%b3%d1%80%d0%b0%d0%b4%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%b0%d1%80%d0%bc%d0%b8%d1%8f/", "text": "На няколко години идеята за армия на ЕС открива пътя си обратно в новините, предизвиквайки врява. Концепцията е и фантазия, и плашило: срещу всеки един федералист в Брюксел, който смята, че Европа се нуждае от общи сили за отбрана, за да засили влиянието си по света, стои по един човек в Лондон или на друго място, който изтръпва пред идеята за потенциален конкурент на НАТО.Но тази година, далеч от заглавията, Германия и два от нейните европейски съюзника – Румъния и Чехия, тихо предприеха радикалната стъпка по пътя към нещо, което изглежда като армия на ЕС, докато избягват разхвърляната политика, свързана с това: те обявиха интеграцията на въоръжените си сили.Румънската армия няма да се присъедини изцяло към Бундесвера, нито пък чешките въоръжени сили ще станат просто германски подотдел. Но в следващите месеци всяка страна ще интегрира по една бригада в германските въоръжени сили: 81-ва Механизирана бригада ще се присъедини към силите за бързо реагиране на Бундесвера, докато чешката 4-та бригада за бързо разполагане ще стане част от германската 10-а бронетанкова дивизия. Правейки така, те ще поемат по стъпките на двете холандски бригади, едната, която вече се присъедини към дивизията за бързо реагиране на Бундесвера, и втората, която се интегрира в 1-ва бронетанкова дивизия на германската армия.Но под скучния етикет на „Рамкова национална концепция“ Германия работи по нещо далеч по-амбициозно – създаването на това, което е водена от Бундесвера мрежа от европейски миниармии.", "date": "2017.05.24", "title": " Германия тихо гради европейска армия\t\t\t"}
{"url": "https://trud.bg/%d0%b2%d0%b0%d0%bb%d0%b2%d0%b5%d1%80%d0%b4%d0%b5-%d1%81%d0%b2%d0%be%d0%b1%d0%be%d0%b4%d0%b5%d0%bd-%d0%b7%d0%b0-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0/", "text": "„Атлетик“ (Билбао) официално обяви, че Ернесто Валверде напуска клуба, което означава, че наставникът вече е свободен да преговаря за треньорския пост в „Барселона“. Договорът на испанския специалист с баските изтече, също като на колегата му на „Ноу Камп“ Луис Енрике. Треньорът на каталунците обяви още през март, че напуска след края на сезона.Президентът на „Барселона“ Жозеп Мария Бартомеу ще разкрие името на новия треньор другия понеделник, като се очаква именно Валверде да наследи Енрике.53-годишният специалист, бивш играч на каталунците, класира „Атлетик“ на седмо място в Примера дивисион този сезон. Треньорътще има трудната задача да върне усмивките в клуба, след като през настоящия сезон „Реал“ (Мадрид) спечели титлата в първенството, а „Барселона“ се предаде още на четвъртфиналите в Шампионската лига.Иначе Велверде бе начело на баските за втори път след периода 2003-2005. Водил е още градския съперник на „Барселона“ – „Еспаньол“ (2006-2008), два пъти „Олимпиакос“, както „Валенсия“ и „Виляреал“.", "date": "2017.05.24", "title": " Валверде свободен за „Барселона“"}
