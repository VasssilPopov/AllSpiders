{"url": "https://trud.bg/%d0%b2%d1%80%d1%8a%d1%89%d0%b0%d1%82-%d1%80%d0%b0%d0%b7%d0%bc%d0%b5%d1%80%d0%b0-%d0%bd%d0%b0-%d0%bd%d0%b0%d0%bb%d0%be%d0%b3%d0%b0-%d0%b7%d0%b0-%d1%85%d0%b0%d0%b7%d0%b0%d1%80%d1%82%d0%b0-%d0%be%d0%b1/", "text": "Премахват възможността за тълкуване какви данъци дължат компаниите от бранша Таксата остава 15% върху всички залози Таксата за организаторите на хазартни игри ще остане в досегашния размер от 15% върху направените залози. Това предвижда нов вариант на проекта за закон за Национална агенция по хазарта, който е пуснат за обществено обсъждане от Министерството на финансите. Както и досега държавна такса от 15% върху залозите ще се плаща за поддържане на лиценза за организиране на хазартните игри традиционна лотария, томбола, моментна лотария – тото, лото, бинго, кено и техните разновидности, игрите със залагания върху резултати от спортни състезания и надбягвания с коне и кучета, игрите със залагания върху случайни събития и със залагания, свързани с познаване на факти, с изключение на онлайн залаганията. Ден по-рано от министерството бяха предложили режимът на облагане да бъде сменен и държавната такса за тези игри да стане 25% върху разликата между стойността на залозите и изплатените печалби за всяка игра. Това реално щеше да намали размера на налога. Целта беше моделът за определяне на дължимата държавна такса за онлайн залаганията да бъде приложен и по отношение на традиционния хазарт, с цел равнопоставеност и въвеждане на добрите европейски практики, коментираха от МФ. Таксата за онлайн хазарта и досега и в новия законопроект е 20% върху разликата между получените залози и изплатените печалби. Но предвид, че облагането на хазарта винаги е във фокуса на общественото внимание и всяка промяна подлежи на различни интерпретации дали това е най-подходящият и справедлив модел, Министерството на финансите с новия проект запазва действащия модел на облагане на традиционния хазарт, гласят мотивите. В актуализирания проект, както и в първоначалния вариант на закона за Национална агенция по хазарта, се прави по-ясното разграничение, за кои хазартни игри таксата е 15% върху залозите и за кои е 20% върху стойността на получените такси и комисионни, така че да няма възможност за различно тълкуване. Създава се нова алинея, която се отнася за хазартните игри, при които участниците играят един срещу друг и организаторът само урежда провеждането им, за което събира такси и комисионни за участие (например за покер турнир). За тях ще се дължи такса в размер на 20 на сто върху стойността на получените такси и комисионни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tВръщат размера на налога за хазарта (обзор)\t\t\t"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%82-%d0%bc%d0%be%d0%bb-%d0%b2-%d1%81%d0%be%d1%84%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d0%b1%d0%be%d0%bc%d0%b1%d0%b5%d0%bd%d0%b0-%d0%b7/", "text": "Полицията евакуира търговски център на столичния булевард „Ситняково” заради бомбена заплаха. Сигналът е подаден в 18:00 часа. В него се казва, че ще има бомба пред мола. От МВР обясниха пред   че взривно устройство не е открито, клиентите са изведени превантивно от търговския център. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tЕвакуираха мол в София заради бомбена заплаха\t\t\t"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d0%bd%d0%be%d0%b2%d0%b0-%d1%82%d0%b0%d0%ba%d1%81%d0%b0-%d0%b2%d0%be%d0%b4%d0%be%d0%bc%d0%b5%d1%80/", "text": "Въвеждането на нова такса “водомер” предлагат от регионалното министерство. Идеята е хората да плащат за вода дори да не живеят постоянно в къщата или в апартамента. Предвижда се да се промени принципът за формиране на цената на водата, като в нея се включи освен променлива част, зависеща от количеството на ползваните услуги, така и постоянна част, заяви в парламента регионалният министър Петя Аврамова. Хиляди хора имат вили, в които ходят по няколко пъти в годината и то само през лятото. В селата има необитаеми къщи. В курортите пък много хора имат имоти, в които ходят само през лятото. Ако промените бъдат приети, тези хора ще плащат за вода ежемесечно, въпреки че не са били в съответната къща или апартамент. Такса “водомер” ще бъде предложена с проект на закон за ВиК, който ще бъде готов до април-май. В момента с нарушено водоснабдяване са 137 хил. души. Има и региони, в които немалко хора са в потенциална опасност от въвеждане режим на водата поради липсата на валежи. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tСлагат нова такса „водомер”\t\t\t"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b5-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2-%d1%81%d0%b0%d1%83%d0%b4%d0%b8%d1%82%d1%81/", "text": "Разговори за възможностите за опознаване на богатото културно наследство на двете държави проведе днес председателят на парламентарната Комисия по културата и медиите Вежди Рашидов, който е на двудневно посещение в Саудитска Арабия. \nГ-н Рашидов, който е и председател на групата за приятелство със Саудитска Арабия в българския парламент, е почетен гост на известния фестивал „Зима в Тантора”. Във водената от него делегация е и Мариус Донкин, директор на Народния театър „Иван Вазов“, съобщават от Комисия по културата и медиите. Фестивалът се провежда в град Ал Ула. В този район се намира прочутият археологически обект Хегра – първият защитен от ЮНЕСКО световен паметник в Саудитска Арабия. Днес по време на разглеждането на гробниците в древното Арабско кралство Дадан, датирано от шести век пр. н. е., Вежди Рашидов и домакините му проведоха разговор за задълбочаване на културното сътрудничество между двете страни и ролята на парламентарната група за приятелство. Саудитска Арабия има специална програма за културен туризъм, която популяризира важни местни културни дестинации. Вежди Рашидов получи поздравления за изложбата „Епопея на тракийските царе“ в Лувъра и за заслугата си за близкото сътрудничество на България със световния Музей. Саудитска Арабия също има подписано десетгодишно споразумение за сътрудничество с Лувъра и това лято предвижда мащабни съвместни археологически разкопки заедно с френски археолози. И България от години работи заедно с археолози от Лувъра при разкопките край Созопол. „Сигурен съм, че България със своето уникално културно наследство, със своята история, със своите таланти, със своите сценични изкуства може да предизвика голям интерес в Саудитска Арабия и групата за приятелство в парламента може да съдейства в този процес, още повече, че скоро предстои посещение в Рияд на парламентарна делегация от групата за приятелство, която оглавявам ”, заяви Вежди Рашидов. Тази вечер Вежди Рашидов и водената от него делегация присъства на тържествен концерт в уникалната зала „Марайа Платиниум“, която е цялата в огледала и е разположена в центъра на пустинята. С този концерт завършва фестивала „Зима в Тантора“. Програмата на посещението на българската делегация приключва утре с разглеждане на Хегра – археологически паметник от световно значение под егидата на ЮНЕСКО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tВежди Рашидов е на посещение в Саудитска Арабия\t\t\t"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb%d0%ba%d0%b0-%d0%bd%d0%b0-%d1%82%d1%80%d1%8a%d0%bc%d0%bf-%d1%81%d0%bb%d0%b5%d0%b4%d0%b2%d0%b0%d1%89%d0%b0%d1%82%d0%b0-%d1%81%d0%b5%d0%b4%d0%bc/", "text": "Говорителка на Тръмп изрази надежда, че процесът за импийчмънт на президента в Сената ще приключи до края на следващата седмица, защото по думите й отклонява вниманието от важните проблеми на страната, предаде ДПА, цитирана от БНР. „Мисля, че следващата седмица трябва да се приключи с това, за да можем да продължим да решаваме важните въпроси за тази страна“, каза говорителката на Белия дом Стефани Гришам. След няколко часа започва третият ден от процеса в Сената. В него демократите ще направят последните си встъпителни пледоарии срещу президента. Екипът на защитата на Тръмп ще започне да пледира в събота. Един от водещите адвокати в него, Джей Секюлоу, даде да се разбере, че защитата може да не използва всичките три дни, с които разполага за встъпителни изказвания. „Няма да се опитваме да запълваме цялото отделено време“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tГоворителка на Тръмп: Следващата седмица трябва да приключи процесът по импийчмънт\t\t\t"}
{"url": "https://trud.bg/%d0%b1%d0%be%d0%bb%d0%b8%d0%b2%d0%b8%d1%8f-%d0%bf%d1%80%d0%b5%d0%ba%d1%80%d0%b0%d1%82%d1%8f%d0%b2%d0%b0-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8%d1%87%d0%b5%d1%81%d0%ba%d0%b8%d1%82%d0%b5/", "text": "Временното правителство на Боливия обяви, че прекратява дипломатическите отношения с дългогодишния съюзник на страната Куба, съобщава АФП. Външният министър Йерко Нунез заяви, че последните коментари на кубинския му колега Бруно Родригес, нарекъл временния президент Жанина Анес “лидер на преврат”, са “неприемливи”. Нунес също се позова и на “постоянната враждебност” към временното правителство от страна на Куба, непоколебим съюзник на бившия социалистически президент Ево Моралес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tБоливия прекратява дипломатическите отношения с Куба\t\t\t"}
{"url": "https://trud.bg/%d0%b3%d0%b5%d1%80%d0%b1-%d0%b7%d0%b0-%d0%b2%d0%be%d1%82%d0%b0-%d0%bd%d0%b0-%d0%bd%d0%b5%d0%b4%d0%be%d0%b2%d0%b5%d1%80%d0%b8%d0%b5-%d1%81%d0%bb%d1%83%d0%b6%d0%b5%d0%b1%d0%bd%d0%be-%d0%bf%d1%80%d0%b0/", "text": "Ремонтират се 7 язовира „Служебно правителство, това предлагате, а това е върхът на национална безотоговорност. Да чака Перник служебни министри да си сменят секретарките, след това пиарките, да си намерят кабинетите, да си сложат портретите, да се запознаят защо е кризата, а след това да я решават”. Това заяви депутатът от ГЕРБ Георги Марков по време на дебатите за вота на недоверие в парламента и обобщи: „Това е пир по време на чума и ние няма да го допуснем”. По думите му точно в този момент страната най-малко се нуждае да остане без парламент, ако се наложи спешен ремонт на бюджета или на Закона за водите, примерно. Преди това председателят на БСП Корнелия Нинова обяви, че водната криза в Перник е „пряка последица от безхаберие, некомпетентност и корупция в правителството на „Борисов” 3”. „Кризата не е природно бедстиве, а управленско”, заяви Корнелия Нинова. Социалистите обаче срещнаха подкрепа само от ДПС. „За последните две години и половина ГЕРБ избраха вместо нужните и необходимите реформи за България, популистко националистическо управление на страната”, заяви председателят на ДПС Мустафа Карадайъ. Министърът на икономиката Емил Караниколов даде справка пред депутатите за ремонта на язовирите в страната. „Към момента се ремонтират 7 язовира, 58 са в процес на възлагане на такъв. Знаете, имахме последния един месец се наложи да отклоним малко работна сила в Перник”, каза Караниколов. И отбеляза, че след декларацията на Камарата на строителите, че ще помогнат с допълнително строители и техника, правителството отново ще се фокусира върху ремонта на язовирите. Дебатите в пленарна зала продължиха близо 4 часа, а гласуването ще е на 29 януари, в сряда. Предварителните изчисления са, че срещу кабинета ще гласуват само БСП и ДПС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tГЕРБ за вота на недоверие: Служебно правителство е пир по време на чума (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%be%d0%b9-%d0%b5-%d0%b2-%d0%bf%d1%8a%d1%80%d0%b2%d0%b0%d1%82%d0%b0-%d0%b4%d0%b5%d1%81%d0%b5%d1%82%d0%ba%d0%b0-%d0%bd%d0%b0-%d0%b7%d0%b5%d0%bb%d0%b5/", "text": "В борбата срещу промените на климата днес някои правят многомилиардни състояния. Агенция Bloomberg обяви най-успешните бизнесмени в зелената икономика. Съвкупният доход на компаниите и бизнесмените достигна $ 61 милиарда в края на 2019-а. Първи в този „зелен“ печеливш бизнес са четиримата собственици на китайската компания CATL, която произвежда батериите за електрическите превозни средства, произведени от Daimler, Toyota, BMW и Volvo. Състоянието й се оценява на $ 16,7 милиарда. \nСледващ в списъка е основателят и ръководителят на производителя на електрически автомобили Tesla, американецът Илон Мъск. Състоянието му се оценява на $ 14,6 милиарда. Третото място е за немецът Алоис Вобен със състояние от $ 7,3 милиарда. Неговата компания Enercon е основана през 1984 г. и произвежда турбини за производство на електроенергия от вятърна енергия. Enercon инсталира над половината от всички нови ветрогенератори в Германия през 2018-а. Австралиецът Антъни Прат заема четвъртото място. Той е собственик на австралийската компания Visy Industries и американската Pratt Industries, произвеждаща рециклирана хартия и опаковъчни материали. Състоянието й е оценено на $ 6,8 милиарда. Двете компании притежават собствени електроцентрали и снабдяват производството с чиста енергия. Китайските компании Longi (на пето място) и Hangzhou First Applied Material (на седмо място) работят в областта на слънчевата енергия. Longi произвежда монокристални соларни панели и задоволява една четвърт от световното търсене на пазара, докато Hangzhou First Applied Material произвежда филмовото покритие за соларните панели. Според данните, компанията контролира над половината от световния пазар в този сегмент. Шестото място е за испанеца Жозе Мануел Ентреканалес. Неговата компания Acciona се преустрои от областта на строителството в производител на електроенергия, използвайки енергията от вятър, слънце, вода, биомаса и термални източници. Компанията произвежда електроенергия за снабдяване на 6 милиона домакинства. Състоянието й се оценява на € 2,9 милиарда. На осмо място е китаецът Ван Чуанфу ($ 2,4 милиарда) и неговата компания BYD, най-големият производител на електрически автомобили в Китай. Тайландската компания Energy Absolute е на девето място. Тя произвежда биодизел, а също така създаде и стартира производството на първия електрически автомобил в страната. Списъкът се затваря от американската Nikola Motor, специализирана в производството на автомобили с двигатели, работещи с водород. Според Bloomberg въглеродната икономика все още доминира в света. Притежателите на технологичните и традиционните автомобилни концерни и петролните компании съставляват повече от една четвърт от 500-те най-богати хора в света. Саудитският петролен концерн Saudi Aramco е най-скъпата компания в света днес и нейната капитализация възлиза на $ 1,8 трилиона. (Превод за „Труд“ – Павел Павлов) \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tВижте кой е в първата десетка на „зелените“ милиардери\t\t\t"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b0-%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b2-%d0%bf%d0%be%d0%bb%d0%be%d0%b2%d0%b8%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Спират консултации и планови операции Детските отделения са препълни, слагат допълнителни легла \n Учебните заведения в София ще отворят отново врати на 6 февруари Грипна епидемия е обявена в половин България. Заболяването поваля хора от всички възрасти, но най-засегнати са малките деца и юноши. “Детските отделения са препълнени, слагат се допълнителни легла. Ако се наложи болниците имат готовност да преобразуват други отделения и там да се приемат болни”, заяви за “Труд” главният държавен здравен инспектор доц. д-р Ангел Кунчев. Той подозира, че идната седмица ще бъде обявена национална грипна епидемия. От понеделник 27 януари до 4 февруари, включително ще бъде преустановен учебния процес във всичките 273 училища в София. Учениците ще започнат учебни занятия на 6 февруари, тъй като 5 февруари е обявен за неучебен ден поради края на първия учебен срок. Грипна епидемия е обявена и за областите Пловдив, Велико Търново, Кърджали, Хасково, Монтана, Бургас, Габрово, Силистра и Враца. Регионална здравна инспекция – Благоевград обявява грипна епидемия на територията на общините Благоевград, Гоце Делчев, Сатовча, Гърмен и Хаджидимово от понеделник, 27 януари. От РЗИ – Ловеч обявиха грипна епидемия за община Луковит. Във ваканция от понеделник излизат и учениците в Асеновград. Епидемия има от дни в Хисаря. Все още е в сила грипната епидемия в общините Карлово, Куклен и Сопот. Още от средата на седмицата децата в Лом, Карнобат, Сунгурларе и Царево бяха освободени от училище. В петък бяха отменени учебните занятия в 15 училища от област Кюстендил. В ДГ “Мир” в с. Дунавци, Видинска област, също не се провеждат занимания от петък. В засегнатите от грип области се спират плановите операции и свижданията в болници. Преустановяват се женските и детски консултации, както и всички профилактични прегледи и имунизации. Детските градини продължават да работят, но с режим на “засилен филтър”, ограничава се достъпа на родители и външни лица. Видимо болни деца няма да бъдат приемани. Детските заведения ще работят със смесени групи, а отсъствията ще бъдат извинявани служебно докато е в сила грипната епидемия. “Има много болни от пандемичният H1N1, известен като свински грип и от тип В “Виктория”, но водещият към момента щам е H3N2, ваксинален “Канзас”, обясни доц. д-р Кунчев. Повишава се броя на лицата, търсещи медицинска помощ в амбулаториите на общопрактикуващите лекари поради симптоми на остри респираторни заболявания и грип. Броят на усложненията също нараства. Грипът поваля за два часа и започва с рязко покачване на телесната температурата, болки в мускулите и ставите, главоболие, суха кашлица, болки в гърлото, отпадналост, умора и затруднено дишане. Доц. д-р Кунчев съветва да се вземе противогрипен препарат още при първите прояви на симптомите и да не се посяга към антибиотици. Грипът е особено опасен за често боледуващи деца и страдащи от системни хронични заболявания от всички възрасти. При тях най-често се развиват усложнения.   Не кихайте в шепата си  Избягвайте масови прояви и болни хора  Специалистите съветват по време на грипна епидемия да се избягват посещения на масови прояви, молове, детски центрове и да се стои далеч от кашлящи и кихащи хора. Спазването на добра лична хигиена може да ви предпази от заболяването, затова е добре да се мият често ръцете и да се ползват антибактериални кремове за почистване. Носенето на маски, би било ефективно, ако се сменят на час и са добре прикрепени към носа. Специалистите съветват още да кашляме и кихаме в кърпичка или на свивката на лакътя, а не в шепа, тъй като така избягваме разпространението на заразата. Добре е да се пият много течности и храната да е разнообразна и богата на витамини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tУчилища затварят в половин България\t\t\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-68-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%83%d0%b4%d0%b0%d1%80%d0%b8-%d1%82%d1%83%d1%80%d1%86/", "text": "Земетресение с магнитуд 6,8 по Рихтер разтърси Източна Турция, съобщава Европейско-средиземноморската сеизмологична служба. Епицентърът е на 10 километра от град Доганьол, провинция Малатия и на 32 километра от град Елязъг, с дълбочина от 2 километра под земната кора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tЗеметресение от 6,8 по Рихтер удари Турция (ВИДЕО)\t\t\t"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%bf%d0%be%d0%b4%d0%bf%d0%b8%d1%81%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82/", "text": "Британският премиер Борис Джонсън подписа споразумението за излизане на Обединеното кралство от ЕС, предаде Франс прес. Джонсън съобщи това в туитър.   Премиерът заяви, че с това се отваря нова глава в историята на страната. След три години на политическа криза в Обединеното кралство след референдума за Брекзит през юни 2016 г., сделката за Брекзит сега трябва да бъде ратифицирана от Европейския парламент идната сряда, преди да влезе официално в сила на 31 януари в 23 ч. по Гринуич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tБорис Джонсън подписа споразумението с ЕС за Брекзит\t\t\t"}
{"url": "https://trud.bg/%d1%81%d1%83%d1%85%d0%b8-%d1%82%d1%80%d0%b5%d0%b2%d0%b8-%d0%b8-%d0%bf%d0%b0%d0%bf%d1%83%d1%80-%d0%b3%d0%be%d1%80%d1%8f%d1%82-%d0%ba%d1%80%d0%b0%d0%b9-%d0%bd%d0%b5%d1%84%d1%82%d0%be%d1%85%d0%b8%d0%bc/", "text": "Треви са пламнали в ранния следобед край един от порталите на бургаската рафинерия „Нефтохим“. Пожарни екипи са се отзовали светкавично на мястото и не е имало опасност пожарът да се разпространи или да стигне зо завода, увериха от полицията. Освен сухи треви, горял и папур, казаха местни жители. Зоната, в която се е разразил пожарът е край портала, откъм село Братово. На мястото са били общо седем пожарни автомобила и огънят е бил потушен за няколко часа. Към 17 часа, пожарните са се прибирали вече към Бургас. Три от седемте коли са били на рафинерията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tСухи треви и папур горят край „Нефтохим“ в Бургас\t\t\t"}
{"url": "https://trud.bg/%d0%b3%d0%bb%d0%be%d0%b1%d0%b0-%d0%b7%d0%b0-%d0%b8%d0%b7%d0%b4%d0%b0%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%be%d1%81%d1%8a%d0%b2%d1%80%d0%b5%d0%bc%d0%b5%d0%bd%d0%b5%d0%bd%d0%be%d1%82/", "text": "Акт за установяване на административно нарушение за разпространение на романа „Под игото“ от Иван Вазов под заглавието „Под игото на съвременен български език“ е връчен на издателство „Византия“ (търговско наименование ЕТ „Нели Стефанова – Прима“) в Министерството на културата днес, 24 януари 2020 г. Това съобщиха от културното ведомство. Дирекция „Авторско право и сродните му права“ в Министерство на културата се самосезира в края на миналата година по повод публикации и участия в медии на издатели и експерти. След преглед на съдържанието на „Под игото на съвременен български език“, (издателство „Византия“, 2019 г.) и сравняването на текста в него с този в изданието на „Под игото“ (издателство „Български писател“, 1980 г.), са установени значителен брой извършени промени на оригиналния текст, включително обяснителни бележки, без те да са съгласувани с Министерството на културата. Това изискване е заложено в чл. 34 на Закона за авторското право и сродните му права (ЗАПСП). Законовата норма предвижда, че след изтичане на срока на времетраене на авторското право произведенията могат да бъдат използвани свободно при условие, че не се нарушават права по чл. 15, т. 4 и 5 от ЗАПСП, които продължават безсрочно. Текстовете гарантират обозначаването на авторството и запазването на целостта на произведението. Законът натоварва Министерството на културата да следи за спазването на тези права, като предвижда възможност административният орган да разрешава промени в произведението, като това се прави в изключителни случаи. В Министерството на културата не е постъпвало искане за разглеждане на каквито и да е било промени по текста на „Под игото“ на Иван Вазов. Изданието на „Византия“ се самопредставя като превод на романа на съвременен български език, като за автор на превода е посочена Нели Стефанова. В изданието се уточнява, че „така преведен, романът в този си вид е обект на авторско право и нито част от него, нито целият текст може да бъдат публикувани без писменото разрешение на издателя и преводача или на неговите наследници“. Според Министерството на културата с осъществeния голям обем от значителни промени в текста на автора без разрешението на административния орган, е осъществен съставът на административно нарушение по чл. 97 от ЗАПСП, във връзка с чл. 83 от ЗАНН /Закон за администартивните нарушения и наказания/. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tАкт за административно нарушение на издателите на осъвременения вариант на „Под игото“\t\t\t"}
{"url": "https://trud.bg/%d0%b2%d0%b0%d0%bd%d0%b5%d1%81%d0%b0-%d1%85%d1%8a%d0%b4%d0%b6%d0%b8%d0%bd%d1%81-%d1%81-%d1%82%d0%b0%d1%82%d1%83%d0%b8%d1%80%d0%be%d0%b2%d0%ba%d0%b0-%d0%bd%d0%b0-%d0%b1%d1%8e%d1%81%d1%82%d0%b0/", "text": "Актрисата Ванеса Хъджинс се похвали с най-новата си придобивка – татуировка на слънчоглед отстрани на бюста. 31-годишната брюнетка пусна снимка в Instagram, на която е със свалено горнище и с ръка прикрива гърдата си. Символиката на слънчогледа се свързва с позитивна енергия, успех и дълъг живот. Това е 3-та (известна) татуировка на Ванеса, която има татуирана цветна пеперуда на врата си и 2 полусимвола на външната страна на дланите си, които когато тя допре ръце, създават символа „Ом“, свързан с хиндуизма. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tВанеса Хъджинс с татуировка на бюста\t\t\t"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%b4%d0%be%d1%81%d1%82%d1%8a%d0%bf%d0%b0-%d0%b4%d0%be-14-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b0-%d0%b2%d1%8a%d0%b2/", "text": "Достъпът до 14 от общо 36 апартамента във взривения бл. 302 във варненския кв. Владиславово е забранен. Заповед за това издаде община Варна след финала на огледа на експертна комисия. Жилищата са в засегнатия вх. 3, където на 13 януари призори избухна мощна експлозия, последвана от пожар. Загинаха двама души, а пострадалите бяха 18. Три апартамента на четвъртия етаж, където гръмна взривът, са напълно компрометирани, тъй като ударната вълна е разрушила външните и вътрешни стени, дограмите и входните врати. Силно засегнати са и междуетажните конструкции, установила комисията. В протокола й е посочено, че влага и пукнатини има и в жилищата на долния етаж, а на горния те са обгорени, с разтопени инсталации и напълно деформирани проводи. От взрива са пострадали и съседните входове, където има счупени стъкла и отлепена топлоизолация. Забраната за достъп до 14-те апартамента се налага, за да се опази живота и здравето на хората, съобщиха от община Варна. По препоръка на комисията предстои конструктивно обследване на сградата. Още преди него стана ясно, че носещата й плоча е направена от много як бетон и е здрава, но има риск за некачествено пристроени тераси в засегнатия вход. На доброволни начала с обследването се е заела местна фирма. Още няколко компании помагат за монтажа на дограми и входни врати, за да могат собствениците на жилищата с по-малко щети да се върнат у дома. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tЗабраниха достъпа до 14 апартамента във взривения блок във Варна\t\t\t"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8-%d0%bf%d0%b0%d0%b7%d0%b0%d1%80%d1%83%d0%b2%d0%b0%d1%85%d0%b0-%d0%b7%d0%bb%d0%b0%d1%82%d0%be-%d0%b7%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0/", "text": "Данъчни си купиха златен медальон със скромен грамаж – 0,5 грама на стойност 43 лв., за да успеят да проверят бижутерия в центъра на Шумен. Продавачката не им издала касов бон и така се стигнало до налагане на принудителна мярка запечатване на обекта за 14 дни. Собственикът на бижутерията атакувал санкцията пред Административен съд-Шумен, но преди ден магистрати потвърждават заповедта. От решението им става ясно, че контрольорите се направили на купувачи на 16 ноември м.г. към 13,30 часа. След като не получили касова бележка, предприели проверка и се оказало, че в касата има 100 лева и стотинки, а според фискалното устройство – 0. Бил съставен акт за нарушението, както и заповед за запечатване за две седмици от началника на отдел „Оперативни дейности“ град Варна в ГД „Фискален контрол“ при ЦУ на НАП. Съдът отхвърля жалбата на собственика на бижутерията. Магистрати са категорични, че оспорваната мярка е наложена с цел „преустановяване на противоправното поведение на търговеца – неотчитане на касови приходи и предотвратяването на последващо нарушение от същия вид, с оглед защитата интересите на държавния бюджет“. Търговецът има право да обжалва и пред Върховен административен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tДанъчни пазаруваха злато за проверка на бижутерия\t\t\t"}
{"url": "https://trud.bg/%d1%80%d0%b7%d0%b8-%d0%bb%d0%b5%d0%ba%d0%be-%d0%b7%d0%b0%d0%b2%d0%b8%d1%88%d0%b5%d0%bd%d0%b8%d1%82%d0%b5-%d0%bd%d0%b8%d0%b2%d0%b0-%d0%bd%d0%b0-%d0%bc%d0%b0%d0%bd%d0%b3%d0%b0%d0%bd-%d0%b2%d1%8a%d0%b2/", "text": "Няма опасност от леко завишените стойности на манган във водата в Перник, съобщи Явор Чаушев – секретар на РЗИ. Показателите не крият риск за здравето на хората, сочат резултатите от направените проби. Не е регистрирано и повишаване на заболеваемостта. Броят на случаите със стомашно-чревни инфекции от началото на годината е еднакъв с този от 2019 г. – 10 души, по данни от РЗИ. От началото на 2020 г. в общината не е регистриран нито един случай на заболяване от хепатит А. Упражнява се стриктен ежедневен мониторинг на водата в детските градини АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tРЗИ: Леко завишените нива на манган във водата не за опасни за Перник\t\t\t"}
{"url": "https://trud.bg/%d0%bb%d0%b8%d0%b1%d0%b8%d1%8f-%d0%b8-%d0%b2%d1%81%d0%b8%d1%87%d0%ba%d0%b8-%d1%81%d1%82%d1%80%d0%b0%d1%85%d0%be%d0%b2%d0%b5/", "text": "Пролича липсата на самостоятелни въоръжени сили в Евросъюза Вече малко си спомнят името на операцията, с която беше убит Муамар Кадафи, казваше се: „Зората на Одисей“ през 2011 г. Тя завърши бързо. По старата колониална традиция един от командирите, отбраняващи Триполи, беше подкупен и отвори прохода за завземането на Триполи от поддържаните от Катар, Саудитска Арабия, Турция, ОАЕ, САЩ и Западните сили бунтовници, „арабско-пролетни революционери“. После много от тях заминаха „на работа“ в Сирия. Държавата Либия на практика се разпадна на три части. Киренайка на изток с командващия Либийската народна армия (ЛНА) фелд-маршал Халифа Хафтар, Триполитания с международно признатото правителство на националното съгласие (ПНС) на Фейз Сарадж, пустинната област Фецан на бедуините туареги, градовете-държави Мисурата, Сирт и Бени-Валид. Отделно от тях, целенасочено по основните нефтени полета действаха и ислямистите от „Ал-Кайда в ислямски Магреб“ (АКИМ). В тази микстура всяка от големите държави виждаше своите страхове, но и с възможности да се сдобие с повече от разграбваното, което от своя страна пораждаше нови страхове сред останалите. Бързо бяха сформирани локални центрове на сила и съответно неутрализиращи противоположни силови структури. Това бяха международно признатото правителство в Триполи, на Фейз Сарадж, легитимно, но без реални възможности да наложи властта си над цяла Либия, и командващият Либийската народна армия Халифа Хафтар. Сарадж получава подкрепа от Турция, Катар и Италия. Защо Италия? Бившата колония Либия има важно значение за нефтените u доставки, а и единствено в тази страна са останките от бившите контакти на Италия в Северна Африка, а това значи и влияние. Фейз Сарадж не се появява от нищото в политическия живот на Либия. Баща му Мустафа Сарадж е близък на Бенито Мусолини и министър в правителството на крал Идрис. Срещу него веднага беше поставена противотежест. Фелд-маршал Халифа Хафтар. Сподвижник на Кадафи още като курсант и пряк участник в свалянето на крал Идрис. Говорещ добър руски език от курсовете в СССР и военната академия „Фрундзе“. С перфектен английски, упражняван в беседите с ЦРУ по време на прекараните над 20 години в САЩ. Същият получава директна подкрепа от Египет, негласна от САЩ, Русия, Франция, а след разрива с Катар и Турция и от Саудитска Арабия, ОАЕ. В същото време сегашната разстановка на силите и средствата в Либия е такава, че страховете се оказаха надделяващи над възможностите. Страх №1 – Европейски. Силите на Сарадж се оказаха напълно недостатъчни за налагане на контрол над границите на Либия, както и над петролните полета. Това създаде сериозен риск за европейската безопасност в две направления. Енергийно, Халифа Хафтар миналата седмица наложи забрана за износ на нефт от няколко пристанища в Либия и затвори 4 важни нефтонаходища. Липсата на контрол върху границите показа невъзможността да се регулират бежанските потоци към Европа. Нищо не можа да доведе до постигане на превес от страна на ПНС. Федерика Могерини постоянно рекламираше Сарадж като единствената възможност за защита на европейските интереси. Председателят на ЕП Антонио Таяни лично му осигуряваше срещи с председателят на ЕК Юнкер и с генералния секретар на НАТО Столтенберг. Така се прави за отстояване на националните интереси, а нас ни убеждават как европейските длъжностни позиции са наднационални… Въпреки евро-старта в деня, когато резиденцията му беше обградена от протестиращи, Сарадж, вместо да апелира от трибуната на Брюксел, замина за… Анкара! И подписа ред обвързващи Либия документи с Турция. Меморандумът за разширяване на морската икономическа зона на 200 мили и договорът за военна помощ с Анкара напълно дискредитираха Сарадж като проводник на европейските интереси. Гърция заплаши с „вето“ в ЕС докато този меморандум, заплашващ водите u около о. Крит, е в сила. Последвалите решителни действия на Турция за директна военна интервенция в Либия извадиха наяве „всички страхове“ на ЕС и принудиха Меркел да се активира в края на мандата си. Евентуална широкомащабна военна операция на Турция в Либия би поставила ЕС в буквално „разкрачено положение“. От една страна зависимост от нефтените доставки чрез „посредника“, Турция, която веднага би искала легитимирането не само на своите енергийни амбиции в либийското направление, но и същите такива в северен Кипър. От друга страна Турция ще има възможност за контрол над бежанските потоци към Европа, освен над сирийския маршрут, но сега и от африканския, който е с доста по-голяма тежест над Европа. Накратко, конят на който залагахме в ЕС се оказа с друг ездач. Страх №2 – Русия. Москва никога няма да забрави какво довяха ветровете на „арабската пролет“ за нейните интереси в региона. Заиграването на Сарадж с наемниците от „мюсюлмански братя“, които го защитаваха от силите на Хафтар, както и двойнствената му игра с ЕС и Турция никога не са били тайна за руснаците. Освен това към този момент противникът на Триполи Халифа Хафтар на чист руски обещава срещу военната помощ да предостави нови концесии за руските петролни компании, както и военноморската база в Тобрук, бивш пункт за снабдяване на съветската ескадра в Средиземно море. В същото време Русия знае с кого си има работа и не показва явна подкрепа. Хафтар е американски гражданин и неговите деца също. Той се подчинява на американските закони и каквото и да обещава, финалният подпис ще се поставя в Централата на ЦРУ в Ленгли. За това и Путин се оттегли от активен гарант за случващото се в Либия и прехвърли отговорността за разрешаването на деветгодишната криза в Либия върху повече играчи организирани от Берлин. Парите за Хафтар ги дават Саудитска Арабия, ОАЕ и Египет, а руската намеса се провежда чрез частната военна компания (ЧВК) „Вагнер“ със сили от 2000 наемници. Нещо което дава възможност на Кремъл за бъдещи маневри в зависимост от обстановката. Страх №3 – САЩ. Оказа се, че заявлението на Хилъри Клинтън относно смъртта на Кадафи „дойдох, видях, той умря“, не е краят, а само началото. От сегашна гледна точка началото на още една война за САЩ. А войните вече са много, парите и за сегашните на достигат, а за нова, едва ли. В същото време за интересите на САЩ не са само важни цените на нефта, но и военно-политическата обстановка в региона. Либия се намира само на 200 мили от Южното командване на силите на НАТО в Средиземно море и базата на 6-и американски флот в Сицилия. В Италия все още е разположено и тактическо ядрено оръжие на САЩ, 90 бр. авиационни бомби В61. Евентуално присъствие на нова руска база в такава близост възражда отново „всички страхове“ от Студената война. За това САЩ заложи на игра с „контролиран“ играч. Парите ги дават съюзниците от Залива, ЧВК са от руснаците, но на финала ще видите нашият кандидат как ще гласува… Страх №4 – Египет. Генерал Ал-Сиси категорично застана зад Халифа Хафтар. Страховете му са от взелата категорична страна на Сарадж Турция. С президента Ердоган са в отдавнашна хватка. Под ветровете на „арабската пролет“ в Египет беше довян лидерът на „Мюсюлмански братя“ Мохамед Мурси. Президентът Ердоган плътно застана зад него. Впоследствие генерал Ал-Сиси организира преврат и му издаде смъртна присъда. Оттогава усилването на влиянието на Турция в региона, още повече граничещата Либия се възприема от Кайро като „всички страхове“. Подтикнати от страховете, играчите се съгласиха на конференцията в Берлин. ЕС от безизходица, Русия от нежеланието да се конфронтира пряко в Либия със съюзника си в Сирия Турция. Самата Турция от опасността военния u контингент да бъде поставен под забранена за полети зона и морска блокада в Либия от Съвета за сигурност на ООН. Сарадж остава за сега, Хафтар показа, че е непреодолим играч, но и не може да извоюва победа. Какво следва? Следва още по-ясното проявление на нещо което липсва в ЕС, а именно самостоятелни въоръжени сили за намеса в ключови за нашата сигурност региони. Липсата на собствено командвана военна сила ни поставя в унизителното положение на регистратори на важни за нас събития и ролята на предоставящи конферентни зали и форуми за дискусии. И нека не се залъгваме, приетите 53 решения на конференцията в Берлин ще зависят не от ЕС, а от волята на тези, които реално имат военно присъствие в Либия. А там… предстои ново разпределение на силите, чрез нови избори. Не случайно Халифа Хафтар помилва от издадената смъртна присъда сина на Кадафи Сейф-ал-Ислам и заяви, че човекът вече е бил съден и никой не може да съди два пъти някой за едно и също нещо. Помилването го прави равноправен гражданин и му дава право да се кандидатира на изборите. Гражданската война беше избегната поради липса на сили и в двете страни за победа. Либия навлиза в непрекъснатата спирала на политическото разделение. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tЛибия и “всички страхове”\t\t\t"}
{"url": "https://trud.bg/%d1%80%d0%b5%d0%ba%d0%bb%d0%b0%d0%bc%d0%bd%d0%b0-%d0%b3%d0%b0%d0%b2%d1%80%d0%b0-%d1%81-%d0%b1%d0%be%d0%bb%d0%ba%d0%b8%d1%82%d0%b5-%d0%bd%d0%b0-%d1%85%d0%be%d1%80%d0%b0%d1%82%d0%b0/", "text": "“Изцелените” Мариана и Здравко Василеви от Видин се оказват Мариане и Зигфрид в Австрия  С отстъпка струва само 79 лв. Въртят ви ставите? Изпитвате болки в гърба? Не се отчайвайте! Вече е изобретено средство, което за 28 дни “ликвидира дегенерацията, възпалителните процеси и оттока, премахва болката, възвръща комфорта на движенията”. Нагла реклама ни залива в интернет и обещава да върне младостта с хапчета на билкова основа “Flexa Plus Optima”. Пластмасовото шишенце струва 140 лв., но ако се поръча или сте член на клуба от потребители, ще го получите с отстъпка само за 79 лева. Рекламният материал е богато илюстриран със снимки и “впечатления” на хора, които магическото средство е излекувало. Такива са например усмихнатите Мариана и Здравко Василеви от Видин. Жената е на 68 години, а мъжът є е на 66 години. “Със съпруга ми имаме екоферма от години, това е целият ни живот. Сега станаха модерни екологичните продукти, а това е свързано с повече работа…”, обяснява Мариана. Болели ги ръцете, бедрените стави и коленете, но само за 4 седмици се преобразили. Здравко вече ходи с колело на пазар, а Мариана може да плете. На сватбата на дъщеря им останали последни на дансинга. Проверка на Труд” в отдел “Агро статистика” на Държавен фонд “Земеделие” във Видин показа, че няма регистрирани такива земеделски производители. Служител в отдела обясни, че регистрацията на биоферми е абсолютно задължителна, а в района на областния град има само две такива стопанства, но те са на значително по-млади хора с други имена. Проверка на “Труд” обаче установи, че в рекламата за Австрия на същия илач, възрастните видинчани са се превърнали в Мариане и Зигфрид. Още по причудливо е, че хапчетата за гръб и стави са изобретени от български професор биолог. В рекламата той се представя така: “Казвам се проф. Георги Божилов и съм научен работник, специалист в областта на молекулярната биология. На този сайт искам да ви представя най-голямото си постижение в живота, за което наскоро бях номиниран за Нобелова награда.” По думите му измислил продукта “Flexa Plus Optima”, за да помогне на възрастната си майка, а по-надолу има и снимка с нея. Справка в канцеларията на Института по микробиология към БАН обаче показа, че у нас няма такъв професор, нито дори научен работник с друга научна степен на име Георги Божилов. Съдържанието на феноменалните капсулули не е тайна – според описанието в интернет те съдържат хиалуронова киселина, екстракт от корен на мак и витамини А, В, С и Е. Възможно ли е да се облекчи болката в ставите и гърба при приемането на подобен илач за 28 дни? “Категорично не, това е пълен абсурд. Дори на биологично ниво не е възможно ставният хрущял да се възстанови за такъв кратък период от един месец…”, коментира за “Труд” д-р Любомир Любомиров, ортопед от Университетската болница “Света Анна” в София. Опитът да се открие контакт с разпространителя на вълшебното биле остава безуспешен. Според фармацевти това са фалшификати, които заливат потребители в много европейски страни с мощни рекламни кампании, пълни с измислици.   До 30 000 лева глоба за заблуда на потребителя От 1000 до 30 000 лв. глоба може да получи търговец за използване на заблуждаваща, нелоялна и агресивна реклама. Това гласи Законът за защита на потребителите. Има и специален текст за реклами, насочени към малки деца и възрастни хора. Ако се представят факти за действието на продукт върху организма, търговецът трябва да даде доказателства, че посланията отговарят на истината чрез документи, свързани с обективните резултати на базата на проучвания. Санкционира се и практиката, ако търговецът твърди, че лицата, използвани или участващи в рекламата, наистина казват това, което се пише, или излъчва. Тъй като често има случаи, в които се използват безплатни или платени снимки на случайни хора, ако се установи, че те не съществуват, това се смята за заблуда на потребителя.   Как отрязаха главата на професор Божилов Присадиха я към тялото на американския учен д-р Джералд Елфенбайн от Бостън Българската реклама за илача-чудо се позовава на родния проф. Георги Божилов, ужким светило в молекулярната биология, номиниран за Нобелова награда. Както посочихме по-горе такъв български учен не съществува. Приложената за “достоверност” негова снимка в рекламата също е нагъл фалшификат. Това установи проверка на “Труд” чрез няколко общодостъпни онлайн платформи за издирване първоизточника на конкретна снимка. Кадърът на Божилов, от който ни гледа вдъхващ доверие сериозен мъж на средна възраст с очила и бяла престилка, всъщност е комбинация от две снимки, скалъпена в едно чрез фотошоп. Главата е от снимка на мъж, закупена от сайта за платени фотографии Dremstime.com. Тя е “присадена” към торс от портрет на личната страница на д-р Джералд Елфенбайн, онколог от Университета в Бостън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tРекламна гавра с болките на хората\t\t\t"}
{"url": "https://trud.bg/%d0%b3%d1%80%d0%b0%d0%b1%d0%b8%d1%82%d0%b5%d0%bb-%d1%81%d1%87%d1%83%d0%bf%d0%b8-%d0%ba%d1%80%d0%b0%d0%ba%d0%b0-%d0%bd%d0%b0-%d0%bc%d1%8a%d0%b6-%d0%b8-%d0%bc%d1%83-%d0%b7%d0%b0%d0%b4%d0%b8%d0%b3%d0%bd/", "text": "Варненската полиция задържа нагъл грабител, отмъкнал 1200 лв. и мобилен телефон от 56-годишен жител на с. Дъбравино. На 15 декември миналата година той бил заплашен с нож и пребит от нападателя, който му счупил крака.  След разследване се установило, че автор на престъплението е 37-годишен криминално проявен и осъждан провадиец. Той е задържан за 24 часа и вече му е повдигнато обвинение за грабежа и за нанасяне на средна телесна повреда, съобщиха от Областната дирекция на МВР-Варна.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tГрабител счупи крака на мъж и му задигна 1200 лв. и телефон\t\t\t"}
{"url": "https://trud.bg/%d0%bc%d0%be%d1%89%d0%bd%d0%b0-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d1%81%d1%8a%d0%b1%d1%83%d0%b4%d0%b8-%d1%85%d1%8e%d1%81%d1%82%d1%8a%d0%bd-%d0%b2%d0%b8%d0%b4%d0%b5%d0%be/", "text": "Мощен взрив разтърси град Хюстън, щата Тексас, изпочупи прозорци и събуди гражданите малко преди зазоряване. Експлозията е станала в металообработващо предприятие около 4.25 часа сутринта (12.25 българско време) и е чута на 40 километра, като по първоначална информация е причинена от пропилен. Пострадали са двама служители. Местната полиция е започнала да евакуира хората от района заради опасения от нова експлозия и изтичане на газ. Камера на домофон е заснела момента на взрва.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМощна експлозия събуди Хюстън (ВИДЕО)\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d1%8f-%d0%b2-%d0%b0%d0%b2%d1%82%d0%be%d0%bc%d0%be%d1%80%d0%b3%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Три противопожарни автомобила и екипите им са изпратени да потушават пожар, възникнал в депо за разфасоване на бракувани автомобили на „Кукленско шосе“ в Пловдив, предаде БТВ. Сигналът е получен след 11.30 ч. днес. По първоначални данни няма пострадали хора. След приключване на работата на огнеборците предстои да бъдат изяснени причините за запалването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПожар горя в автоморга в Пловдив\t\t\t"}
{"url": "https://trud.bg/%d0%bc%d0%b5%d0%b3%d0%b7-%d0%b7%d0%b0%d0%b2%d0%b5%d0%b4%d0%b5-%d0%bc%d0%b0%d0%b9%d0%ba%d0%b0-%d1%81%d0%b8-%d0%b2-%d0%b9%d0%be%d1%80%d0%b4%d0%b0%d0%bd%d0%b8%d1%8f-%d0%bd%d0%b0-%d0%bf%d0%be%d1%87%d0%b8/", "text": "„ Странно е, но никога досега във всичките 7-8 години откакто МЕГЗ съществува, че и преди това – от времето когато бях дете и мама и тати ме водиха на море – не се е случвало с майка ми да пътуваме някъде заедно „, написа вчера дизайнерката Миглена Каканашева-Мегз в Instagram към снимка, на която с майка си Магдалена се намират на летище София. „ Затова това решение да отидем ЗАЕДНО на почивка, която включва и РАБОТНИ ДНИ е нещо много голямо и смело за нас. Нека нашето “мама и дъщеря” пътуване започне сега „, допълни Мегз. Малко по-късно през деня тя сподели техен общ кадър от пустинята Wadi Rum в Йордания, с което разкри коя дестинация са избрали за почивката си. Преди броени часове Мегз публикува и своя снимка от скалата, известна като „Чашата на женствеността“ и „Амфората на плодовитостта“, която според вярването символизира женската сила и сбъдва желания. Дизайнерката без срам призна, че се е доверила на „мистични шамани“, които срещу 20 долара са „отключили женската й сила“. От текста към поста, а и от  , става ясно, че най-съкровената й мечта е да бъде майка през тази година.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМегз заведе майка си в Йордания на почивка (СНИМКИ)\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d0%b2%d0%b5%d0%b4%d0%be%d1%85%d0%bc%d0%b5-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%b0/", "text": "Говорителят на главния прокурор Сийка Милева, директорът на ГДБОП Ивайло Спиридонов, директорът на Дирекция „Международно оперативно сътрудничество“ старши комисар Валентин Костов и прокурор от СРП дадоха брифинг във връзка с проведена операция на „Интерпол“, в която България е взела активно участие. „В операцията на „Интерпол“ участие взеха 8 държави – България, Северна Македония, Сърбия, Румъния, Турция, Босна и Херцеговина, Албания и Молдова. Беше сформиран оперативен щаб в централата на „Интерпол“ в град Лион, където бяга изпратени представители на различни държави. Операцията беше организирана към борбата с трафика на хора на Балканите, незаконната емиграция, както и за престъпления по линия на наркотици и оръжие“, разкри Милева по време на брифинга. „На територията на Република България под надзора на главния прокурор Иван Гешев бяха реализирани успешно няколко операции. В цялата страна бяха извършени проверки в множество стриптийз барове, за които имахме данни, че работят жертви на трафик на хора с цел сексуална експлоатация“, добави тя. По думите й е бил засилен и контролът на границите, като по време на операцията на територията на град София на място са били изпратени прокурори на Софийска районна прокуратура, които съвместно с органите на МВР, са осъществявали контролен пункт. „В резултат на съвместната работа между Прокуратурата, МВР и „Интерпол“ бяха установени 3 жертви на трафик на хора, на които им беше оказано съдействие“, посочи Милева. Тя допълни, че са били предотвратени опити за незаконно преминаване на държавната граница и са установени издирвани лица, автомобили и документи. „Бяха установени и огромни количества оръжие, наркотични вещества и парични суми“, каза още говорителят на главния прокурор. По думите й в резултат на засиления контрол в нощните заведения, някои от тях са преустановили дейността си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПрокуратурата: Проведохме съвместна операция с „Интерпол“ срещу трафика на хора\t\t\t"}
{"url": "https://trud.bg/%d0%ba%d0%be%d1%80%d0%b0%d0%b1%d0%b8%d1%82%d0%b5-%d0%be%d1%82-%d0%b2%d1%82%d0%be%d1%80%d0%b0-%d0%bf%d1%80%d0%be%d1%82%d0%b8%d0%b2%d0%be%d0%bc%d0%b8%d0%bd%d0%bd%d0%b0-%d0%b3%d1%80%d1%83%d0%bf%d0%b0/", "text": "Корабите от Втората постоянна противоминна група на НАТО (SNMCMG2) ще посетят Варна от 25 до 27 януари 2020 г. Tова съобщиха от пресцентъра на военното министерство. Групата включва съдове от военноморските сили на Румъния (ROS CONSTANTIN BALESCU), Германия (FGS FULDA), Турция (TCG AKCAY) и България – базов миночистач „Прибой”. Целта на съвместното плаване на корабите от Алианса е да се подобри оперативната съвместимост и подготовката на многонационалното съединение при прилагане на процедурите и стандартите на НАТО, да развие военната готовност на участващите сили и да допринесе за морската сигурност в Черно море. Командир на групата кораби е капитан ІІ ранг Валентин Влад, командир на румънския минен заградител CONSTANTIN BALESCU – капитан ІІ ранг Даниел Георма, командир на турския минен ловец AKCAY – капитан ІІІ ранг Селим Бахчекапълъ, командир на германския минен ловец FULDA – капитан ІІІ ранг Марио Беверт и командир на българския базов миночистач „Прибой” – капитан ІІІ ранг Христо Гинев. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tКорабите от Втора противоминна група на НАТО ще посетят Варна\t\t\t"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d1%84%d0%be%d1%82%d0%be%d1%80%d0%b5%d0%bf%d0%be%d1%80%d1%82%d0%b5%d1%80%d0%b8-%d0%bd%d0%b0-%d0%b2%d0%b0%d1%80%d0%bd%d0%b0-%d0%bf%d0%be/", "text": "Нетрадиционна ретроспективна изложба „Последните фоторепортери“ представиха в Арт салона на Радио Варна шестимата останали на медийното поле в морската столица професионални фотографи. В 20-минутно слайдшоу Красимир Делчев, Любомир Бенковски – Бенджи, Красимир Тодоров, Пламен Гутинов, Румен Сарандев и Мердин Берберов – Сянката споделиха с колеги и приятели в препълнената зала стотици свои репортажни снимки, правени през годините. Събитието уважиха кметът на Варна Иван Портних и доайенът сред майсторите на обектива Гаро Кешишян. След мултимедийната експозиция на търг бяха продадени шест фотографии – по една от всеки автор. Част от тях бяха откупени за фонда на община Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПоследните фоторепортери на Варна показаха шедьоври в изложба\t\t\t"}
{"url": "https://trud.bg/16-%d0%bc%d1%8a%d0%b6%d0%b5-%d0%b8-%d0%b6%d0%b5%d0%bd%d0%b8-%d0%bf%d0%be%d0%bb%d0%be%d0%b6%d0%b8%d1%85%d0%b0-%d0%b2%d0%be%d0%b5%d0%bd%d0%bd%d0%b0-%d0%ba%d0%bb%d0%b5%d1%82%d0%b2%d0%b0-%d0%b2-%d1%81/", "text": "16 военнослужещи от Втора Тунджанска бригада положиха клетва. Тържественият ритуал се състоя във военно формирование 44200 в Стара Загора. Пет от военнослужещите са жени. „Днешният ден е празничен за всички, но той е с особено значение за членовете на личния състав на бригадата, защото в бойните ни редици постъпват достойни наши сънародници и колеги, готови да се посветят в служба на българския народ. Полагането на военна клетва е стара и свята войнска традиция, която се помни за цял живот – онзи миг, споменът за който остава в сърцето и ни напомня за дълга, който сме поели целувайки бойното знаме и изричайки заветното „Заклех се!“ – каза в словото си командирът бригаден генерал Стоян Шопов. Има подготвени още няколко приема на военнослужещи. „Надяваме се, че кампанията „Бъди войник“, която продължаваме и тази година, отново ще даде резултат, защото се наблюдава повишен интерес“ – коментира бригаден генерал Стоян Шопов. Официални гости на ритуала бяха Старозагорския митрополит Киприан, областните управители на Стара Загора – Гергана Микова, и на Хасково – Стефка Здравкова, заместника ѝ Митко Петров, секретаря на Община Стара Загора Делян Иванов, общинския съветник Динко Михайлов, директора на РД ПБЗН – Стара Загора комисар Стоян Колев и други, командирът бригаден генерал Стоян Шопов отправи своя поздрав. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\t16 мъже и жени положиха военна клетва в Стара Загора\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bf%d1%80%d0%b0%d0%b2%d0%be-%d0%bd%d0%b0-%d1%83%d0%bf%d1%80%d0%b0%d0%b2/", "text": "Право на опозицията е по всяко време да иска вот на недоверие, но право на управляващите е да искат да доведат програмата си докрай, коментира при дебатите по вота на недоверие министърът на околната среда Емил Димитров. \nГласуването ще е в сряда /29 януари/ от 9.00 часа. Бил съм професионално некомпетентен, затова не трябва да ръководя и да вземам решения, да провеждам политика в МОСВ, припомни мнения на левицата при избирането му за министър той. С какво Корнелия Нинова е по-различна от мен, защо ръкопляскахте на изказването й, тя прави същото – депутат-юрист събира хора на „Позитано“, които да я съветват, и идва тук и чете това, което са я съветвали, продължи той. Подобно на нея Димитров също се опирал на експертизата в министерството. От изказването стана ясно също, че предшествениците му на поста са успели за осигурят пари за водни проекти. Справка на ведомството показвала, че през 2017 г. са усвоени 21 на сто от договорените суми, 2018 г – 48 процента, а за 2019 – 91,8 процента. Емил Димитров напомни, че повечето язовири са построени `55-`75 г, приблизително по същото време и тръбопроводите, довеждащи водата от тях до селищната мрежа, затова и състоянието на тръбите е лошо. Ако спираш водата – стачка, ако не – наказателна отговорност, следващият вот ще бъде за водопровода в Шумен , Търговище, Преслав, коментира министърът. Той обяви, че ще вземе на пряко подчинение част от дирекцията по водите към ведомството. От думите му се разбра също, че през последните 30 години няма ремонтирани язовири. На 30 януари министър Димитров свиква заседание на Висшия консултативен съвет по водите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМинистър Емил Димитров: Право на управляващите е да искат да доведат програмата си докрай\t\t\t"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%b2%d0%ba%d0%bb%d1%8e%d1%87%d0%b2%d0%b0-%d0%b0%d1%80%d0%bc%d0%b8%d1%8f%d1%82%d0%b0-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%ba%d0%be%d1%80%d0%be/", "text": "Централният военен съвет на КНР задейства армията за борба с огнището на коронавируса в Ухан. В града са изпратени 40 военни лекари, съобщава РИА Новости. Те ще работят в интензивното отделение на белодробна болница в Ухан. На 31 декември 2019 г. китайските власти информираха Световната здравна организация за огнище на пневмония от неизвестен вид в град Ухан, разположен в централната част на страната. Експертите установиха причинителя на болестта – това е коронавируса 2019-nCoV. Според последните данни броят на заразените в Китай вече надхвърля 830, 26 пациенти са починали, 24 от тях на територията на провинция Хубей, двама от тях извън нея. Вирусът вече се разпространи извън Китай, като случаи на зараза са регистрирани в Южна Корея, Япония, САЩ, Виетнам, Сингапур и Тайланд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tКитай включва армията в борбата с коронавируса\t\t\t"}
{"url": "https://trud.bg/%d1%83%d0%b4%d1%8a%d0%bb%d0%b6%d0%b8%d1%85%d0%b0-%d1%81%d1%80%d0%be%d0%ba%d0%b0-%d0%b7%d0%b0-%d0%bb%d0%be%d0%b2-%d0%bd%d0%b0-%d0%b4%d0%b8%d0%b2%d0%b8-%d1%81%d0%b2%d0%b8%d0%bd%d0%b5/", "text": "Срокът за групов лов на дива свиня се удължава до 16 февруари. Решението е на база становища на Център за оценка на риска по хранителната верига и Българска агенция по безопасност на храните, в които се подчертава, че достигнатият отстрел на дива свиня до момента е недостатъчен, съобщиха от земеделското министерство.  Според експертите удължаването ще спомогне за максимално намаляване на броя на дивите свине, а оттам и за намаляване на риска от разпространение на заболяването Африканска чума по свинете. Към 20 януари 2020 г. отчетеното ползване на дива свиня възлиза общо на 35 867 броя, което е 44,19 % от плана за отстрел. По разчети на ИАГ и БАБХ е необходимо да бъдат отстреляни до 81 161 броя свине, за да има ефект върху редуциране на популацията в размер, който да повлияе за намаляване разпространението на АЧС. \n Според мотивите на ЦОРХВ и БАБХ, към 31.01.2020 г., когато изтича досегашният срок за ловуване, няма да бъдат достигнати препоръчителните от Европейския орган по безопасност на храните EFSA показатели за плътност на дивата свиня на единица площ. Съгласно издадена заповед се засилва контролът и отговорното спазване на законовите разпоредби при извършване на лов, като излетите ще се провеждат само в присъствието на служители от териториалните поделения на държавните предприятия или от регионалните дирекции по горите. Ловът ще се извършва по утвърдени от директорите на ДГС и ДЛС  графици само в ловни райони, в които запасите на дива свиня не са намалени с достатъчния брой при реализирания досега отстрел. При издаването на разрешителните ще се взима предвид и смъртността на диви свине от АЧС в съответния регион. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tУдължиха срока за лов на диви свине\t\t\t"}
{"url": "https://trud.bg/kazusut-levski-se-zaplita/", "text": "Събитията в „Левски“ не отиват към скорошна развръзка. Такова поне е впечатлението след срещата на петима привърженици, представители на различни фенски организации на „сините“, и премиера Бойко Борисов. В Министерски съвет двете страни обсъдиха случващото се в държавата през последната седмица, пряко засягащо бъдещето на 26-кратните шампиони. На срещата премиерът излезе с предложение акциите да станат притежание на привържениците, както е в много европейски отбори на Запад. „Футболният клуб „Левски“ го има и пак ще го има – обясни Борисов по време на двучасовата среща. – И ако искате да го има във вида, по който вие си го представяте, акциите трябва да са при вас и да си държите управлението на клуба, както в „Барселона“ и „Реал“, където феновете имат важна роля.“ Този вариант обаче е поставен под съмнение. През годините у нас се видя, че трудно това може да се случи. В първия случай ЦСКА опита да тръгне по този път. През 2014-а „червените“ регистрираха 359 206 продадени ценни книжа за периода. Така публичното предлагане се оказа неуспешно, тъй като трябваше да бъдат продадени минимум 1 409 210 броя акции за 4 227 630 лева. Общият размер на емисията пък бе 3 000 000 акции. През 2017 година Спас Русев предложи акциите на феновете, но те така и не ги взеха. И с право – клубът имаше редица дългове, за които други бяха виновни. Сега след срещата на фенове и Борисов представителите на Националния клуб на привържениците, Тръст „Синя България“ , „Ултрас Левски“ и „Сини сърца“ се обединиха около мнението, че привържениците не са готови за такава стъпка. „Срещата беше дълга – обобщи Степан Хиндлиян, председател на НКП, подчертал за пореден път, че той и останалите представители на агитката не защитават ничии интереси, освен тези на клуба. – Поговорихме за доста неща. Това, което мога да кажа е, че според мен се съгласиха със становището, че моделът, по който се управлява футбола, е погрешен и води до положението, в което се намира „Левски“.“ Хиндлиян коментира и препоръката на премиера: „Беше предложено да си вземем акциите, каквото и да значи това. Ще си помислим. Това не е първото подобно предложение към нас. Спас Русев също ни бе предложил да си вземем акциите. Не е имало обещания. Ние казахме няколко пъти, че под някаква форма „Левски“ изглежда стабилен през последната година, но знаем, че този модел не е устойчив. Това също е видно.“ \nВ хода на пресконференцията Даниел Стрезов, председателят  на Тръст „Синя България“ разкри: „“Ако утре акциите бъдат депозирани, нямаме готовност да поемем чисто административно управлението на клуба, да не говорим финансово. Но от друга страна ние сме хората, които посрещаме и изпращаме поредната бащица. Едни и същи действия ще водят до едни и същи резултати. Рискът е концентриран само в едно място.“ Отношение по горещата тема взе и Адриан Петров, представител на „Ултрас „Левски“ и син на легендарния бивш футболист на „сините“ от 80-те години Петър Петров. “Изказвам единствено и само лично мнение – обяви той. – Отделните групи ще вземат становище и ще го обявят официално. Силно се надявах \nсрещата днес да ме убеди в някои други неща. „Левски“ е политически заложник от поне 6-7 години и това го виждаме вече от няколко ръководства. Това няма как да стане без съдействието на управляващите. На тази среща бяха зададени конкретни въпроси. Случайност ли е, че различните сигнали и проектозаконите на Валери Симеонов съвпадат? Отговориха ми, че не се знае и че е случайност. Проектозаконът на Симеонов е противоконституционен и носи загуби за България. Беше ми казано, че ще се провери дали е незаконно и дали противоречи на Конституцията, което ми се струва крайно несериозно. Да предлагаш закон без да провериш последствията за държавата… Категорично се обявявам против този модел и случващото се от толкова години насам. За първи път от 6-7 години има собственик, който заявява, че наистина е такъв. Финансовото министерство потвърди, че парите, които се влагат в „Левски“ са под формата на дарения. Клубът беше изправен на прага на фалит и всъщност все още е, предвид случващото се и прокарващите се проектозакони.” Представители на привържениците отговориха и на още един важен въпрос, циркулиращ в пространството през последните дни – ще има ли гражданско неподчинение. „Трябва да протестираме на стадиона – добави Петров. – Когато 20 000 напълнят “Георги Аспарухов”, това е ясен знак. Ако ходят по 500 човека, това пък е знак, че са апатично настроени. Когато хората са будни, имат мнение и го отстояват, няма как да се случат такива неща. Бих подкрепил такива действия на стадиона, но бих изслушал и други предложеиня. Крайно време е „Левски“ да спре да бъде разменна монета в игри на високо ниво.“ А Димитър Костадинов, член на Управителния съвет на Националния клуб на привържениците, изрази мнение, че настоящото ръководство не дава гласност на идеите на феновете. „Крайно време е този който се нагърби с управлението на клуба, да бъде отворен към публиката и да им позволи да участват в този процес. Аз не съм съгласен, че сегашното ръководство е такова и не съм съгласен с тях. То не допуска феновете за разговори.“ Така заключението от петък е, че въпреки трудните времена, привържениците на „Левски“ все още не са постигнали единомислие. И именно това е големият проблем и от него се възползват много други заинтересовани страни. Но ако „Левски“ иска своята независимост и отново да бъде страшилище за останалите, феновете трябва да бъдат едно. Другото е, че всичко това в момента е една голяма игра на нерви. Проблемите на „Левски“ са видни, но и нищо не е решено. Още утре може да има нова развръзка – потенциален нов собственик от типа „Бащица“ или Васил Божков да размисли и да продължи управлението на клуба. Хипотезите са различни, също както и настроенията на привържениците… \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tКазусът „Левски“ се заплита\t\t\t"}
{"url": "https://trud.bg/%d0%bd%d0%b5-%d1%80%d0%b0%d0%b7%d1%80%d0%b5%d1%88%d0%b0%d0%b2%d0%b0%d1%82-%d0%bd%d0%b0-%d0%bc%d0%b5%d0%b3%d0%b0%d0%bd-%d0%b8-%d1%85%d0%b0%d1%80%d0%b8-%d0%b4%d0%b0-%d0%b8%d0%b7%d0%bf%d0%be%d0%bb%d0%b7/", "text": "Британският принц Хари и съпругата му Меган Маркъл все още не могат да патентоват марката си „Sussex Royal“, след като в съда постъпи оплакване от австралийски лекар, съобщава в.  . Не е ясно защо медикът Бенджамин Уорчестър претендира за марката на благородниците, но блокирането на решението на съда ще забави плановете на младото семейство да получи финансова независимост от кралското семейство. Оплакването на Уорчестър е подадено в Патентното ведомство на Великобритания, а разглеждането му може да отнеме до 1 година, твърдят адвокати. Марката „Sussex Royal“ за първи път беше създадена от Меган и Хари през 2019 г. и от тогава те се опитват да я патентоват. От документите в Патентното ведомство става ясно, че херцозите на Съсекс смятат да продават чрез бранда си учебни материали, книги, списания, брошури, дрехи, и др. Младото семейство също така се надява да създаде и няколко благотворителни организации под марката. Според експерти на Острова „Sussex Royal“ може да носи приходи между 400 млн и 1 млрд. паунда. След като се отказаха от статута си в кралското семейство Меган и Хари решиха да станата финансово независими. Вчера стана ясно, че семейството е решило да продаде сувенирите, които е получило за като подарък за сватбата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tНе разрешават на Меган и Хари да използват марката си, чрез която могат да печелят милиони\t\t\t"}
{"url": "https://trud.bg/%d0%be%d1%81%d0%b5%d0%bc-%d1%81%d0%b5%d0%bb%d0%b0-%d0%b2-%d1%81%d0%b5%d0%b2%d0%bb%d0%b8%d0%b5%d0%b2%d1%81%d0%ba%d0%be-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d0%b2%d0%be/", "text": "Лед скова водните съоръжения в Севлиевския Балкан и 8 села останаха без вода, предава БНР.  Екипи на ВиК работят за отстраняване на проблема.  Тази сутрин в Севлиево температурата е била минус 12 градуса, информира метеорологът Иванка Иванова от местната станция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tОсем села в Севлиевско останаха без вода\t\t\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-54/", "text": "Тази събота и неделя: Зоуи Салдана: На филмите им липсва секс Аз приемам своята възраст. Не искам вечно да бъда някаква екранна красавица.         „Бяла книга” за земеделския режим Насилия, злоупотреби и разврат при Александър Стамболийски.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\t„Труд Уикенд“ – един вестник за два дни\t\t\t"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%b4%d1%83%d1%88%d0%b8-%d0%b1%d1%8f%d1%85%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%b3/", "text": "Най-малко шестима души бяха убити при стрелба в германския град Рот ам Зее, провинция Баден-Вюртенберг, съобщава  . Според местната полиция в района е в ход голяма операция с участието на нейни служители и екипи на Спешна помощ. В Туитър от полицията обявиха, че има няколко ранени и вероятно няколко убити в сграда на „Банхофщрасе“. Заподозряният за стрелбата е арестуван. По първоначална информация стрелецът е познавал жертвите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tШестима убити при стрелба в Германия\t\t\t"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d0%bf%d0%be%d0%b6%d0%b0%d1%80-%d0%b2-%d0%b0%d0%bf%d0%b0%d1%80/", "text": "Възрастен мъж предизвика пожар в апартамента си на ул. „Асен Златаров“ в Русе. Той се е отоплявал с печка на твърдо гориво и по невнимание разпиля жар на пода, предава БНТ. Първи гъстия дим усетили съседи и веднага се обадили на тел.112. Блокът е до сградата на полицията, затова на място пристигнали служители на реда. Те успели да извадят собственика на имота невредим, а огнеборците потушили пламъците. Не се е наложило евакуиране на хората от блока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tВъзрастен мъж предизвика пожар в апартамента си, полицаи го спасиха\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%80%d1%83%d0%bc%d0%b5%d0%bd-%d1%82%d0%be%d0%bc%d0%be%d0%b2-%d0%b0%d0%ba%d0%be/", "text": "Кметът на Благоевград Румен Томов обяви, че ако ВАС потвърди решението на ю Административния съд за касиране на вота, то той отново ще се яви на избори. Според него трима съдии мислели по-добре от един и заяви, че не е нарушил закона. Административният съд реши, че трябва да се прекратят правомощията му, тъй като не е заличил действащата си фирма от регистъра в едномесечния законов срок. Междувременно бившия градоначалник Атанас Камбитов пророкува, че частични избори за кмет на Благоевград ще има, но той нямал намерение да се яви на тях. Кметът Томов днес пък обяви, че управлението на Камбитов е било лошо и затова сега общината е с натрупани дългове над 13 млн. лева, търпи санкции и корекции за милиони по европрограми и неспазени процедури. И заяви още, че дава финансовата документация на фестивала Франкофоли и още три обществени поръчки на Специализираната прокуратура. И още даде справка, че срещу общината се водят дела за над 4 млн. лева претенции. Камбитов нарече нападките срещу неговото управление пълна лъжа, манипулации и глупости. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tКметът на Благоевград Румен Томов: Ако има избори, отново ще се кандидатирам, вярвам на правосъдието\t\t\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b4%d0%b8%d0%bf%d0%bb%d0%be%d0%bc%d0%b0%d1%82%d1%8a%d1%82-%d0%b8-%d0%bf%d0%b8%d1%81%d0%b0%d1%82%d0%b5%d0%bb-%d0%b1%d0%be%d0%b3%d0%be%d0%bc%d0%b8%d0%bb-%d0%b3/", "text": "Почина Богомил Герасимов, кариерен дипломат, обиколил почти целия свят, написал дузина книги. Тъжната новина съобщи съпругата му на профила си във фейсбук, цитира БНР. Богомил Герасимов е дипломат, журналист и писател. Последният му дипломатически пост е посланик на България в Мексико през 1976-1982 г., време на особено оживени връзки между двете страни, увенчани с тържественото честване на 1300 годишнината на нашата държава в Мексико – но не и в България. След завръщането си посланик Герасимов е уволнен от Министерството на външните работи. Автор е на книгите „Паякът от Хампстед“, „Чудовището от Рокайла“, „Операция „Зомби“,„Кукулкан слиза от небето“ и други. Повечето от сюжетите на книгите му се основават на богатия му опит като дипломат в Индия, Индонезия, Англия, Япония и Мексико. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПочина дипломатът и писател Богомил Герасимов\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%be%d0%b3%d1%80%d0%b0%d0%bd%d0%b8%d1%87%d0%b8-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d1%8a/", "text": "Временно движението по път I-1 Ботевград – Мездра в участъка Скравена – Новачене се ограничава поради пътнотранспортно произшествие. Това съобщиха от пресслужбата на АПИ. Водачите на превозни средства изчакват на място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tКатастрофа ограничи движението на пътя Ботевград – Мездра\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%be%d0%b6%d0%b5%d0%bd%d1%86%d0%b8-%d0%bd%d0%b5-%d0%bf%d0%be%d0%b6%d0%b5%d0%bb%d0%b0%d1%85%d0%b0-%d1%86%d0%b2%d0%b5%d1%82%d1%8f-%d0%b7%d0%b0-%d1%81%d0%b2%d0%b0%d1%82%d0%b1/", "text": "Младоженците Радина и Явор Вълканови отказаха цветя на сватбата си, за да помогнат за лечението на децата в УМБАЛ Бургас. Събраната сума вече е дарена на началника на Първо детско отделение д-р Борис Ангелов. С нея ще бъде купена електронна бебешка теглилка и оборудване, което ще окомплектова пациентските монитори. То включва консумативи за електрокардиография, измерване на артериално налягане и нивата на кислород в кръвта. Оборудването е неинвазивно, т.е. не причинява болка и дискомфорт. „Много обичам децата, надявам се скоро и ние да имаме. Затова решихме да помолим гостите да подкрепят нашата кауза, вместо да подаряват цветя, които ще увехнат. Абсолютно всички откликнаха“, сподели младоженката Радина. Идеята й хрумнала доста преди сватбата, затова отбелязали желанието си в поканите. В деня на сватбата – 7 декември 2019, поставили кутията след ритуала – тогава, когато обикновено се дават цветята. Събраната сума ги зарадвала много – насочили средствата там, където преценили, че ще помогнат много – за лечението на най-малките пациенти на УМБАЛ Бургас. Семейството е от Бургас, Радина работи като сладкар, а съпругът й е дистрибутор. „Развълнуван съм и трогнат от добрината им, благодаря и им желая дълъг и щастлив семеен живот“, каза началникът на отделението д-р Борис Ангелов. Това е вторият такъв жест за последната година. В края на 2018 г. семейство Виктория и Живко Жекови също дариха парите от своите букети на отделението. С тях бе извършена климатизация в интензивния сектор, където се лекуват най-тежкоболните деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМладоженци не пожелаха цветя за сватбата си, дариха парите на УМБАЛ Бургас\t\t\t"}
{"url": "https://trud.bg/%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%bb%d0%b5%d1%82%d0%b8-%d1%8e%d0%bd%d0%b0%d0%b9%d1%82%d0%b5%d0%b4-%d0%bd%d0%b0-%d1%81%d0%bf%d0%b0/", "text": "Смяната на караула е пълна! „Ливърпул“ лети към първа титла от 30 години, правейки рекорд след рекорд. „Манчестър Юнайтед“, хегемонът на Висшата лига до 2013-а, отиде на спа релакс след загубата с 0:2 от „Бърнли“. „Ливърпул“ е едва петият отбор в историята на Англия, който е изкарал 40 поредни мача без загуба. След 2:1 над „Уулвърхемптън“ тимът на Юрген Клор има 35 победи и 5 равенства във Висшата лига. По-дълги са сериите само на „Нотингам“ (42 мача), „Хъдърсфийлс“ (43) и „Арсенал“ (49). А „Челси“ също е на кота 40. „Уулвърхемптън“ се озъби страшно на „Ливърпул“, но шест минути преди края Роберто Фирмино вкара победния гол. Резултатът можеше и да е различен, но Клоп призна: „Вече не знам точно с колко точки водим!“ Бразилецът Фирмино има шест гола в последните осем мача на „Ливърпул. А от началото на миналия сезон бекът Трент Александър-Арнолд има 22 асистенции. И колкото да страда „Манчестър Юнайтед“, „червените дяволи“ издържаха един рекорд при атаките на „Ливърпул“. Тимът от „Олд Трафорд“ има осем поредни победи със сухи мрежи, а „Ливърпул“ остана на кота 7. В липсата на алтернатива „Юнайтед“ е на път да се обърне към забравен герой. Карлос Тевес може да подпише петмесечен договор и да се опита да оправи атака на „дяволите“. През 2008-а аржентинецът имаше основна заслуга за спечелването на Шампионската лига. „Юнайтед“ се провали в опита да вземе Бруно Фернандеш от „Спортинг“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\t„Ливърпул“ лети, „Юнайтед“ – на спа\t\t\t"}
{"url": "https://trud.bg/%d0%b6%d0%be%d0%b7%d0%b5%d0%bf-%d0%b1%d0%be%d1%80%d0%b5%d0%bb-%d1%83%d0%b4%d1%8a%d0%bb%d0%b6%d0%b8-%d1%81%d1%80%d0%be%d0%ba%d0%b0-%d0%bd%d0%b0-%d0%bc%d0%b5%d1%85%d0%b0%d0%bd%d0%b8%d0%b7%d0%bc%d0%b0/", "text": "Върховният представител на ЕС по външната политика и сигурността Жозеп Борел заяви днес, че е удължил срока за обсъждане на пътищата за спасяването на ядрената сделка с Иран от 2015 г., в рамките на механизма за уреждане на спорове, задействан от Франция, Германия и Великобритания, предаде Ройтерс. „Постигнахме съгласие, че е необходимо повече време заради сложността на засегнатите въпроси. Затова срокът се удължава“, заяви Борел. На 14 януари Борел бе уведомен от Париж, Лондон и Берлин, че трите страни са задействали механизма за уреждане на спорове, което на теория стартира 15-дневен процес на решаване на спорните въпроси с Иран. На практика обаче не е ясно откога трябва да започне да тече 15-дневния период, защото Иран все още не е признал официално процеса за консултации, казаха запознати служители, информира БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tЖозеп Борел удължи срока на механизма за уреждане на спорове по ядрената сделка с Иран\t\t\t"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%ba%d0%b8%d1%82%d0%b5-%d0%b7%d0%b0-%d0%bd%d0%b5%d1%80%d0%b5%d0%b3%d0%bb%d0%b0%d0%bc%d0%b5%d0%bd%d1%82%d0%b8%d1%80%d0%b0%d0%bd%d0%be-%d0%be%d1%82%d0%b3%d0%bb/", "text": "В Община Свищов се проведе заседание на Общинската комисия за борба с епизоотичните ситуации на територията на община Свищов. Заседанието бе открито от председателя на ОбС – Свищов и практикуващ ветеринарен лекар д-р Кристиян Кирилов, а д-р Валери Иванов – гл. инспектор в отдел „ЗЖ” при ОДБХ – Велико Търново запозна присъстващите с актуалната ситуация относно разпространението на заболяването африканска чума по свинете на територията на Република България. Посочено беше, че на територията на община Свищов няма регистрирани нови огнища на заболяването, поради липсата на възприемчиви домашни животни. При дивите прасета не са констатирани положителни случаи за последния месец. Д-р Иванов информира присъстващите и с утвърдения от Централния епизоотичен съвет към Министерски съвет План за контрол, управление при кризи и предотвратяване на разпространяването на заболяването африканска чума по свинете за 2020 година. \nПрисъстващите бяха запознати и с новите мерки за биосигурност на животновъдните обекти за отглеждане на свине, регламентирани в Наредба № 44 от 20 април 2006 г. за ветеринарномедицинските изисквания към животновъдните обекти, влезли в сила от 17.01.2020 г. Д-р Иванов изтъкна, че през цялата 2020 г. ще продължат проверките за установяване на нерегламентирано отглеждане на свине, като нарушителите ще бъдат санкционирани с глоба от 500 лева. Общинската комисия за борба с епизоотичните ситуации реши Община Свищов да организира и проведе чрез средствата за масово осведомяване информационна кампания за наложената забрана за отглеждане на свине в личните стопанства до края на 2020 г. ; за необходимостта от регистриране на тези животновъдни обекти в Областната дирекция по безопасност на храните във Велико Търново и за въвеждането на мерки за биосигурност при отглеждане на свине. Решено бе още Общинската комисия за борба с епизоотичните ситуации да провежда заседания най-малко два пъти месечно, както и извънредно в изпълнение на решение на Областната комисия за борба с епизоотичните ситуации на територията на област Велико Търново. На заседанието, освен членовете на комисията, присъстваха кметовете на селата Вардим, Българско Сливово и Хаджидимитрово и кметският наместник на с. Совата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПроверките за нерегламентирано отглеждане на свине ще продължат през цялата година в Свищовско\t\t\t"}
{"url": "https://trud.bg/%d0%be%d1%82%d1%81%d1%82%d1%80%d0%b5%d0%bb%d1%8f%d0%bd%d0%b8-%d1%81%d0%b0-%d0%bd%d0%b0%d0%b4-35-800-%d0%b4%d0%b8%d0%b2%d0%b8-%d0%bf%d1%80%d0%b0%d1%81%d0%b5%d1%82%d0%b0-%d0%b8%d0%b7%d0%bf%d1%8a%d0%bb/", "text": "Груповият лов на дива свиня се удължава до 16 февруари 2020 г., става ясно от заповед на земеделския министър Десислава Танева. Решението е на база становища на Център за оценка на риска по хранителната верига и Българска агенция по безопасност на храните, в които се подчертава, че достигнатият отстрел на дива свиня до момента е недостатъчен. Според експертите удължаването ще спомогне за максимално намаляване броя на дивите свине, а оттам и за намаляване на риска от разпространение на заболяването Африканска чума по свинете. Към 20 януари 2020 г. са отстреляни 35 867 диви свине, което е 44,19 % от плана за отстрел. По разчети на ИАГ и БАБХ е необходимо да бъдат отстреляни до 81 161 броя свине, за да има ефект върху редуциране на популацията в размер, който да повлияе за намаляване разпространението на чума. Според мотивите на ЦОРХВ и БАБХ, към 31.01.2020 г., когато изтича досегашният срок за ловуване, няма да бъдат достигнати препоръчителните от Европейския орган по безопасност на храните EFSA показатели за плътност на дивата свиня на единица площ. \nю \nЛовът ще се извършва по утвърдени от директорите на ДГС и ДЛС графици само в ловни райони, в които запасите на дива свиня не са намалени с достатъчния брой при реализирания досега отстрел. При издаването на разрешителните ще се взема предвид и смъртността на диви свине от АЧС в съответния регион. Тъй като в много от районите на Североизточното държавно предприятие броя на дивите свине е сведен до минимум, директорът на СИДП инж. Веселин Нинов разпореди на директорите да не утвърждават графици за групов лов за ловните райони, където няма диви свине. Директорите на ДГС и ДЛС да следят внимателно реалната ситуация по места и райони за числеността на запасите от дива свиня. В районите, в които няма свине, да не се допуска групов лов, още повече в местата, където са концентрирани благороден елен и сърна. „Убеден съм, че повечето ловни дружини ще подходят отговорно по въпроса и няма да инициират такъв лов, но има и места, на които ще надделеят недобросъвестни ловци, които ще използват ситуацията за бракониерски лов за друг вид дивеч. Това не трябва да се допуска“, категоричен е инж. Веселин Нинов. Съгласно издадена заповед, се засилва контролът и отговорното спазване на законовите разпоредби при извършване на лов, като излетите ще се провеждат само в присъствието на служители от териториалните поделения на държавните предприятия или от регионалните дирекции по горите. През следващите седмици всички членове на ловни дружини, които са получили разрешително за лов, ще подлежат на стриктни проверки от страна на горските и ловни стопанства и правоохранителните органи. Ще се следи дали се спазват всички законови изисквания при организиране на ловните излети, както и какви животни се отстрелват. От ръководството на СИДП предупреждават, че нарушителите ще бъдат санкционирани и призовават всички ловци да бъдат отговорни, за да се опази дивечът в региона. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tОтстреляни са над 35 800 диви прасета, изпълнен е 44% от плана\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-10-%d1%87%d1%83%d0%b3%d1%83%d0%bd%d0%b5%d0%bd%d0%b8-%d1%80%d0%b0%d0%b4%d0%b8%d0%b0%d1%82/", "text": "Двама мъже са задържани в момент на кражба на чугунени радиатори от професионална гимназия в град Добрич – съобщават от полицията. В четвъртък около 14,45 часа са установени двама мъже на 30 години и 31 години, известни на МВР. При последвалите полицейски действия е констатирана липсата на 10 броя чугунени радиатори от сградата. Срещу извършителите са взети мерки за неотклонение „Задържане под стража“. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tДвама мъже задигнаха 10 чугунени радиатора от гимназия в Добрич\t\t\t"}
{"url": "https://trud.bg/%d0%b1%d0%b5%d0%bb%d0%b3%d0%b8%d0%b5%d1%86-%d0%b5-%d0%bf%d1%8a%d1%80%d0%b2%d0%b8%d1%8f%d1%82-%d0%b7%d0%b0%d0%bf%d0%b8%d1%81%d0%b0%d0%bb-%d1%81%d0%b5-%d1%83%d1%87%d0%b0%d1%81%d1%82%d0%bd%d0%b8%d0%ba/", "text": "Белгиец от Льовен е първият записал се участник в 43-тия Международен летен семинар по български език и култура, който се провежда ежегодно във Великотърновския университет „Св. Св. Кирил и Методий“. Ив Вапетеген е на 38 години, юрист по професия. Той подаде документите си за новото издание на семинара, което ще се проведе от 13 юли до 2 август 2020 г. във Велико Търново. И тази година програмата на семинара включва практически обучения по български език и десет специализирани семинара, съобразени с интересите на участниците: съвременен български език; българската литература и изобразителното изкуство; съвременно българско кино; съвременна българска литература; български фолклор; история и култура на България; българска етнография; култура и изкуство на България; съвременно кино – уъркшоп; туризъм, многоезичие и превод. В рамките на две седмици, участниците ще изучават български песни и народни танци. По традиция са предвидени и две екскурзии, които ще запознаят гостите с красотата на българските градове. Последните дни от семинара участниците ще бъдат на българското Черноморие в курортен комплекс Албена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tБелгиец е първият записал се участник в семинара по българистика във ВТУ\t\t\t"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%be%d0%b4%d0%be%d0%b1%d1%80%d0%b8-%d1%81%d0%bf%d0%be%d1%80%d0%bd/", "text": "Френското правителство подписа спорния закон за пенсионна реформа на президента Еманюел Макрон и даде на синдикатите три месеца за преговори по възрастта за пенсиониране, предаде ДПА. Сега текстът отива в парламента. Преговорите между синдикатите и работодателите по предложеното повишаване на базовата възраст за пенсиониране ще започнат на 30 януари, съобщи държавният секретар за пенсионната реформа Лоран Пиетрашевски след правителственото заседание. Пенсионната реформа във Франция стана повод за нестихващи протести в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tФренското правителство одобри спорната пенсионна реформа\t\t\t"}
{"url": "https://trud.bg/%d1%81%d0%b0%d1%87%d0%b5%d0%b2%d0%b0-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82-%d0%bd%d0%b0-%d0%bd%d0%be%d0%b2%d0%b0%d1%82%d0%b0-%d0%b5%d0%ba-%d0%b5-%d0%be%d1%81%d0%b8%d0%b3%d1%83%d1%80/", "text": "Една от очакваните приоритетни законодателни инициативи на новата Европейска комисия /ЕК/ е свързана с осигуряването на справедлива и адекватна минимална работна заплата / МРЗ/, съгласно принцип 6 от Европейския стълб за социалните права. Очакванията са през лятото или в началото на есента на 2020 г. да бъде приета такава инициатива, като преди нея ще има консултации, съгласно Лисабонския договор с националните парламенти и с Европейския парламент, със социалните партньори и с гражданския сектор. Това каза министърът на труда и социалната политика Деница Сачева в отговор на парламентарен въпрос от народния представител Георги Гьоков за предложението на Европейската комисия за въвеждане на задължителна минимална работна заплата за целия Европейски съюз. Съдържанието на инициативата може да обхване три основни въпроса – покритие на минималната работна заплата, задължително определена от закона или на основата на колективно трудово договаряне; адекватност на минималната заплата; прозрачност и предсказуемост на механизма на определяне на задължителната минимална заплата, обясни министър Сачева. Тя уточни, че се очаква ЕК да направи избор между предложение за директива или препоръка на Съвета, в зависимост от амбицията, процедурите и очакваните оспорвани дебати от страна на държавите членки. Това се очаква да се случи в рамките на шест седмици, на 14 януари ЕК започна първа фаза на консултациите и след като бъде представено предложението – или за директива, или за препоръка, ще можем и ние да започнем консултации, каза Деница Сачева. „Инициативата е за рамков документ, в който да се отчитат националните особености и традициите на държавите членки, като за справедливо предложение се обсъжда 60 процента от медианната работна заплата на съответната държава, а в България сега минималната работна заплата е над 60 процента от медианната работна заплата“, обясни социалният министър. Идеята за минимална работна заплата в Европа е от 1992 г., каза Гьоков и отбеляза, че тази идея има много привърженици, но и много противници. В началото на мандата на новия Европейски парламент въпросът отново беше поставен и ЕК предлага въвеждането на МРЗ в Европа, добави депутатът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tСачева: Приоритет на новата ЕК е осигуряването на справедлива минимална работна заплата\t\t\t"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%82%d0%b5-%d0%b2-%d1%88%d0%bf%d0%b8%d0%be%d0%bd%d0%b0%d0%b6-%d1%80%d1%83%d1%81%d0%ba%d0%b8-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8/", "text": "48 часа да напуснат България имат двамата руски дипломати, за които , че има данни, че са извършвали шпионска дейност на територията на страната, съобщава  . Днес следобед руският посланик Анатолий Макаров е получил две протестни ноти от висш дипломат във Външно министерство. Дипломатът беше призован в МВнР, тъй като е представителят на Москва с най-висок ранг у нас. По-рано днес външният министър Екатерина Захариева обяви, че ще привика посланика на Русия у нас Анатолий Макаров за среща във връзка със случая. Става дума за първия секретар в консулския отдел и за служител в търговското представителство, и двамата – с дипломатически имунитет. Според прокуратурата двамата са събирали информация, представляваща държавна тайна, с цел издаването ѝ на чужда държава или чужда организация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tОбвинените в шпионаж руски дипломати имат 48 часа да напуснат страната\t\t\t"}
{"url": "https://trud.bg/%d0%bd%d0%b5%d1%81%d0%bb%d0%b8%d1%85%d0%b0%d0%bd-%d0%b0%d1%82%d0%b0%d0%b3%d1%8e%d0%bb-%d0%b8-%d0%b5%d0%bd%d0%b3%d0%b8%d0%bd-%d0%b0%d0%ba%d1%8e%d1%80%d0%b5%d0%ba-%d0%bb%d1%83%d0%b4%d0%be-%d0%b2%d0%bb/", "text": "Главните актьори играят срещу големи хонорари По турски канал с голям успех се завъртя новият сериал “Дъщерята на посланика”. Това бе предварително предсказано от участието на мега звездите Неслихан Атагюл и Енгин Акюрек в главните роли. В Twitter поредицата набра популярност още преди излизането си. Съдейки по коментарите, очаква се, “Дъщерята на посланика” да е сред най-гледаните телевизионни поредици, състезавайки се по рейтинг с “Чукур”, “Забранената ябълка” и “Жесток Истанбул”. В новия сериал феновете на турските сапунки могат да гледат ведно едни от най-популярните турски актьори Неслихан Атагюл от “Черна любов” и Енгин Акюрек – “Пепел от рози”. Интересът е провокиран не само от от водещите актьори и сценария, но и от мястото на заснемането на даден проект. Така например, след излъчването на мега поредицата “Великолепният век”, потокът на туристите в истанбулския дворец Топкапъ се увеличи значително. В продукцията “Дъщерята на посланика” рекламодатели са основно туристически агенции  заинтересовани от популяризацията на курортните градове в турския вилает Мугла. \nТрябва да се отбележи, че сериалът се снима на фона на зашеметяващи гледки, които няма да оставят равнодушни любителите на красивата природа. Кадрите перфектно комбинират съвремието с традициите и нравите в южната ни съседка. И всичко това на фона на сърцераздирателни мелодии, красиви гласове и основния саундтрак към сериала. Предварително подписаният договор с главните актьори предвижда поредицата да е минимум 21 серии. Неслихан Атагюл и Енгин Акюрек могат да разчита на значително заплащане от 65 хиляди турски лири на епизод. Дори проектът да бъде закрит по-рано, те пак ще получат дължимото им възнаграждение. И този път по време на ангажимента си актрисата Неслихан Анагюл ще е далеч от съпруга си Кадир Доулу, имайки предвид, че първите серии например, се снимат в Черна гора, където екранният є баща е посланик. След това екипът се мести във вилаета Мугла в близост до курортния град Бодрум. Още преди началото на “Дъщерята на посланика” стана ясно, че Неслихан е отказала по време на снимките да живее в хотел и за нея е наета малка къща. В почивните дни при нея идва съпругът є Кадир Доулу, който пък в същия момент се снима в друг сериал. Сюжет Историята на “Дъщерята на посланика” е написана от сценаристите на “Черна любов”, в който Неслихан Атагюл игра заедно с Бурак Йозчивит и Каан Урганджъоулу. Новият сериал разказва историята на лудо влюбените Санджар /Енгин Акюрек/ и Нара /Неслихан Атагюл/. Тя е дъщеря на посланик, а той – син на беден фермер. Двамата се влюбват при първата си среща. Бащата на Нара е богат и влиятелен човек, който обича дъщеря си и иска тя да се задоми за себеподобен нему мъж и е против връзката є с Санджар. Така младите хора нямат друг избор, освен да се оженят тайно. В сватбената нощ обаче Нара изчезна, а Санджар смята, че го е предала, връщайки се при семейството си. Всичко обаче не е толкова просто – Нара оставя любимия си за негово добро. След години тя се появява отново в живота на забогателия вече Санджар и това се случва в навечерието на сватбата му с друга жена. Любовта между него и Нара се възпламенява отново… \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tНеслихан Атагюл и Енгин Акюрек лудо влюбени в „Дъщерята на посланика”\t\t\t"}
{"url": "https://trud.bg/%d1%82%d0%b0%d0%b9%d0%b1%d0%b5-%d1%8e%d1%81%d0%b5%d0%b8%d0%bd-%d0%bb%d0%b8%d0%ba%d1%83%d0%b2%d0%b0-%d1%81-%d1%82%d0%b8%d1%82%d0%bb%d0%b0-%d1%81%d0%bb%d0%b5%d0%b4-3-%d1%82%d1%83%d1%88%d0%b0/", "text": "Тайбе Юсеин бе безапелационна и на държавния шампионат по борба в зала „Христо Ботев“. Световната и двукратна европейска шампионка триумфира в по-горната за нея категория до 65 кг, след като постигна три победи с туш. Спортист №1 на България за 2018-а взе и приза за най-технична състезателка. Наградата за най-резултатна получи Миглена Селишка (50). Трикратната еврошампионка за девойки регистрира 4 успеха с туш и технически туш. \nБиляна Дудова, три пъти №1 на континента, пък стана победителка в кат. до 57 кг без борба, тъй като съперничките й не посмяха да излязат. При тежките до 76 кг Мария Оряшкова също бе убедителна, след като ликува на върха с 5 победи. При мъжете в класическия стил дебютантът при големите Едмонд Назарян бе категоричен и на финала срещу Стефан Григоров – 9:0 в кат. до 55 кг. 18-годишният син на именития Армен Назарян бе обявен и за най-техничен борец на първенството. А най-резултатен стана Кирил Милов (97). Световният вицешампион от 2018-а не даде точка на съперниците си и в 4-те срещи, а финалната приключи с 9:0 срещу Симеон Станкович. \nВ останалите категории титулярите си взеха златото – Иво Ангелов (60), Тарек Абделслав (87), Айк Мнацаканян (77). \nУтре от 10 ч са схватките в свободния стил. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tТайбе Юсеин ликува с титла след 3 туша\t\t\t"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%b8-%d0%ba%d0%be%d0%b1%d1%80%d0%b0%d1%82%d0%b0-%d0%bd%d0%b5-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d0%bc%d1%8f%d1%81%d1%82/", "text": "Антъни Джошуа и Кубрат Пулев не се разбраха за мястото на боя, поне засега. Двамата трябва да уговорят мач до 31 януари. Кобрата е претендент за титлата на Международната боксова федерация и по-рано обяви, че битката ще е в Истанбул. Шампионът обаче настоява да е в Лондон. „Лошите новини са, че Кубрат иска възможно най-много пари и осъзнава, че може да ги получи в Истанбул, Саудитска Арабия, Конго или Нигерия – заяви Еди Хърн, мениджър на британеца. – Антъни обаче определя правилата. В крайна сметка може да се откажем от боя с Пулев, ако той не поиска да се боксира във Великобритания.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tДжошуа и Кобрата не се разбраха за мястото\t\t\t"}
{"url": "https://trud.bg/%d0%bc%d0%b0%d1%80%d0%b8%d1%86%d0%b0-%d0%bf%d1%80%d0%b8%d0%b7%d0%b5%d0%bc%d0%b8-%d0%b3%d1%80%d0%b0%d0%bd%d0%b4%d0%b0-%d0%b4%d0%b8%d0%bd%d0%b0%d0%bc%d0%be-%d0%bc/", "text": "Волейболистките на „Марица“ (Пд) приземиха гранда „Динамо“ (М) и взеха сладък реванш от най-титулувания отбор в Европа. Насред руската столица българките пречупиха 11-кратните шампионки на континента с 3:1 (23, -18, 23, 17), а двубоят от Шампионката лига бе изгледан едва от около 1300 зрители в легендарната зала на домакините. \nТака българките постигнаха първа победа като гост в груповата фаза на престижния турнир, и то срещу най-класния съперник в последните 15 години. „Момичетата изиграха един страхотен мач, всички сме щастливи – заяви емоционално треньорът Иван Петков. – Държахме се много добре като колектив. Успяхме да си изпълним задачите, които имахме и излязохме с огромно желание за победа. Това ни беше и последният шанс да „хванем влака“ за елиминациите.” \nВъпреки победата пловдивчанки остават на последното 4-о място в групата с един успех, 3 загуби и 4 точки. Но с този триумф „Марица“ запази шансове за класиране на четвъртфиналите, а пътят минава през задължителни победи в оставащите два мача, в които приема френския „Кан“ на 5 февруари и „Уралочка“ (Екатеринбург) на 18-и февруари. \nЛидер е „Кан“ с баланс от 3:1 и актив от 9 т. Следван от „Динамо“ и „Уралочка“ (Екатеринбург) с по 2:2 и съответно 6. и 5 т. \nВ битката с „Динамо“ българките доминираха през по-голямата част от срещата и нито за миг не се огънаха пред титулувания си съперник. Рускините излязоха със същия състав, с който надделяха при гостуването на „Марица“ на 27 ноември в зала „Колодрума“ (3:1). Дебют за пловдивчанки обаче направиха националките Христина Вучкова и Емилия Димитрова, които дадоха допълнителна увереност на тима „Уникални са емоциите след такава победа – каза капитанката Лора Китипова, която взе и наградата на най-полезна състезателка на мача. – Горда съм от отбора, защото в този състав тренираме от съвсем скоро. Включването на Емилия Димитрова и Христина Вучкова също ни помогна много. Имаше много енергия и позитивни емоции и това доведе до победата.“ Огромен принос за успеха имаше и невероятната игра в защита на Жана Тодорова. А топреализатор за пловдивчанки стана Александра Малинова с 18 т. „Играта на рускините бе впечатляваща – призна Дженифър Крос, играеща на поста център в „Марица“. – Но ние бяхме добре подготвени. Трудно беше да преодолеем блока им. А дали сме вярвали, че ще успеем? Не можехме да сме сигурни, че толкова труден мач ще приключи по този начин, но определено бяхме готови за битка. И сме много щастливи, че успяхме.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМарица“ приземи гранда „Динамо“ (М)\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc/", "text": "България и Република Кипър споделят амбицията да засилят сътрудничеството си в областта на енергетиката, икономиката и свързаността, като това ще създаде нови възможности и за региона на Източна и Югоизточна Европа. Тази обща позиция изразиха на среща на „Дондуков“ 2 държавният глава Румен Радев и министърът на външните работи на Република Кипър Никос Христодулидис, който е на посещение в София, съобщават от прессекретариата на държавния глава. На срещата беше обсъдено предстоящото посещение у нас на кипърския президент Никос Анастасиадис по покана на Румен Радев през февруари, която ще даде нов импулс на приятелските отношения между двете страни. Българският президент и кипърският външен министър разгледаха перспективите за задълбочаване на бизнес контактите между двете страни, както и за подобряване на транспортната свързаност в нашия регион. България има интерес към енергийните проекти за пренос на природен газ, част от които е и Кипър. Енергийната ни свързаност ще допринесе за диверсификацията на европейската енергийна карта, заяви още Румен Радев. Двете държави споделят не само общи интереси и позиции, но се изправят и пред общи предизвикателства като миграционния натиск и запазването на сигурността в региона. Европа трябва да е по-активна и да намери дългосрочни и трайни решения за бежанската криза, като отчита принципа на солидарност, но и националните специфики на всяка страна, беше общата позиция на Румен Радев и Никос Христодулидис, които отчетоха необходимостта от работещи и оперативни механизми за решаване на проблемите пред Общността. Двамата бяха единодушни, че европейската перспектива за страните от Западните Балкани има изключително значение за стабилността и сигурността не само на Югоизточна Европа, а и на Европейския съюз. Българската общност в Кипър и многобройните студенти кипърски граждани, завършили висшето си образование в България, са важна връзка за двете държави, беше посочено още на срещата. Сънародниците ни в Кипър формират третата по численост общност в страната и имат своя принос за двустранното партньорство в икономиката и културата, заяви Никос Анастасиадис. Президентът Радев изказа благодарност за създадените условия за сънародниците ни да съхранят културата си, както и за спазването на техните трудови права. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПрезидентът: България има интерес към енергийните проекти за пренос на природен газ, част от които е Кипър\t\t\t"}
{"url": "https://trud.bg/%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0-%d1%81%d0%bc%d0%b5%d0%bd%d1%8f%d1%82-%d1%81%d1%82%d0%b0%d1%80%d0%b8%d1%82%d0%b5-%d0%bf%d0%b5%d1%87%d0%ba%d0%b8-%d0%bd%d0%b0-%d1%82/", "text": "Община Бургас започва приема на документи за участие в Пилотната фаза на Интегрирания проект по Програма ЛАЙФ, който предвижда преход към алтернативни форми на отопление на домакинствата. Това съобщиха на пресконференция днес представители на администрацията, сред които зам.-кметът по европейски политики и околна среда Весна Балтина, Маринета Николова – началник на отдел „Екологични политики и програми“, и Величка Великова от дирекция „Европейски политики и програми“. \nИнтегрираният проект „Българските общини работят заедно за подобряване на качеството на атмосферния въздух“ предвижда в Бургас да бъдат подменени отоплителните уреди на 1 994 домакинства. В настоящия етап – Пилотна фаза, ще бъде приложен за първи път разработеният подход за смяна на старите печки, а обхванати ще бъдат общо 80 домакинства. В последващата Основна фаза ще се подменят отоплителните уреди на още 1 914 домакинства. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tДомакинства сменят старите печки на твърдо гориво\t\t\t"}
{"url": "https://trud.bg/%d0%bf%d0%be%d1%82%d0%b2%d1%8a%d1%80%d0%b4%d0%b8%d1%85%d0%b0-5000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d1%84%d0%b8%d1%80%d0%bc%d0%b0%d1%82%d0%b0-%d1%87%d0%b8%d0%b9%d1%82%d0%be/", "text": "Районният съд в Дупница е потвърдил глоба в размер на 5000 лв., наложена на „Феникс-Дупница“ от РИОСВ-Перник, за съхранение на отпадъци върху общински земеделски имот, съобщиха от съда. В депо на фирмата, под мост на автомагистрала „Струма“, през август 2019 г. се запалиха вторични суровини, а пожарът наложи спиране на движението в двете посоки между Дупница и Бобошево и причини сериозни щети на съоръжението. Делото е образувано по жалба на управителя на дружеството Кольо Илиев за допуснати от екоинспекцията процесуални нарушения при съставянето на наказателното постановление за налагане на глобата. Проверката е била извършена по сигнал на Община Дупница през ноември 2018 година. Тогава било установено, че върху общински поземлен имот се съхраняват пластмасови отпадъци, пластмасови бидони и бали с отпадъци от блистери. Съставен е акт, а три месеца по-късно, през февруари 2019 г., и наказателно постановление. Съдът е отхвърлил жалбата на Кольо Илиев като неоснователна, но е изменил основанието, на което е наложена санкцията. Според съдебния състав, нарушението се отнася до забраната за съхранение на отпадъци на неразрешени за това места. Съдът не е изменил размера на наложената санкция. Решението на Районния съд може да се обжалва пред Кюстендилски административен съд, където вече е постъпила жалба срещу него, допълниха от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПотвърдиха 5000 лв. глоба за фирмата, чийто боклук запали магистрала „Струма“\t\t\t"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b4%d0%be%d0%bc%d0%b0%d1%88%d0%bd%d0%be-%d0%bd%d0%b0%d1%81%d0%b8%d0%bb%d0%b8%d0%b5-%d0%bd%d0%b0%d0%b4-%d1%83%d1%87%d0%b5%d0%bd%d0%b8/", "text": "Пребиха ученик в Габрово, а от полицията разследват домашно насилие. На 22 януари е получен сигнал от ръководството на основно училище в Габрово за нанесен побой на техен ученик. След разследване, е задържан за 24 часа извършителят на деянието. По случая е образувано е досъдебно производство за нанесена лека телесна повреда при условията на домашно насилие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tРазследват домашно насилие над ученик в Габрово\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d1%81/", "text": "„Въглищните централи за България са изключително важни базови мощности. 40 % от електрическата енергия на страната се гарантира именно от този тип производители на електрическа енергия. През зимата този процент достига 60 %. Не можем да вземем лесно решение в тази посока. Затова и правителство и аз като министър на енергетиката в рамките на Съвета по енергетика, които се провеждат в ЕК винаги сме отстоявали позицията, съгласно която ние казваме много ясно и категорично – да, България подкрепя този целия стремеж към производство на чиста енергия, нисковъглеродна икономика, но този преход трябва да бъде плавен, справедлив и съобразен с националната специфика на всяка една държава членка“. Това каза министърът на енергетиката Теменужка Петкова в отговор на депутати от БСП политиката на Министерство на енергетиката по отношение на бъдещето на въглищните топлоелектрически централи в България.  България ще ползва мощностите на въглищните си централи, те са важни за енергийната и националната ни сигурност, заяви Петкова. „Секторът „енергетика“ е много важен и ние в годините сме доказали, че когато става дума за енергетика, когато става дума за важни неща, които са свързани с енергийната ни сигурност, респективно с нашата нациоална сигурност, всички ние съумяваме да намерим сили и да обединим усилията си, за да може да вземем най-доброто и разумно решение за България“, каза още министърът. Тя отчете, че в енергетиката не става дума за политики за ден, два или година. „Това са политики, които касаят цялото наше общество, гражданите и бизнеса и това са решения, които трябва да вземаме заедно. Неслучайно и Законът за енергетиката ясно е посочил как се взимат решенията в областта на енергетиката. На практика държавната политика в този сектор се определя съвместно от Народното събрание и от Министерски съвет“, каза тя. Според нея темата на питането е важна и навременно поставена. „В момента сме в ситуация, в която трябва да вземем важно решение за българската енергетика. От една страна България като държава членка на ЕС разбира се, следва политиките, приоритетите на ЕС в областта на енергетиката и това няма как да не бъде така. Всички ние знаем каква е трайната визия и политика на ЕС в областта на енергетиката, каква е борбата с климатичните промени и всъщност какъв дял в тази борба се определя на сектор „Енергетика“ в рамките на всички държави членки на ЕС. България е съпричастна с всички тези приоритети на ЕС, от друга страна стои много важният въпрос с енергийната сигурност на страната, свързан с нашите географски дадености, като структуриране на електроенергийната система на нашата страна. Тук вече възниква въпросът, че трябва да намерим баланса между европейските политики в областта на енергетиката и нашите национални интереси“, коментира Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМинистър Петкова: България подкрепя стремежа към нисковъглеродна икономика, но преходът трябва да бъде плавен\t\t\t"}
{"url": "https://trud.bg/%d0%b1%d1%83%d0%bb%d0%bc%d0%b0%d1%80%d0%ba%d0%b5%d1%82-%d0%bb%d0%be%d1%88%d0%b0%d1%82%d0%b0-%d0%b6%d0%b5%d0%bb%d0%b5%d0%b7%d0%be%d0%bf%d1%8a%d1%82%d0%bd%d0%b0-%d0%bc%d1%80%d0%b5%d0%b6%d0%b0/", "text": "Разследването на взрива в Хитрино, при който преди три години загинаха седем души, а други 29 бяха ранени, е пренебрегнало основните причини за инцидента, смятат от фирмата-превозвач, които коментираха осъдителните присъди за двамата машинисти по делото. Според ръководството на „Булмаркет“, композицията е дерайлирала не заради скоростта, а заради лошото състояние на железопътната инфраструктура. Признават, че взривилата се цистерна е била с фалшиви документи, издадени от румънска фирма, но от „Булмаркет“ не са знаели за това. Компанията е готова да изплати обезщетения на всички пострадали и на наследниците на загиналите. „Независимо с каква скорост се движи влаковата композиция, тя е могла да дерайлира. Считаме, че машинистите не са виновни в причинения инцидент. Убедени сме, че основната причина е състоянието на железопътната инфраструктура и че трябва да се вземат спешни мерки за предотвратяване на бъдещи инциденти“, заяви Светослав Първанов – зам.-управител на „Булмаркет ДМ“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\t„Булмаркет“: Лошата железопътна мрежа е виновна за инцидента в „Хитрино“\t\t\t"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%b8%d0%bb%d0%b8-18-%d0%ba%d0%bb%d1%83%d0%b1%d0%b0-%d0%b7%d0%b0-%d1%81%d0%b5%d0%ba%d1%81-%d1%80%d0%be%d0%b1%d0%b8%d0%bd%d0%b8-%d0%be%d0%b1%d0%b7%d0%be%d1%80/", "text": "При операция “Тезей” в 8 държави са арестувани 72-ма трафиканти на хора Задържани са 9 обявени за издирване у нас Проверени са съдържателите, персонала и посетителите на 18 нощни заведения в София и други градове. Установено е, че в някои от тях се предлагат секс услуги и три от баровете са затворени. Спасена е секс робиня, карана насила да проституира. На Дунав мост в Русе са открити 36 кг хероин, скрити в тайник в лек автомобил. Заловени са общо 9 издирвани, един от които имал присъда за наркотици, а полицаите го заловили преди поредната му сделка с дрога. Това са резултатите за България от проведената от 6 до 19 декември международна операция на Интерпол под кодовото име “Тезей”. В нея са участвали още полицаите от Северна Македония, Сърбия, Румъния, Турция, Босна и Херцеговина, Албания и Молдова, а тя е ръководена от оперативен щаб в централата на Интерпол в Лион. За две седмици в големите градове, по гарите и летищата, както и по граничните пунктове между тези страни, е имало засилени проверки на хора и автомобили. Общо при операцията са арестувани 72-ма трафиканти на хора, 167 контрабандисти. Открити са 2000 нелегални мигранти, 1500 фалшиви паспорта и други лични документи. Иззети са 30 кораба и 200 надуваеми лодки, с които се превозвани преселници. Открити са много наркотици и оръжия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tПроверили 18 клуба за секс робини (обзор)\t\t\t"}
{"url": "https://trud.bg/%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d1%82-%d1%81%d0%b5%d0%b2%d0%b5%d1%80%d0%bd%d0%be%d0%b8%d1%80%d0%bb%d0%b0%d0%bd%d0%b4%d0%b5%d1%86-%d0%be%d0%b1%d0%b2%d0%b8%d0%bd%d1%8f/", "text": "22-годишен северноирландец, арестуван след откриването на 39 тела в хладилен камион в Есекс, ще бъде екстрадиран, постанови съдът в Дъблин, съобщава БГНЕС. Еймън Харисън беше арестуван по европейска заповед за арест миналата година и е изправен срещу обвинения в трафик на хора, подпомагане на незаконна имиграция и 39 убийства. Той се яви в наказателния съд в Дъблин днес, за да изслуша решението за екстрадицията му, чието производство започна през ноември. Това се случва няколко месеца, след като шофьорът на камиона – 25-годишният Морис Робинсън – се призна за виновен в подпомагането на нелегална имиграция. Той също е изправен пред обвинения за 39 убийства. 39 жертви – всички граждани на Виетнам на възраст между 15 и 44 години – бяха открити в хладилен камион в индустриален парк през октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tЕкстрадират северноирландец, обвиняем по случая с камиона-ковчег в Есекс\t\t\t"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%b5%d0%bd-%d1%80%d1%8a%d1%81%d1%82-%d0%be%d1%82-145-%d0%bd%d0%b0-%d0%b7%d0%b0%d0%b5%d0%bc%d0%b8%d1%82%d0%b5-%d0%b7%d0%b0-%d0%b6%d0%b8%d0%bb%d0%b8%d1%89%d0%b0/", "text": "Бизнес кредитите нараснаха с 5,9% Жилищните кредити нарастват с рекордните 14,5% за година, обявиха от БНБ. В края на декември общият размер на отпуснатите от банките жилищни заеми е 10,77 млрд. лв. като за година се увеличава с 1,56 млрд. лв. Потребителските заеми за домакинствата също бързо нарастват – с 10,8%, или с 1,22 млрд. лв. за година, и към края на декември са в размер на 11,33 млрд. лв. Затова наскоро БНБ предприе още една стъпка за охлаждане на бързия ръст на кредитирането. Управителният съвет на БНБ повиши нивото на антицикличния капиталов буфер, приложим към отпусканите кредити в страната, на 1,5% за първото тримесечие на 2021 г. Това означава, че банките ще заделят повече резерви за всеки отпуснат кредит. В момента буферът е 0,5%, а от 1 април 2020 г. ще нарасне на 1%. При бизнес кредитите също има сериозно увеличение – с 5,9%, или с 1,93 млрд. лв. за година, като в края на декември те надминават 34,6 млрд. лв. Хората не само взимат повече нови заеми от фирмите, но и спестяват повече. За година депозитите на граждани нарастват с 4,1 млрд. лв. и досигат 55,6 млрд. лв. А влоговете на фирми се увеличават с 3,31 млрд. лв. до 26,5 млрд. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tРекорден ръст от 14,5% на заемите за жилища\t\t\t"}
{"url": "https://trud.bg/%d0%b1%d0%b5%d0%b7-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%b2%d1%8a%d0%b2-%d1%84%d0%b8%d0%bd%d0%b0%d0%bb%d0%b8%d1%82%d0%b5-%d0%bd%d0%b0-%d1%81%d1%82%d1%80%d0%b0%d0%bd%d0%b4%d0%b6/", "text": "България остана без финалистки при жените на боксовия турнир „Странджа“ в зала „София“. И трите ни представителки отпаднаха в полуфиналите и завършиха с бронз. В категория до 51 кг Габриела Димитрова бе спряна от американката Вирджиния Фуч с 1:4 съдийски гласа. При 60-килограмовитге Деница Елисеева бе победена от №1 в света за 2018-а Кели Харингтън (Ирландия) с 0:5. А Мелис Йонузова, която е европейска шампионка, бе спряна в кат. до 69 кг от Оши Джоунс с 1:4 (САЩ). По-късно излизат мъжете в полуфиналите. Битките за титлите са в събота с от 14 часа, входът за зрителите е срещу 10 лв. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tБез българки във финалите на „Странджа“\t\t\t"}
{"url": "https://trud.bg/%d0%b6%d0%b5%d0%bd%d0%b0%d1%82%d0%b0-%d1%87%d0%b8%d0%b9%d1%82%d0%be-%d0%bc%d1%8a%d0%b6-%d0%b2%d0%b7%d1%80%d0%b8%d0%b2%d0%b8-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82-%d0%b2%d1%8a/", "text": "Жената, живяла с Веселин Димитров – мъжът, който на 13 януари взриви апартамента им във варненския квартал „Владислав Варненчик“, разказа историята си пред  . Връзката между 52-годишната Антоанета и Веселин още от началото е белязана от агресия и насилие. Първоначално жената вини себе си, надявайки се с времето нещата да се изгладят. „След първия път… С годините започна да зачестява агресията, с шамари, с бой, удари по главата, по корема, общо взето по цялото тяло“, казва Антоанета. Веселин е искал да контролира целия ѝ живот- не я пуска да ходи на работа, изолира я от близки и приятели, заплашва дори сина й и баща й. В края на миналата година е поредният и последен зверски побой над Антоанета. „Просто наистина чашата преля, не издържах вече и си казах, че трябва да има някакъв край и трябва да събера смелост, да се махна и да спре всичко това“, казва жената. Само 10 дни преди инцидента в блок 302, при който пострадаха десетки, Антоанета е настанена в защитено жилище. Научава за случилото се от своя приятелка по телефона. Все още не може да повярва, че мъжът, с когото е живяла толкова години, е способен на подобно деяние. Опитва се обаче да започне живота си наново. „Чувствам се по-свободна, дори не усещам студа, приятно е да излезеш навън, след като с години си бил затворен между четири стени. Приятно е да видиш слънцето“, казва Антоанета. Макар и бавно, се възстановяват и съседите. Семейство Иванови живеят точно над взривения апартамент и са сред най-пострадалите. „Впоследствие разбрахме, че щетите са много големи и е можело и с нас да се случи нещо. Започваме от нулата дето се казва, нямаме друг вариант, просто шанс. Каквото работим, каквото остане ще влагаме тука“, казва Иван Иванов. Хората все още са в общински жилища и не знаят кога ще се върнат по домовете си, макар че получават подкрепата на десетки доброволци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tЖената на взривилия блок във Варна: С годините агресията започна да зачестява\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%be%d1%87%d0%b0%d0%ba%d0%b2%d0%b0-%d1%81%d0%b5-%d0%bf%d0%be-%d0%b4%d0%be%d0%b1%d1%8a%d1%80/", "text": "Министърът на туризма Николина Ангелкова заяви пред  , че се очаква летният сезон през 2020 г. да има по-добри резултати от миналата година. Тя посочи, че Министерството на туризма е обявило обществена поръчка за маркетинг и реклама на чужди пазари – Германия, Великобритания, Полша, Унгария, Чехия, Словакия и Русия. Фалитът на „Томас Кук“ няма да окаже влияние на туристическия сезон у нас, отбеляза Ангелкова. Тя допълни, че са проведени редица срещи с туроператори и те са обещали да се запълни капацитетът. Министърът обяви, че от днес започва работа механизъм, който ще насърчава организирания туризъм у нас. „Става въпрос за периода от май до октомври месец, парите са в размер на 15 млн. лв. и са за четири основни пазара. Това със сигурност ще подпомогне нашите усилия и тези на бранша, за да можем 2020 г. да я посрещнем с добра основа“, уточни министърът. „За нас е важно, че за първи път предлагаме такъв механизъм, който е ориентиран към конкретни резултати. Участниците трябва да докажат, че след октомври месец те са докарали туристите, които са заявили в офертата си за кандидатстване“, допълни Ангелкова. Министърът на туризма заяви, че сумите ще се заплащат, след като спечелилите обществената поръчка фирми докажат своите резултати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМинистър Ангелкова: Очаква се по-добър летен сезон тази година\t\t\t"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd-%d1%81-%d0%bf%d1%80%d0%be%d1%82%d0%b8%d0%b2%d0%be%d0%b3%d0%b0%d0%b7-%d0%be%d0%b1%d1%80%d0%b0-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82/", "text": "Въоръжен грабеж е извършен в бензиностанция в пловдивското село Труд тази сутрин, информира БНТ.  Според първоначалната информация нападателят е бил маскиран с противогаз и въоръжен с газов пистолет, който е насочил към 50-годишен служител на обекта. От касата са взети около 1500 лв.  При извършване на престъплението няма пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМаскиран с противогаз обра бензиностанция в село Труд\t\t\t"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%b2%d0%b4%d0%b8%d0%b3%d0%bd%d0%b0-%d1%81-12-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%b2-%d1%81%d1%82%d1%80%d0%b0%d0%bd%d0%b0%d1%82/", "text": "Електронното правителство е приоритет на бизнеса КРИБ пое ротационното председателство на асоциацията на работодателите С 12% е нараснала средната работна заплата в страната през 2019 г., заяви Васил Велев, председател на Асоциацията на индустриалния капитал в България (АИКБ). Той присъства на пресконференция, на която Асоциацията на организациите на българските работодатели (АОБР) представи своите приоритети. Конфедерацията на работодателите и индустриалците в България (КРИБ) пое ротационното председателство на (АОБР) през 2020 г. “Имаме с какво да се похвалим, нашата икономика работи стабилно и върви нагоре”, заяви председателят на КРИБ Кирил До­мусчиев при представяне на приоритетите на бизнеса. Битката със сивата икономика и корупцията, както и борбата с монопола и картела остават приоритет за работодателите от АОБР. “Всяка година засягаме проблема със сивата икономика. Към декември 2019 г. делът на сивия сектор у нас е 37,8%, което показва неблагоприятна тенденция”, коментира Кирил Домусчиев. Работодателите искат ускорение на изграждането на електронно правителство, както и да се насърчи дигитализацията във фирмите. По думите на Велев по заявка на българските предприятия Агенцията по заетостта трябва да внася чужденци в България, вместо да изнасяме българи в чужбина. Eдно от исканията на бизнеса е в края на майчинството жените да нямат право да ползват платен отпуск за годините, в които са гледали детето си. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tБизнесът вдигна с 12% заплатите в страната\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b8%d0%b7/", "text": "Заместник министър-председателят по икономическата и демографската политика Марияна Николова прие в Министерския съвет главният изпълнителен директор на Асоциацията на европейските търговско-промишлени палати /ЕВРОПАЛАТИ/ Арналдо Абруцини. Те обсъдиха предизвикателствата пред Европа за осигуряване на работна ръка, достойно заплащане и добър жизнен стандарт, за да се удовлетворят очакванията на обществото. Вицепремиерът Николова изтъкна важността на сътрудничеството в рамките на тристранния диалог. „Правителството трябва да поддържа баланса на интересите в социалния диалог“, заяви вицепремиерът. Николова и Абруцини обсъдиха и темата за прозрачността на плащанията по банков път като ключов инструмент за справяне със сивата икономика и проследяване на съмнителните транзакции. В тази връзка вицепремиерът Николова допълни, че непрозрачните плащания са обект на киберсигурността, която обхваща и банковия сектор. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tВицепремиерът Николова се срещна с изпълнителния директор на Европалати\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bc%d0%b5%d1%85%d0%b0%d0%bd%d0%b8%d0%b7%d0%bc%d1%8a%d1%82-%d0%b7%d0%b0-%d0%bd%d0%b0%d1%81/", "text": "Днес обявяваме механизма за целенасочени маркетингови кампании и насърчаване на директни продажби на туристически пакети за дестинация България на целеви пазари през летния сезон. Чрез него ще бъде подпомогнат организираният туризъм и страната ни като конкурентна дестинация. Като начало той е с фокус върху Черноморието за периода 1 май-31 октомври, като ще отразява реализираните нощувки на чуждестранни граждани в местата за настаняване от Единната система за туристическа информация (ЕСТИ). Това анонсира министърът на туризма Николина Ангелкова пред медии, представяйки детайли и начина на приложение на новия финансов механизъм. Той ще се осъществява чрез маркетингови и рекламни кампании на целеви за България входящи пазари, съобщават от туристическот министерство. Участие в срещата взеха също представители на туристическия бизнес, туристически организации и представители на работодателите, сред които Полина Карастоянова – изпълнителен директор на Националния борд по туризъм, Митко Василев – главен управител на Германо-българската индустриално-търговска камара, Красимир Станев – изпълнителен директор на Албена АД, Добрин Иванов – заместник-председател на АИКБ, Сийка Кацарова – председател на Българския съюз по балнеология и СПА туризъм и вицепрезидент на Европейската СПА асоциация, Константин Бояджиев – главен изпълнителен директор на Галакси Инвестмънт Груп ООД, Любомир Стамболийски – търговски директор на Св. св. Константин и Елена холдинг АД и др. Механизмът ще се осъществи чрез обществена поръчка с четири обособени позиции -пазар Германия (предвидени са като бюджет 5 млн. лв. без ДДС); пазар Великобритания – 2,5 млн. лв.); пазар Вишеградска четворка (Полша, Унгария, Чехия и Словакия – 3,75 млн. лв.); пазар Русия (1,25 млн. лв.). Инициативата е изключително прозрачна и съобразена с изискванията на Закона за обществените поръчки и Европейската директива за обществените поръчки. Документацията ще бъде публикувана и в Официалния вестник на ЕС. Така отговаряме на очакванията на туристическия бизнес за осигуряване на повече средства за национална реклама, подчерта министър Ангелкова. Тя поясни, че финансирането на механизма ще е чрез Централния републикански бюджет в размер 15 млн. лв. с ДДС и става възможно благодарение личната ангажираност на премиера Борисов и министър Горанов към сектора като един от приоритетните за българската икономика. През август миналата година министър-председателят съобщи, че 15 млн. лв. с ДДС могат да бъдат насочени от бюджета за стимулиране привличането на повече туристи през по-слабите летни месеци по Черноморието, акцентира министър Ангелкова. Инициативата е изключително важна за запазване и разширяване на пазарните позиции на България като предпочитана дестинация за организиран летен/морски туризъм. Ще бъдат избрани изпълнители по всяка обособена позиция, които ще изготвят конкретни маркетингови дейности за онлайн и офлайн реклама в партньорство с представители на туристическия бранш – туроператори, които осъществяват продажби на туристически пакети за дестинация България на посочените пазари. Планираните маркетингови дейности задължително трябва да бъдат базирани върху обстойни пазарни проучвания с фокус летните пътувания с цел морска ваканция – идентифициране на целеви групи потребители, на водещи туроператори и др. Предвидените суми ще бъдат усвоени само при доказан резултат – ръст на организирани туристически посещения през сезон лято 2020. Плащанията по договорите ще се извършват 15% авансово, а останалите 85% – след отчет от изпълнителя за конкретни постигнати резултати и одобряване от възложителя. Идеята на Министерството на туризма е механизмът да се приложи пилотно за Черноморието и ако се окаже работещ за повишаване броя на туристите, впоследствие да се разшири. С него се очаква притокът на туристи към страната ни да се увеличи с 200-300 хиляди, прогнозира министър Ангелкова. През летния сезон – от юни до края на септември 2019 г., страната ни е посетена от над 5,4 млн. чужди туристи, посочи още тя. На всички пазари, с изключение на Русия, очакваме фалитът на най-големия британски туроператор „Томас Кук“ да даде отражение, включително и върху записванията за България, допълни министърът. Освободен е потенциал, който трябва своевременно да бъде запълнен. Тя припомни многобройните си срещи с представители на големи туроператори от Германия и Великобритания, на които е било обсъдено гъвкавото запълване на тази ниша и по-активното предлагане на туристически пакети за дестинация България през лятото. Повечето от тези партньори са очертали прогнози за ръст на туристите си към България, което е възможност и за повече чартъри към страната ни, стана ясно от думите на министъра. Тя повтори, че разчетите по механизма ще са различни за всеки от пазарите според спецификата им. Предвидените суми ще бъдат усвоени само при доказан резултат – ръст на организирани туристически посещения през лято 2020. Плащанията по договорите ще бъдат възможни след направен отчет от изпълнителя и приемане на резултатите от възложителя. Изпълнителният директор на Националния борд по туризъм Полина Карастоянова заяви, че обявяването на този новаторски механизъм е втората по важност стратегическа стъпка в развитието на туризма ни след създаването на самостоятелното Министерство на туризма. Тя изказа пълната подкрепа на Националния борд по туризъм за успешната реализация на инициативата, която е силен знак на българското правителство в подкрепа на сектора. Това според нея е специфично ноу-хау и за други европейски страни. Прави чест на Министерството на туризма, че започва по европейски начин да работи с тези средства и ефектът ще е положителен, коментира Красимир Станев, изпълнителен директор на Албена АД. Очаквам туристопотокът чрез механизма и с положителния подхода на правителството да се увеличи с 10 на сто за лятото на тази година, прогнозира той. \nДобрин Иванов, заместник-председател на АИКБ, също приветства старта на инициативата за насърчаване на директните продажби и маркетинговите дейности. Бизнесът в туризма работи в силно конкурентна среда и се залага предимно на инвестиции и повишаване качеството на услугите, но това не е достатъчно, заяви той и даде примери с практиката в други страни на Балканите, които ползват пряка държавна помощ. В това отношение България е ощетена, защото условията не са равни, но механизмът е добро начало, за да се обвърже финансирането с постигнатите резултати, и това ще насърчи конкуренцията, обобщи той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\tМинистър Ангелкова: Механизмът за насърчаване на организирания туризъм ще направи България по-конкурентна дестинация\t\t\t"}
{"url": "https://trud.bg/15-%d0%b3%d0%be%d0%b4%d0%b8%d1%88%d0%bd%d0%b0-%d0%b4%d0%b5%d1%82%d1%80%d0%be%d0%bd%d0%b8%d1%80%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0%d1%82%d0%b0-%d0%be%d1%81%d0%b0%d0%ba%d0%b0/", "text": "Тинейджърката Коко Гоф поднесе сензацията на откритото първенство на Австралия по тенис, като в третия кръг детронира миналогодишната шампионка Наоми Осака с 6:3, 6:4 за 67 минути. Японката нямаше ден, като направи 30 непредизвикани грешки и спечели едва 33 процента от точките от втори сервис. \n„Невероятно е – изригна 15-годишната Гоф. – Преди две години загубих в първия кръг при девойките, а сега съм тук при жените и победих шампионката. Стараех се да се боря за всяка точка и да не мисля за резултата. Не мога да повярвам…“ От турнира си тръгна и бившата №1 в света Каролин Вожняцки. Датчачката загуби в третия кръг от Онс Жабур (Тунис) с 5:7, 6:3, 5:7. А това бе и последният й мач в професионалната кариера. \nОще преди надпреварата Каролин обяви, че спира с тениса. През 2018-а Вожняцки разкри, че е била диагностицирана с тежкото автоимунно заболяване – ревматоиден артрит. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\t15-годишна детронира шампионката Осака\t\t\t"}
{"url": "https://trud.bg/20-%d0%b3%d0%be%d0%b4%d0%b8%d1%88%d0%bd%d0%b0-%d0%b2%d0%bb%d0%be%d0%b3%d1%8a%d1%80%d0%ba%d0%b0-%d0%b5-%d1%83%d0%b1%d0%b8%d1%82%d0%b0-%d0%b2-%d1%80%d1%83%d1%81%d0%b8%d1%8f/", "text": "Изгорено тяло на влогърка е било открито в руското село Парголово (до Санкт Петербург), написа местната медия „Невские новости“, информира  От полицията във втория по големина руски град са посочили, че е ставало дума за 20-годишно момиче, което е разказвало в социални мрежи за любовни срещи с богаташи. Нейните публикации са били често с провокативен характер и с откровен сексуален контекст. Заради това нейни публикации редовно са били забранявани. По-рано съдебни медици от Санкт Петербург са казали, че влогърката М. (както е била наречена жертвата) първо е била убита, а тялото изгорено, за да се прикрият следите. Последният пост на М. в руската социална мрежа „ВКонткате“ е носел дата 19 януари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.24", "title": "\n\t\t\t20-годишна влогърка е убита в Русия\t\t\t"}
