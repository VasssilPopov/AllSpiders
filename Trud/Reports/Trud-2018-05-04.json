{"url": "https://trud.bg/%d0%b3%d0%be%d0%bb%d1%8f%d0%bc-%d0%bf%d0%be%d0%b6%d0%b0%d1%80-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2%d0%b0%d1%80%d1%82%d0%b0%d0%bb-%d0%ba%d1%80%d0%b0%d1%81/", "text": "Складът се намира на столичния бул. „Никола Мушанов“. Преминаването на района е затруднено. Екип на Спешна помощ е изпратен в района на пожара в ж.к. “Красна поляна 2”, в случай че се наложи евакуация на болница “Надежда”, каза пред “Фокус” говорителят на Центъра за Спешна медицинска помощ (ЦСМП) – София Катя Сунгарска. Тя обясни, че според информацията, с която разполага пожарът е голям и на място превантивно е извикан медицински екип. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Голям пожар в столичния квартал „Красна поляна“ (ВИДЕО)"}
{"url": "https://trud.bg/%d0%be%d1%82-%d0%b4%d0%bd%d0%b5%d1%81-%d1%89%d0%b5-%d0%bf%d0%be%d0%bb%d1%83%d1%87%d0%b0%d0%b2%d0%b0%d0%bc%d0%b5-%d0%bf%d0%be-%d0%bb%d0%b5%d1%81%d0%bd%d0%be-%d0%be%d0%b1%d0%b5%d0%b7%d1%89%d0%b5%d1%82/", "text": "Законът за изменение и допълнение на Закона за туризма е обнародван в Държавен вестник и влиза в сила от днес с изключение на текстовете в него, с които се транспонира Европейската директива за пакетните пътувания. Те ще действат от 1 юли 2018 г., съобщиха от Министерство на туризма. С измененията се улеснява браншът, като отпадат 19 вида документи, които досега трябваше да се предоставят на хартиен носител и бяха свързани с основните дейности на министерството. Тези промени са в изпълнение на мерките и приоритетите на българското правителство за намаляване на административната тежест за бизнеса. В срок до три месеца от влизането в сила на закона министърът на туризма ще утвърди със заповед образците на новите заявления-декларации. Подзаконовите нормативни актове следва да се приведат в съответствие с разпоредбите на закона в 6-месечен срок от влизането му в сила. Важна част от одобрените промени е и транспонирането на Европейската директива за пакетните пътувания. Промените ще модернизират и разширят обхвата на защита на туристите. С тях се въвеждат по-сериозни гаранции в защита на потребителите, като допълнителна преддоговорна информация и защита за изпълнението им. Измененията ще позволят и прехвърляне на договор за пътуване от едно лице на други след предизвестие на организатора и в разумен срок преди началото му. Предвижда се също задължение за възстановяването на платените суми на пътуващ без необосновано забавяне в случаи, когато туристическите услуги или част от туристически пакет или свързани туристически услуги не са били предоставени в резултат на неплатежоспособност или несъстоятелност на търговеца и туроператора. Новоприетият Закон за изменение и допълнение на Закона за туризма определя Министерството на туризма за централно звено за контакт за улесняване на административното сътрудничество и надзора на туроператорите и туристическите агенти, които работят в различни държави членки на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " От днес ще получаваме по-лесно обезщетения от туроператорите\t\t\t"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b5%d1%81-%d0%b5-%d0%bf%d0%be%d1%81%d1%82%d0%b0%d0%b2%d0%b5%d0%bd-%d0%bf%d1%80%d0%b5%d0%b4-%d1%80%d0%b5%d0%b4%d0%b8%d1%86%d0%b0-%d0%bf%d1%80%d0%b5%d0%b4%d0%b8%d0%b7/", "text": "Дунавският регион е изключително важен за икономическия напредък и свързаността на европейските граждани. Неговото развитие не трябва да остава в сянка, защото то е ключово за търговията, транспорта и културния обмен на европейските държави по поречието на Дунав. Тези послания отправи държавният глава Румен Радев на съвместна пресконференция с държавните глави на Република Австрия Александър Ван дер Белен и на Румъния Клаус Йоханис в Русе, съобщиха от пресслужбата на държавния глава. Тримата президенти днес се срещнаха в крайдунавския град, за да обсъдят как ще постигнат приемственост по ключови приоритети в рамките на ротационните си председателства на Съвета на Европейския съюз, които ще се осъществят последователно до средата на 2019 година. “Европейският съюз е поставен пред редица предизвикателства за сигурността – военни, технологични, информационни и културни. Само с дългосрочна визия, ясни приоритети и ако обединим своите усилия, можем да се справим с тези предизвикателства”, заяви президентът.  Румен Радев изрази увереност, че днешният диалог ще даде тласък на приемствеността и последователността в работата по ключовите общи приоритети на ротационните председателства на трите страни. “Шестмесечното председателство на Съвета на ЕС, което ще проведат последователно трите ни страни, не е кратко, но не е и достатъчно дълго да доведем до край работата по основните си цели. За да изпълняваме глобалната стратегия на ЕС, имаме нужда от много добра координация и плавно предаване на приоритетите на следващата държава”, каза още държавният глава. По думите на президента на срещите между тримата държавни глави са обсъдени основни теми за бъдещето на Европа, между които сигурността, предоставянето на убежище и контролирането на миграцията, интеграцията на Западните Балкани и ролята на кохезионната политика в следващата Многогодишна финансова рамка на ЕС. Румен Радев определи ролята на град Русе като символична за провеждането на формата на диалог между България, Австрия и Румъния. “Русе е най-големият български дунавски град и той има своите европейски облик и история”, каза президентът и добави, че динамичното развитие на Дунавския регион е изключително важен фактор за целия Европейски съюз. Тримата президенти се обединиха около мнението, че ефективното реализиране на Дунавската стратегия на Съюза с повече финансови средства и конкретни проекти са от сериозен интерес и за трите държави. “От векове река Дунав свързва държавите от горното, средното и долното си поречие. По време на Студената война тази връзка беше прекъсната, а сега е наш дълг да я възстановим и изведем връзките между хората на ново и съвременно ниво”, категоричен беше президентът.  Румен Радев отбеляза още, че именно по поречието на Дунав са разположени някои от най-развитите, но и най-малко развитите региони на Европейския съюз и призова чрез ефективна координация и усилия на европейско ниво тези дисбаланси да бъдат краткосрочно преодолени. “България, Австрия и Румъния имат уникален шанс и отговорност да работят за засилването и реализирането на Дунавската стратегия”, заяви държавният глава. “Обединена и солидарна Европа се характеризира със сплотеност и близост до своите граждани. Най-важното нещо е да поддържаме европейските ценности, защото само чрез тях можем да разрешаваме кризите и да реализираме ефективен напредък по досиетата от наш взаимен интерес”, заяви румънският президент Клаус Йоханис по време на общата пресконференция. “Дунавската стратегия стартира с голям оптимизъм и потенциал през 2011 година, някои от нейните цели се реализираха, но други са на ниво намерения”, отбеляза още румънският държавен глава и призова потенциалът на региона да бъде оползотворен. Австрийският президент Александър Ван дер Белен отбеляза, че трите страни споделят сходни цели и са изправени пред редица общи предизвикателства. Той оцени високо ролята, която страната ни има за утвърждаване на европейската перспектива на Западните Балкани и оцени периодът от 2020 до 2025 година за реалистичен за осъществяване на практически стъпки към присъединяване на страните от региона. По рано през деня тримата държавни глави осъществиха тристранни и двустранни срещи и участваха в конференция с младежи и студенти от България и Румъния в Русенския университет.  Държавният глава също така разговаря с кметове и представители на местната власт на български и румънски крайдунавски градове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Радев: ЕС е поставен пред редица предизвикателства за сигурността"}
{"url": "https://trud.bg/%d0%bd%d0%b0%d0%bd%d0%ba%d0%be%d0%b2-%d0%b2-%d0%ba%d1%80%d0%b0%d1%8f-%d0%bd%d0%b0-2020-%d0%b3-%d1%89%d0%b5-%d0%b5-%d0%b3%d0%be%d1%82%d0%be%d0%b2-%d0%bf%d1%8a%d1%82%d1%8f%d1%82-%d0%b4%d0%be-%d0%bd/", "text": "„В края на 2020 г. се очаква да бъде готов пътят към ГКПП “Клепало” между България и Република Македония.“ Това обяви министърът на регионалното развитие и благоустройството Николай Нанков по време на днешния парламентарен контрол, съобщават от МРРБ. Транспортната връзка до пункта е около 30 километра, като пътят не е ремонтиран основно от 30 години, стана ясно от думите на министъра. Възложено е изработването на технологичен проект за превантивен ремонт на първите 16 километра от пътя и по прогнозна оценка ремонтът ще струва около 10 млн. лева. Ремонтните дейности на участъка ще започнат тази година и се очаква да приключат в рамките на 2018 г. За оставащата част от трасето се предвижда частична реконструкция и ново строителство, защото има участък без трасе с асфалтова настилка, каза министърът и уточни, че е нужен нов технически проект, като Агенция „Пътна инфраструктура“ ще го включи в програмата за проектиране за 2019 г. След изготвянето на проекта ще стане ясно каква ще е стойността на строителството на тази отсечка. Пред депутатите министърът съобщи още, че е осигурено финансирането и за изграждането на кръговото кръстовище на първокласния път ІІ-64 Карлово – Баня – Долна махала – Труд – п.в. Труд – Пловдив – км 48+278 и път ІІІ-606 Голям Чардак – Малък Чардак – Строево – /Труд – Пловдив/. До края на май тази година ще стартират тръжните процедури за избора на изпълнител и на надзор, а до края на година може да започне изграждането.“Средствата, според инвестиционния проект на община Марица, възлизат на 1.1 млн.лв. и ще бъдат осигурени от бюджета на Агенция „Пътна инфраструктура“, обясни Нанков. Ще се търсят възможности за финансиране от бюджета за изграждането на Околовръстния път на гр. Чепеларе, стана ясно по време на днешния парламентарен контрол. Пътят е част от второкласния път Асеновград – Смолян. „Община Чепеларе трябва да извърши отчуждителните процедури на имотите, засегнати от проекта“, обясни регионалният министър и добави, че в края на годината, АПИ трябва да е готова с актуализацията на техническите проекти за три подучастъка на обекта. Общата дължина на Околовръстното шосе е с дължина около 4 км и е разделено на 4 участъка. До края на май месец ще приключи ремонтът на път І-4 в участъка през с.Шереметя община Велико Търново. В момента там се извършват ремонтни дейности за близо 1 млн.лв., осигурени от бюджета на АПИ. След приключване на ремонта ще бъде подновена и пешеходната пътека в селото, планира се полагане на напречна шумяща маркировка преди пешеходната пътека. „По второкласния път Перник – Брезник също се извършват ремонтни дейности на отделни участъци, при които има деформации“, съобщи министърът в отговор на въпрос на народен представител от ПГ на „БСП за България“. Ремонта се извършва по програмата „Текущ ремонт и поддържане“ на АПИ и по трасето на пътя няма регистрирани свлачищни процеси. „Обектът е част от свлачище 11“, каза Николай Нанков. По думите му участъкът от км 4 + 700 до км 7 + 620 е ремонтиран преди повече от 40 години, а подучастъкът от км 7 до км 7 +620 метра има пропадане на дясната лента. „Периодично през годините са извършвани ремонтни дейности със средства от бюджета за поддържане на републиканските пътища от област Перник“, допълни министърът. По думите му от км 5 до км 7 е ремонтиран тръбен водостоп с разместени тръби и с извършен ремонт на съоръженията. „Въпреки положените усилия отново се наблюдава пропадане на пътното платно. Необходимо е изпълнение на цялостен ремонт“, заяви Нанков. Нанков поясни, че в периода 2009 – 2011 г. отсечката от км 7 до + 620 до км 19 + 720 е рехабилитирана и се намира в добро експлоатационно състояние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Нанков: В края на 2020 г. ще е готов пътят до новия граничен пункт с Македония"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b8%d0%bd%d1%82%d0%b5%d1%80%d0%b2%d1%8e-%d0%bf%d0%be-%d0%bf%d0%be%d0%b2%d0%be%d0%b4-%d0%bf%d1%8a%d1%80%d0%b2%d0%b0/", "text": " Срам е, че не можахме да представим Конвенцията за защита на жените и децата от домашно насилие по начин, по който да убедим обществото, че неслучайно огромната част от Европа приеха тази Конвенция. Успяхме да направим, така че да се възползват различни, и политически сили, и да вкарат темата  в посока, която не е духът на Конвенцията. Подценихме може би ситуацията, че трябваше по-добре и по-ясно да се обяснява всичко, защото това е един страхотен бич – насилието над насилието и децата. Но пък след, като се надигна такова обществено недоволство, аз никога не съм бил инат, и затова я оттеглихме, за да може в по-спокойна обстановка да се спори или да се налага тази теза.  Гордея се, че с два милиарда и триста милиона свалихме външния дълг. Нашият дълг е 25% , трети сме в Европа по най-нисък дълг, като Люксембург са 24%, Естония е с най-нисък, но ние до края на мандата ще го докараме до 20% външен дълг.  Тези, които се възползваха в началото да говорят, защото знаете във втория мандат ние имахме да плащаме огромни пари. Платихме за двата реактора 1 милиард и 200 милиона, плюс 90 милиона лихви, които ни опростиха, за радост. За американските централи 1 милиард и 300; 3 милиарда и 700 за КТБ; близо 6 милиарда и 700 милиона предишната година отидоха за плащания. И ако не бяхме събрали с близо 6 милиарда повече в държавния бюджет от приходните агенции, от работата на МВР, данъчните, НАП, с помощта на прокурорите, нямаше въобще да ни излезе сметката.  Преди нашето председателство тази тема, като се кажеше, всеки викаше: „Не, не ни трябва”. Като седнах, един по един, ако си спомняте една вечеря, в един замък, в Брюксел, даде Мишел – белгийският премиер, работна вечеря, но там бяха Меркел, Макрон, холандският премиер, които ме слушаха много внимателно точно по тази тема. Европейските коридори – номер 4 – Солун-София-Видин Будапеща, номер 10 – Истанбул-София-Белград-Загреб-Любляна-Виена или съответно вдясно на Белград – Будапеща-Братислава. И коридор номер 8 – Истанбул, София или Бургас, Черно море, където искате, Скопие, Тирана, съответно ро-ро терминалите за Италия. Това коренно ще промени Балканите. Това за бизнеса, за инвеститорите, за туризма, ако щете, за опознаването на Балканите. И виждате, че има голям ентусиазъм това да се случи. С държавния секретар на Щатите разговарях по тази тема, с президента Путин разговаряхме по тази тема, с президента Ердоган разговаряхме по тази тема. А най-напред разговарях с моите европейски партньори и накрая всички казаха: „Да, прав си. Слагай я темата на масата. Да, трудна е, защото много от държавите не са подготвени, не покриват нашите критерии, но трябва да направим всичко да ги приобщим”.  Това, което видях, аз го споделих с главния прокурор и с директора на КОНПИ. Това, което ми беше обяснено е, че всяка една банкнота трябва да се запише и опише по номер сериен и от двете страни, една по-една да се изземе по необходимия начин, а това са 70 хиляди банкноти ли, евра ли, не помня какво беше. И тъй като има паднало дело, когато Цветанов беше министър, ако си спомняте, защото пликът с пари, който си го слага във вътрешния джоб не е отворен, не са изброени парите и затова падна цялото дело. Надявам се, това да им е обица на ухото на всички, че когато се провеждат подобни операции, хората не обичат да има голяма показност, точно обратното.  Мисля че проблеми със задържането няма. А в същото време поемните лица, това може би е един повод да помислят дали не може да се промени или не трябва да се промени Закона за поемните лица. Но това нека си го кажат юристите. Случаят за мен е приключен. Толкова много свидетели излязоха да говорят по вашата телевизия. Нека да оставим сега съдиите да осъдят по съвест.  Навремето дядо ми казваше, че два коня, ако теглят каруцата винаги е по-добре, отколкото един. Но така е преценил, така са преценили неговите хора, така действат. За мен президентът винаги е бил обединител на нацията. В случая не виждам нищо, което да обединява. Той говори това, съответно и ДПС, и БСП, което като партии, които го избраха, което те говорят.  Да искаш два месеца преди края на Председателството, когато предстоят две срещи, които България сигурно след доста години ще се проведе. 28-те лидери, защото вчера и Тереза Мей ще бъде два дена в София и тя, с целия Съвет, с лидерите на Западните Балкани. От 3-ти до 8-ми юли веднага след края на Председателството е формата 17+1, защото и Ципрас ми каза, че ще се включи във формата. 4 дни ще стои китайският премиер тук юли месец със 17-те премиери и президенти. Така че точно сега да искаш оставка, когато абсолютно не си готов. Социологическите агенции много ясно дават. Не виждам защо си правиш това на държавата? Догодина имаме избори за евродепутати. Ще си премерим силите. На всеки 6 месеца, който е загубил изборите, да искаме пак избори. Аз го правих два пъти. Два пъти им давах ето така – заповядайте, управлявайте.  Видяхме на президента служебното правителство, видяхме им кадрите, видяхме им възможностите. 150 милиона по-малко в хазната за 3 месеца, събрани приходи от приходните агенции 150 милиона.  Утре всеки от нас може да изпадне в ситуация да бъде съден. Дали граждански, ето виждате сега госпожа Нинова е подтисната жената, тежко й е, заради това че един сайт нещо лошо или там, не знам ситуацията, но виждам я – страда, прочетох сутринта, вас ви гледах, че не може да спи, че е разтревожена. Така че внимавайте и вие как се държите. И аз като Антон Тодоров да не почна, да не ме подтиснете, да ви съдя.  Докато охранявах Тодор Живков имах възможност от него да слушам как е действало политбюро, какви проблеми, как се е оправял. С часове ми е разказвал. Аз съм дисциплиниран човек и когато съм вършел една работа, никога не съм споделял.  Щях да се плаша (от сравнения с Живков), ако по някакъв начин насилствено съм държал властта. Аз станах за подигравка с оставките си. Ето ви г-н президент, ето ви Корнелия, заповядайте управлявайте. Да проведат избори не могат да ни бият.  От царя съм чул същите истории като факти, исторически, които и от Тодор Живков съм чул. За това считам, че са ми били много от полза. И за да предпазя моите приятели вдясно, да не кажат някоя глупост, царят казваше – ти си имал шанс да контактуваш с него, когато се е очовечил. Смисъл, когато всички от БСП избягаха от него и нямаше кой да отиде да го закара до следствието, тогава се явих аз.", "date": "2018.05.04", "title": " Бойко Борисов в интервю по повод първата година от управлението на кабинета: Имаме пълна подкрепа за Западните Балкани\t\t\t"}
{"url": "https://trud.bg/%d0%bf%d1%80%d0%be%d1%84-%d0%b1%d0%be%d0%b6%d0%b8%d0%b4%d0%b0%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%89%d0%b5-%d0%be%d0%b1%d0%b6%d0%b0%d0%bb%d0%b2%d0%b0%d0%bc%d0%b5-%d0%be%d1%82/", "text": "Ще обжалваме   на „Български надпартиен съюз Кан Кубрат”, каза в историкът и председател на движението проф. Божидар Димитров по  . Той определи мотивите за отказа като „пълна глупост”. В тях пише, че член 1, ал. 1 от Конституцията, който постановява, че България е парламентарна република, не може да се смени с президентска форма на управление, което е част от нашата програма, поясни проф. Божидар Димитров. „Отказаха да ни регистрират, защото нямало да бъдем правова държава и на практика ще извършим държавен преврат”, поясни той. „Конституцията постановява, освен че може да се смени формата на управление от Велико народно събрание, може да се смени и цялата Конституция”, посочи още проф. Божидар Димитров. „Вероятно някой се страхува от нас, и с основание, защото масата от българския народ иска промяна, не просто спасители, а промяна на формата на управление”, допълни той. Цели партии се присъединяват към движението ни, каза още проф. Божидар Димитров. Той заяви, че след регистрацията на движението ще отправи покана и към Бойко Борисов и Корнелия Нинова. Оценката на Димитров за кабинета „Борисов 3” е добър 4. „Румен Радев, ако не е Иво Христов, е жив умрял като политик. Ако някой му казва нещо политическо – и добро, и лошо, това е Иво Христов”, смята проф. Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Проф. Божидар Димитров: Ще обжалваме отказа за регистрация на съюз “Кан Кубрат”"}
{"url": "https://trud.bg/%d0%bc%d0%b0%d1%80%d0%ba%d0%be-%d0%bc%d0%b5%d0%bd%d0%b4%d0%be%d1%81%d0%b0-%d1%85%d0%b5%d0%b4%d0%bb%d0%b0%d0%b9%d0%bd%d0%b5%d1%80-%d0%bd%d0%b0-the-brava-balkan-fest/", "text": "Заместник- кметът на община Благоевград по култура и хуманитарни дейности Христина Шопова обяви датите и хедлайнера на тазгодишното издание на The Brava Balkan fest. Тя, заедно с Цонко Цонев- Кметъла и кмета на село Дъбрава Росен Георгиев, даде пресконференция, на която бе съобщено, че Марко Мендоса идва за поредното издание на рок феста. „Пред прага сме на The Brava fest, който тази година ще се проведе на 7 и 8 септември. Поздравявам организаторите за усилията и затова, че краткото време, в което се провежда фестивала успяха да го направят значим. Затова, че работят в посока на това да има все повече публика и това е пример как от едно малко, красиво място над Благоевград може да създаде културно събитие, което да привлича хора от цялата страна и чужбина“, каза в част от приветствието си заместник- кметът Христина Шопова. The Brava fest e част от Културния календар на Община Благоевград и амбицията е той да се разраства. „Благоевград върви към целта да стане фестивален център на Балканите. Това се случва с усилията на много хора“, допълни зам.-кметът Христина Шопова. Тя припомни, че началото на Пролетния фестивал е поставено и че предстои откриване на „Тара-ра-бумбия“, „Литера Експо“ и Франкофоли. Тази година The Brava fest ще включи освен бившия китарист на Whitesnake Марко Мендоса, български групи, но и групи от Сърбия, Турция и Македония. „Благодаря на Община Благоевград, че винаги се е отзовавала и подкрепя The Brava рок фест. Изключително важно е, че тя застава зад такива инициативи. За трета година съм в Благоевград и става все по- хубаво“, каза Цонко Цонев – Кметъла. Той поясни, че благодарение на Община Благоевград тази година и озвучаването ще бъде на много високо ниво. Очаква се да бъде обявена и схема, където всеки желаещ ще може позиционира палатка за двата фестивални дни. Кметът на село Дъбрава Росен Георгиев благодари на Община Благоевград и на Цонко Цонев за подкрепата и сериозната помощ при организирането на фестивала. Той обяви, че по време на фестивалната програма ще има и съпътстваща такава. „Тази година отново имаме музикална академия, която ще се реализира от „Rockschool“ София и Мелина Крумова. Идеята е преподаватели да дават началните уроци на деца от Благоевград на и около сцената като с това да се събуди една любов и интерес към рок музиката и тази култура“, каза кметът на село Дъбрава Росен Георгиев. Той допълни, че като част от програмата ще бъде и Клуб по планинско колоездене, като специалисти ще дават уроци на всеки желаещ. Във връзка с логото, Росен Георгиев допълни, че то отново е дело на дизайнера Пламен Ковачев. На финала на пресконференцията кметът на село Дъбрава Росен Георгиев категорично заяви, че ще работи в унисон с политиката на Община Благоевград за превръщането на Благоевград в Балканска фестивална столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Марко Мендоса хедлайнер на The Brava Balkan fest"}
{"url": "https://trud.bg/%d0%b1%d0%be%d0%b9%d0%ba%d0%be-%d0%bd%d0%be%d0%b5%d0%b2-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%b7%d0%b0-%d0%be%d1%82%d0%b1%d1%80%d0%b0%d0%bd%d0%b0-%d1%82%d1%80%d1%8f%d0%b1%d0%b2%d0%b0/", "text": "Армията не е само изтребител, бронирана машина и кораб. Армията е един сложен механизъм от много материални и човешки способности. Това заяви Бойко Ноев, дипломат и бивш министър на отбраната, по БТВ по повод състоянието на армията ни в навечерието не нейния празник 6 май. Ноев каза, че президентът Румен Радев е прав, че трябва да бъдат включени прожекторите, но посъветва държавния глава първо „да ги включи в своята къща”, например в НСО. „Да каже той как вижда проблемите на армията, да включи прожекторите в НСО”, посочи експертът. Той добави, че когато се показва загриженост за войниците и техниката на армията, се казва, че няма пари, а в същото време се дават 1,5 млрд. за саниране. „Не трябва да има двойни стандарти”, допълни Ноев. Според него трябва да се влеят много повече пари във въоръжените сили, поне 2,5-3 млрд. лева. Бойко Ноев определи предложението на Веселин Марешки за референдум за излизането ни от НАТО като несериозно. „Факт е, че назряват постепенно условия, които – ако не бъдат пресечени, е възможно в някаква екстремна ситуация да променят геополитическата ориентация на България”, посочи Ноев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Бойко Ноев: Бюджетът за отбрана трябва да е поне 2,5-3 млрд. лева"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d0%be%d1%80%d1%81-%d0%bd%d0%b0-%d0%b1%d0%be%d0%b6%d0%b5%d1%81%d1%82%d0%b2%d0%be-%d0%b2-%d1%85%d0%b5%d1%80%d0%b0%d0%ba%d0%bb%d0%b5%d1%8f-%d1%81%d0%b8/", "text": "Екипът на доц. д-р Людмил Вагалински откри 50-сантиметров торс на божество на подновените разкопки на Хераклея Синтика. Главата на мраморната статуя липсва, а лявата ръка е свита в лакътя и прибрана към тялото. Първите предположения са, че вероятно става дума за римска скулптура на Аполон или на Хермес, но екипът тепърва ще търси точни аналози. Сигурно е само, че тя е преизползвана за градежа на късноантично стълбище в града. Очакват се и други интересни находки през новия археологически сезон, след като проучванията на Хераклея Синтика в местността Рупите бяха възстановени на 30 април и ще продължат до края на май с финансиране от 30 хиляди лева отпуснати от община Петрич. Екипът учени от Националния археологически институт с музей при БАН /НАИМ/ под ръководството на доц. д-р Людмил Вагалински ще съсредоточи работата си в източната част от форума, около открита миналата година сграда. Дотук за нея е известно, че през V в. е била преустроена в раннохристиянска църква. Сградата е огледална на проучената вече гражданска базилика – вероятно съдебна палата за някогашното население на града. Още при миналогодишните разкопки беше потвърдена хипотезата, че Хераклея Синтика е била селищният център на Средна Струма за повече от 700 години ‒ от втората половина на ІV в. пр. Хр. поне до втората половина на V в. сл. Хр. Намереният късноелинистически надпис доказа, че в града е имало театър. Стана ясно и че в северния край на централния площад са били построени работилници за обработка на метал, а след големия пожар в края на III в. са били издигнати още 15 помещения с цветна мазилка и мраморна облицовка. Някои от тях са били използвани като светилища – включително на Немезида, богинята на възмездието. Хераклея Синтика е привлекателен за чужденци и вече за там има поставени табели от община Петрич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Откриха торс на божество в Хераклея Синтика"}
{"url": "https://trud.bg/%d0%b2%d1%80%d0%b5%d0%bc%d0%b5%d1%82%d0%be-%d0%b8-%d0%bc%d1%8f%d1%81%d1%82%d0%be%d1%82%d0%be-%d0%b7%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d1%82%d1%80%d1%8a%d0%bc%d0%bf-%d0%b8/", "text": "Президентът на САЩ Доналд Тръмп заяви, че времето и мястото за срещата му с лидера на Северна Корея Ким Чен-ун са вече определени и ще бъдат обявени много скоро, съобщи Reuters. „Ще имаме много важни преговори със Северна Корея. Ще видите много хубави неща“, заяви Тръмп. По-рано от Белия дом заявиха, че срещата ще се проведе този месец, стига Северна Корея да направи някои отстъпки по ядрената си програма и по други сфери на сблъсък със САЩ. Правителството на САЩ в момента проверява данните, че трима американски граждани, арестувани преди години в Северна Корея скоро са били преместени от трудов лагер в хотел край Пхенян и е напълно възможно те да бъдат освободени преди срещата на високо равнище.", "date": "2018.05.04", "title": " Времето и мястото за срещата на Тръмп и Ким Чен-ун вече са определени"}
{"url": "https://trud.bg/%d1%82%d0%be%d0%ba%d1%8a%d1%82-%d1%81%d0%ba%d1%8a%d0%bf-%d0%b7%d0%b0%d1%80%d0%b0%d0%b4%d0%b8-us-%d1%86%d0%b5%d0%bd%d1%82%d1%80%d0%b0%d0%bb%d0%b8%d1%82%d0%b5/", "text": "Цената на тока през първите три месеца на 2018 г. се е повишила заради договорите с двете американски централи – “Марица изток 1” и “Марица изток 3”. Това се посочва във финансовия отчет на Националната електрическа компания. Заради лошата структура на закупената електроенергия средната цена през първото тримесечие се увеличава на 150,95 лв. мегаватчас при 128,89 лв. за мегаватчас през същия период на 2017 г. Причината е, че едва половината от изкупената енергия от двете централи е била използвана. Това  влошава миксовата цена, на която НЕК продава ток, както и конкурентоспособността на компанията на пазара, посочват от енергийното дружество. ЕК отчита печалба от 72,82 млн. лв. през първите три месеца на тази година, което е с 47,5 млн. лв. по-малко спрямо същия период на миналата.", "date": "2018.05.04", "title": " Токът скъп заради US-централите"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d0%b1%d0%b5%d0%b7-%d0%b4%d0%be%d0%b3%d0%be%d0%b2%d0%be%d1%80%d0%b0-%d1%81-%d1%82%d1%83%d1%80%d1%86%d0%b8%d1%8f-%d0%b7%d0%b0-%d0%b1%d0%b5%d0%b6%d0%b0%d0%bd%d1%86/", "text": "Премиерът на Гърция Алексис Ципрас защити договора между ЕС и Турция за мигрантите, в опит да уталожи гнева на гръцкия остров Лесбос, където са настанени почти 9000 преселници, предава македонски медии. „Ако нямахме този договор, нещата щяха да са три пъти по-зле“, заяви Ципрас по време на посещение в Лесбос. Той говори за споразумението ЕС-Турция от 2016 г., което значително ограничи притока на имигранти от Турция, но хиляди търсачи на убежище все още остават блокирани на Лесбос и на другите гръцки острови, предизвиквайки гнева на техните жители. „Преди три години, 4000-5000 души идваха всеки ден“, допълни каза Ципрас, но също така призна, че условията са „много трудни за мигрантите и за жителите“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Ципрас: Без договора с Турция за бежанците нещата щяха да са три пъти по-зле"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%83%d1%81%d0%bf%d1%8f-%d0%b4%d0%b0-%d0%b2%d1%8a%d1%80%d0%bd%d0%b5-%d0%b7/", "text": "„България успя да върне Западните Балкани като приоритет не само на ЕС, но и на НАТО.“ Това заяви вицепрезидентът Илияна Йотова на среща на „Дондуков“ 2 със заместник генералния секретар на НАТО Роуз Готемюлер. Вицепрезидентът определи Политиката на отворени врати като изключително важна за Алианса и в частност за България. Илияна Йотова се обяви за съгласуван подход на ЕС и НАТО за този регион. „България може да бъде най-добрият посредник между тези страни и евроатлантическите партньори“, подчерта вицепрезидентът. „Често пъти забравяме съмненията на гражданите от Западните Балкани за членството в евроатлантически и европейски структури. Те трябва да бъдат наши съюзници, а не наши опоненти“, убедена е Илияна Йотова. В хода на разговора заместник генералният секретар на НАТО Роуз Готемюлер постави темата за предстоящата среща на върха за Западните Балкани. „Трябва да бъдем оптимисти, но не само на нивото на политическите заявления, а на конкретната работа. Срещата не трябва да се превръща в поредния формален форум, а да начертае конкретни хоризонти за тези страни“, заяви Илияна Йотова. Вицепрезидентът и заместник генералния секретар на НАТО обсъдиха бъдещата среща на Алианса и отношенията му с ЕС. „Очакваме следващата среща на върха на НАТО да излезе с нова съвместна декларация, с конкретни решения, които да направят организацията още по-гъвкава и адекватна на новите предизвикателства и заплахи“, отбеляза вицепрезидентът. Според Илияна Йотова трябва да бъдат избегнати дублиращите функции и скъсването на сътрудничеството между бъдещия Европейски отбранителен съюз и Алианса. „Както неведнъж е подчертавал президентът Радев, за нас в България НАТО остава изключително важна организация за защита на сигурността на държавите членки и за гарантиране на стабилност извън границите на Алианса“, отбеляза вицепрезидентът. Илияна Йотова посочи, че три от четирите заседания на Консултативния съвет за национална сигурност, свикани от президента, са били посветени на модернизацията на българската армия и ангажиментите на България към своите партньори. От своя страна Роуз Готемюлер приветства позициите на държавния глава Румен Радев на срещата на НАТО на 25 май м.г. Тя определи като позитивен знак плановете на България разходите за отбраната да достигнат до 2 процента от БВП. „Трябва да се търси баланс между инвестициите в нова техника и в човешките ресурси“, отбеляза заместник генералният секретар на Алианса. По време на срещата Димитър Стоянов – главният секретар на държавния глава, подробно запозна Роуз Готемюлер с проектите на държавата за модернизация на българската армия. Вицепрезидентът поздрави Алианса за дейността му по защита на правата на женитe. Илияна Йотова се обяви за задълбочаване на сътрудничеството между страните от НАТО в защитата на жените в конфликтни зони. От своя страна Роуз Готемюлер приветства факта, че България се нарежда на девето място по брой дами на действаща служба в армията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Илияна Йотова: България успя да върне Западните Балкани като приоритет не само на ЕС, но и на НАТО"}
{"url": "https://trud.bg/%d0%ba%d1%80%d0%b0%d0%bb%d0%b8%d1%86%d0%b0-%d0%b5%d0%bb%d0%b8%d0%b7%d0%b0%d0%b1%d0%b5%d1%82-%d0%b2%d1%80%d1%8a%d1%87%d0%b8-%d0%b2%d0%b8%d1%81%d1%88%d0%b8%d1%8f-%d0%be%d1%80%d0%b4%d0%b5%d0%bd-%d0%bd/", "text": "Британският композитор и изпълнител Пол Маккартни получи Орден на кавалерите на честта за постижения в областта на музиката от ръцете на кралица Елизабет Втора на тържествена церемония в Бъкингамския дворец. “За мен и за семейството ми това е огромна чест и си мисля колко много биха се гордели майка ми и баща ми от Ливърпул, ако можеха да видят това” – каза Пол Маккартни. Отличието е по-високо от Ордена на Британската империя. Броят на носителите на Ордена на кавалерите на честта не може да надхвърля 65 души. отличието бе връчено и по повод 75-ата годишнина на музиканта, който е един от членовете на легендарната група “Бийтълс”. Сред новите кавалери на ордена е и авторът на поредицата за “Хари Потър”,  писателката Джоан Роулинг.", "date": "2018.05.04", "title": " Кралица Елизабет връчи висшия Орден на кавалерите на честта на Пол Маккартни"}
{"url": "https://trud.bg/%d0%ba%d0%b8%d0%bd%d1%82%d0%b5%d0%ba%d1%81-%d0%b8%d0%b7%d0%bd%d0%b5%d1%81%d0%b5-%d0%be%d1%80%d1%8a%d0%b6%d0%b8%d1%8f-%d0%b7%d0%b0-180-%d0%bc%d0%bb%d0%bd-%d0%b7%d0%b0-%d0%b8%d0%bd%d0%b4%d0%b8%d1%8f/", "text": "Военна продукция за близо 180 млн. долара изнесе Кинтекс за Индия и Алжир през 2017 г. Износът на специална продукция през годината може да се определи като много успешен, осъществен в условията на повишена конкуренция, пише в доклад за дейността на компанията. През 2017 г. приходите на Кинтекс от продажби на стоки със специално предназначение са на стойност 322,6 млн. лв., което е ръст с 304% спрямо 2016 г. В резултат печалбата на компанията нараства с 1332% до 16,485 млн. лв. Най-големите търговски партньори на Кинтекс са Индия и Алжир. През 2017 г. общият обем на изнесената специална продукция в изпълнение на договори с индийското Министерство на отбраната възлиза на 81,367 млн. долара и 41,265 млн. евро. Работата на индийския пазар се осъществява в условията на силна конкуренция от страна на западноевропейски и руски производители на военна продукция, които развиват усилена иновативна дейност, пише в доклада на компанията. През 2017 г. са подписани договори с Министерството на отбраната на Индия на стойност 15,897 млн. долара, чието изпълнение вече е започнало. Предстои подписването на нови договори за 76,477 млн. долара. През 2017 г. Кинтекс реализира износ за Алжир на стойност 52,944 млн. долара. По-малки количества военна продукция са изнесени за Етиопия (615 хил. долара), и Бангладеш (266 хил. долара).  Приходите на ВМЗ-Сопот за 2017 г. са 535,7 млн. лв., което е ръст с 1%. Печалбата на завода е 150 млн. лв., или с над 21 млн. лв. по-малка от предходната година. Дружеството НИТИ, което също произвежда военна продукция, има приходи от 3,15 млн. лв. и печалба от 73 хил. лв.", "date": "2018.05.04", "title": " Кинтекс изнесе оръжия за $180 млн. за Индия и Алжир\t\t\t"}
{"url": "https://trud.bg/%d0%b4%d0%be%d0%ba%d0%bb%d0%b0%d0%b4-%d0%bd%d0%b0-%d1%81%d1%8a%d0%b2%d0%b5%d1%82%d0%b0-%d0%bd%d0%b0-%d0%b5%d0%b2%d1%80%d0%be%d0%bf%d0%b0-%d0%be%d0%b1%d0%b8%d1%82%d0%b0%d1%82%d0%b5%d0%bb%d0%b8%d1%82/", "text": "Обитателите на социални домове на практика са изоставени от българската държава, която не им осигурява възможността за общуване, комфорта и грижата, които са им нужни, а също така ги лишава от достоен живот. Това е заключението на Европейския комитет против изтезанията към Съвета на Европа. Той публикува   с наблюдения от есента на 2017 г. по искане на българските власти. Експертите посочват, че са получили информация, че пациенти от Психиатричната болница в Раднево са били пребивани от служители на лечебното заведение. Установено на място е, че последните се разхождат с палки, информира  . „Невъзможността да бъдат наети нови санитари в Психиатричната болница в Раднево е довела до неприемливата практика да бъдат наемани за целта пациенти от мъжкото отделение за наркомани, които са помагали на другите служители и при контрола и удържането на други пациенти”, посочват авторите на доклада. В Раднево и Севлиево делегацията на комитета е видяла и „разнебитени” болнични отделения, от които някои пациенти нямало възможност да излизат с дни наред. Посетени са били и домовете за хора с умствена изостаналост в Батошево, Качулка и Твърдица, както и обекти за хора с психиатрични заболявания в Твърдица и Радовец. И за петте места е имало информация за насилие над настанените лица, като в Твърдица и Радовец е установено и че санитарите носят палки. В тази връзка и от комитета посочват, че сливенската районна прокуратура е започнала досъдебно производство за причините за смъртта на 30-годишен мъж в дома в Твърдица. Авторите на доклада отбелязват, че всички посетени обекти са били ремонтирани в една или друга степен, но „голямата част от базата остава мърлява, бедна и лишена от лично пространство особено за хората с по-тежки увреждания”. В Радовец точно за тези хора са били предвидени само две спални помещения, в едното от които условията са следните: „Обитателите са открити лежащи на леглата си, покрити от мухи, подът е наводнен от урина и покрит с изпражнения”. Твърди се, че властите са направили нови помещения, които покриват санитарните изисквания. В Качулка и отново в Радовец са открити и изолатори, които противоречат на българското законодателство. На всички места е констатирано, че персоналът е недостатъчен, а понякога бройката е „окайващо ниска”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Доклад на Съвета на Европа: Обитателите на социални домове в България са изоставени от държавата"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%82%d0%be%d0%b2%d0%b0%d1%80%d0%b5%d0%bd-%d0%ba%d0%be%d1%80%d0%b0%d0%b1-%d0%b8-%d0%b3%d1%80%d1%8a%d1%86%d0%ba%d0%b8-%d0%b1%d0%be%d0%b5%d0%bd-%d0%ba%d0%be%d1%80/", "text": "Турският товарен кораб „Karmate” (с дължина 73 метра) се сблъска с гръцки военен кораб „Armatolos” (с дължина 55 метра), на около 3.8 морски мили източно от остров Лесбос (Мидили) в Егейско море, предаде информационната агенция DHA. Няма загинали, ранени и опасност от потъване. И на двата кораба обаче са нанесени сериозни материални щети. Започнало е административно разследване на катастрофата. По данни на турското Министерство на транспорта и съобщенията, инцидентът е станал рано тази сутрин към 04.00 часа. Турският кораб е превозвал 2 хиляди и 150 тона цимент от Измир до Текирдаг. Десетина минути след сблъсъка и двата кораба са продължили по своите маршрути. Гръцкият боен кораб е извършил маневра в турските териториални води и се е насочил към административната зона на пристанище Дикили за продължаване на административните процедури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Турски товарен кораб и гръцки боен кораб се сблъскаха в Егейско море"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%b4%d0%b2%d0%be%d0%b9%d0%bd%d0%be-%d0%b8%d0%bb%d0%b8-%d0%bd%d0%b8%d1%89%d0%be/", "text": "По някаква причина светът се изненада от новината от онзи ден, че социалната мрежа „Фейсбук“ ще лансира платформа за запознанства онлайн. Един вид, вече ще можем да се сваляме, простете, общуваме, на основание… първата причина да поддържаш профил, в която и да е социална мрежа. Страшна работа! Но да бъдем честни, не е новина. Бизнес начинанията са си хазарт – губиш ли на първото раздаване (продължило вече над 10 години), решаваш да удвоиш залога, ако искаш да останеш в играта. Пък има ли поле за експанзия, какво по-добро?! За какво иде реч, ще попитате? Компанията „Фейсбук“, с над 2-та си милиарда глобални потребители, се оказа в първите месеци на годината замесена в скандал, свързан със злоупотреба с лични данни. И то не каква да е, а такава, посредством британската частна компания „Кеймбридж Аналитика“, която да се използва за насочена политическа пропаганда към индивидуални потребители. В две посоки.  В първия случай в полза на предизборната кампания на Доналд Тръмп за президент на САЩ. Където мишени са били над 50 милиона души. Разбирайте, много над близо 2-та милиона гласа, с които Хилъри Клинтън спечели народния, но загуби мажоритарния вот на изборите. И така, най-непредсказуемият лидер на ядрена сила в историята на човечеството е фактор, с който се съобразяваме всеки ден. Но пък хората от кампанията на Тръмп са подписали договор за услугата и са си платили честно и почтено, в рамките на закона. Онзи, от миналия век. Нейсе. Да коментираме западното законодателство, за каквото и да е, на фона нашето, е откровено смешно. Та`. Както и преди е ставало въпрос и да не са се били намесвали руски „хакеря“ да манипулират наивни американци в предизборната кампания за президент на САЩ през 2016 г., заговорът за използването на слабостта на избирателите към употребата и на самите социални мрежи като алгоритъм, за инструмент за политическа пропаганда е просто въпрос на средствата, които ще инвестираш, за да постигнеш това, към което си се прицелил. Дали ще продаваш родопски вълнени чорапи, еко-почивки в планината, бутикови резервни части за „Опел Кадет 1,3“, или ще агитираш за кандидат на президент на САЩ, всичко опира до ресурс, отдаденост и желание. Или както се казва (перифразирам): За революцията, Санчо, трябват три неща: пари, хора и оръжие, в този ред. Пък който – както. Трябва да се припомни, че всичко изброено вкратце дотук, е вършено, разбира се, със знанието на „Фейсбук“. Които в крайна сметка са първата и най-голяма платформа за цялата злоупотреба с наивитета на човешката раса през второто десетилетие на ХХІ век. Цивилизация, братче! Вторият случай с предполагаема злоупотреба с лични данни на „Фейсбук“-потребители от „Кеймбридж Аналитика“ по време на посочения по-рано период, към който едвам-едвам и с неохота посягат британските медии, е възможното използване на социалната мрежа за същия тип манипулации по време на кампанията за референдума за Брекзит. Самите британски политици бяха постлали достатъчно невежество пред избирателите си, така че всяко побутване на мненията би било елементарно. Било то „руско“ или/и с някой местен „играч“ срещу едни пари“. За потребителя/избирателя няма значение. Камо ли като идва от „доверени източници“ – препоръчва ли го стрина, не може да не е сериозно. Както у тях, така и у нас. Семейната връзка във „Фейсбук“ е много силна. Но да не издребняваме. В крайна сметка става въпрос за пари. Около скандала компанията „Фейсбук“ загуби над един милиард и половина долара от стойността си на световните пазари. Повече отколкото Илън Мъск с тъпанарската си първоаприлска шега, че компанията му „Спейс Екс“ е на път на фалира. И втори месец вече се опитва да убеди инвеститорите си, че просто има друго чувство за хумор. На самоуверен мултимилиардер. Така де, успява. Но да се върнем на Марк Зукърбърг, неговия „Фейсбук“ и новата им платформа за запознанства онлайн, която… …Има над 200 милиона потребители, които са се обявили за „необвързани“. Очевидно се налага да направим нещо по въпроса“, каза Зукърбърг. След което се изчерви при тези си думи, а социалните мрежи пламнаха от споделяния на видеокадрите с румения шеф на „Фейсбук“. Абе накратко, като си представиш колко сериозно върви „Тиндър“ (платформа за неангажирани сексуални контакти между непознати) в Северозапада, може да е настина революция. По останалите части на глобална България, му мислете! В годините му на „най-изгряващата“ звезда от породата на иноваторите от Силициевата долина в Калифорния, Марк Зукърбърг настояваше на небрежния си стил – сивкаво памучно горнище с качулка на гърба, дънки и кецове. Целият му гардероб се състоял от хиляди бройки от един и същи вид дрехи, за да не губи време сутрин, преди да отиде на работа във „Фейсбук“, подчертаваше той в публичния си имидж.  Е, преоблякоха го!", "date": "2018.05.04", "title": " Фейсбук – двойно или нищо\t\t\t"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%b3%d1%80%d0%be%d0%b1%d0%b8%d1%89%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "В хилядите войни, които е водило човечеството, загиналите войници вероятно са стотици милиони. Още в древността е мислено как да бъде увековечена паметта им. Особено при победоносни за една държава войни. Но някакво общо правило не е имало. Войниците са били погребвани в общи гробове – така наречените “братски могили” – издигани и върху които е поставян паметник. Така става със загиналите при Маратон гръцки войници, сражавали се срещу персите на Ксеркс, и при Херонея (около сто години по-късно), но това са изключения. Войниците са заравяни на бойното поле, а някои просто са ги оставяли да гният. Така, около 60 години след битката при Ахелой, когато един византийски летописец минава оттам, казва, “още се белеят костите на загиналите” (около 80 000 ромеи). Грижа за отделните войници започва да се полага едва през втората половина на ХІХ век и то пак не редовно. Но постепенно, европейските нации поне, решават че грижата за загиналите свои войници е белег на цивилизованост. До израз на степен тайничко си мислят, че войниците ще се чувстват по-добре още докато са живи на бойния фронт, когато знаят че ще имат гроб. Тоест близките им ще дойдат, ще поплачат и ще прелеят гроба им. Затова се взимат мерки войниците да бъдат погребвани с означаване на името на всеки от тях, офицерите да бъдат погребвани на по-престижно място. За такова решават дворовете на църквите и те са погребвани там. Преломен момент е Първата световна война. В нея загиват 19 милиона войници от различните страни на фронта. И само 670 000 от тях нямат гроб. Това са главно моряци, които са потънали заедно с корабите си, или войници разкъсани на парчета от вражески снаряди. Воюващите страни вземат почти едни и същи мерки, съгласувайки ги помежду си, основани на принципа “мъртвият не ни враг” и го разширяват като казват “и ние уважаваме неговата смелост да загина за каузата на своето отечество”. Затова още през 1917 г., (по време на войната) във военните гробища са поставяни със същите уважения и почести (надгробен паметник, цветенца) като висш белег на цивилизованост на една страна и паднали вражески войници. Пример в това отношение е Великобритания, която във военните си гробища край Солун, заедно с хилядите английски войници е погребала и 226 българи от Девета плевенска дивизия, ранени, паднали в плен и починали в английските военно-полеви болници. И англичаните са ги наредели в своите гробища. С известна нескромност, но аз ги открих тези гробове и сега всяка година на 6 май офицерите от щабовете на НАТО в Солун и Лариса, две дузини офицери с колеги от други страни, полагат венци, както на българските войници (както аз направих първи), така и на техните достойни съперници англичаните. Ние сме върнали жеста по отношение на света във военните ни гробища в Тутракан и Добрич. В Добрич в едно гробище са със съответните кръстове и знамена представителите на осем нации, воювали през 1916 г. край града. Това са руснаци, сърби, хървати, турци, българи, немци, румънци, унгарци. При Тутракан е същото и на съответните езици е изписана една и съща фраза: “те загинаха за каузата на своето отечество”, без да се говори кой крив и кой – прав. След войната се взема решение и се приема една конвенция, разширена и допълнена през 1948 г., Женевската конвенция за водене на война. Която има раздел “военни гробища и паметници”, където се казва, че всяка държава, която има загинали свои войници на чужда територия, независимо от каузата на войната, (дали е справедлива или не) има право на военно гробище и паметник в него на своите паднали. Като разходите обаче са за сметка на страната, която е загубила войниците си. По причина, че в петте войни които водим, сраженията са предимно на територии, които днес са чужда собственост. Военните гробища на България, които са около 2000, са се намирали на територията на Румъния, Сърбия, Македония, Гърция и Турция. На българска територия имаме само няколко военни гробища – вече споменатите в Тутракан и Добрич, край Гюешево и Явуново и т.н. В Македония имаме 505 военни гробища, в Гърция няколко десетки, както и в Сърбия и Турция. Но всички те са сполетени от една и съща беда – унищожени са от нашите съседи в Гърция и Турция, освен английските военни гробища край Солун. Нашите военни гробища са системно затривани от лицето на земята от нашите съседи по време на противопоставянето през Студената война. Югославия още през 1966 г. взема решение да унищожи българските военни гробища в Македония и го е направила. Оцелели са няколко в Сърбия, където българското малцинство е признато – това са военният мемориал в Ниш, в местността Ледената стена, край село Вълковия, Царибродско, и части от големия военен мемориал край градските гробища в Цариброд. Тук има една любопитна подробност: огромната чешма-паметник е запазена изцяло, но е премахнат надписа “Българио, за тебе те умряха”. Има запазени снимки и той може да се възстанови светкавично при добро желание на местните власти. Какво представляват нашите гробища в Македония, където очевидно те са най-много, защото всички войни които водим, се развиват най-яростно на македонска територия. Гробищата могат да се разделят на офицерски в дворовете на църквите, и войнишки, които обикновено са част от селските гробища. Такова е гробището в Ново село, където на 6 май българският и македонският президент тържествено ще честват Деня на българската армия. Това гробище не беше вдигнато във въздуха с взрив както през фаталната 1966-та година, поради това че в него има и два гроба на сръбски войници, които сме погребали там като православни християни. И в регистрите на общината е било записано като сръбско военно гробище, а всъщност там са погребани 71 български войници, загинали в Балканските и Първата световна войни в този край. Поразителното е, че тези 71 загинали войници са буквално от всички краища на родината – от Северна Добруджа и Западните покрайнини до Беломорска Тракия и 23-ма от Македония, двама от които са от Ново село, където е гробището. Това е първото гробище, което възстанових и мисля, че вече е достатъчно известно желанието ми, когато умра и бъда кремиран, половината от праха ми да бъде хвърлен там. Много зор видях, докато успея да изтръгна от македонските власти разрешение гробището да бъде възстановено. Имаме обаче и военни гробища, които макар и да не са обявени за сръбски, не са докоснати много и лесно могат да се възстановят. Причините за това са различни. В друго военно гробище, което възстанових край село Дреново, е имало навремето военно-полева болница и погребаните 195 войници са починали от раните си. Намира се в средата на високодобивно лозе и редовете гробове пречат на собственика. Когото попитах защо не си направи паралелни на неговите, за да му върви по-успешно лозето, той ми каза: дядо ми ме е заклел никога да не пипам българското военно гробище. Питам го защо. Защото разказва ми той, когато дядото бил 16-годишен, хванал някаква инфекция, родните и местните знахари го отписали, но годеницата му го качила в една кола и го закарала в българската военно-полева болница. И там българският лекар, бил такъв един с брадичка, с очила, излекувал бъдещия дядо за три дни. И ние сме живи благодарение на този български военен лекар, разказва той. С негово съдействие възстановихме гробището и стана много хубаво. В други случаи от християнски страх не са ги пипали. Има и такива случаи, в които надписите български също помагат – четат, че човекът е от Македония и запазват паметника. Какъв е случаят с паметника на генерал Климент Джеров, който е роден в Охрид. Грижата за военните ни паметници трябва да продължи. Макар че тя не се води по държавна линия, редица ентусиасти възстановяват паметници и гробища – аз само съм възстановил 10; пловдивски бизнесмен е възстановил вече 2, а военно министерство от 1990-та година насам само едно – в Прилеп една плоча в германското военно гробище. Съюзниците ни германци са погребвали починалите в местна полева болница български войници и офицери. Също така трябва да се грижим и за паметниците на други народи, които са се сражавали на наша територия, макар и противници, като англичани, французи и сърби, които са били погребани в България по различни причини.", "date": "2018.05.04", "title": " Военните гробища на България\t\t\t"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%bf%d1%80%d0%b5%d0%b4%d0%b8-%d1%8e%d0%b1%d0%b8%d0%bb%d0%b5%d1%8f-%d1%86%d1%81%d0%ba%d0%b0-%d1%81%d0%b5-%d0%bd/", "text": "Христо Стоичков определи нов стадион и качеството на базата като основните приоритети на ЦСКА в следващите години. „ Стоичков още веднъж каза, че ЦСКА е слава и гордост Кавалерът на „Златната топка“ бе критичен към спортно-техническата част в последните месеци. „Когато имаш нулева година, има неизпълнени цели – продължи Камата. – Изтървахме момента с мача в Разград да се борим за титлата. Психически можехме да преборим „Лудогорец“, но не ни стигнаха 5-6 минути. От един мач не можеш да правиш генерални изводи. През втория полусезон отборът не бе на това ниво, на което трябва да бъде. Така го виждам аз. Печелихме мачове, но тимът не беше свеж. Ако си голям, не можеш да търсиш постоянно вината в другите. Трябва да я търсим в нас.“ Стоичков коментира и алтернативния аматьорски ЦСКА 1948. „Обичта е на стадиона, хората знаят кой е клубът! Да си седят във Военния клуб“, отсече най-великият български футболист.", "date": "2018.05.04", "title": " Христо Стоичков преди юбилея: ЦСКА се нуждае от нов стадион"}
{"url": "https://trud.bg/%d0%ba%d0%b8%d1%82%d0%b0%d0%b9-%d1%81-%d0%b3%d1%80%d0%b0%d0%bd%d0%b4%d0%b8%d0%be%d0%b7%d0%b5%d0%bd-%d0%b5%d0%ba%d0%be%d0%bb%d0%be%d0%b3%d0%b8%d1%87%d0%b5%d0%bd-%d0%b5%d0%ba%d1%81%d0%bf%d0%b5%d1%80/", "text": "Китай планира да предизвика изкуствени валежи от сняг в Тибет, за да реши проблема с недостига на прясна вода, съобщават от университета „Цинхуа“, който разработва проекта. Към момента валежите в Тибет осигуряват около 7% от потребяваните в Китай количества вода Според проекта изкуственият сняг трябва да покрие територия от 1,6 милиона квадратни километра, предаде  . Това, смятат учените от университета, ще увеличи количеството на валежите в Тибет до 10 милиарда кубически метра годишно. Разработката на проекта, наречен „Небесна река“, е започнала през 2016 година и е смятан за най-грандиозния екологически експеримент в историята. Проектът предвижда монтирането на десетки хиляди инсталации в Тибет, които използват специално гориво. При изгарянето в атмосферата се отделят частици йодисто сребро, което ще привлича дъждовни облаци. Според американски климатолози обаче по този начин ще бъдат обезводнени други райони, а създаденият дисбаланс крие екологични рискове. Тибет е окупиран от Китай през 1950 година и оттогава е в състава на Китайската народна република. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Китай с грандиозен екологичен експеримент – изкуствени валежи покриват Тибет със сняг"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%b8-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-%d0%b4%d1%80%d0%b5%d1%85%d0%b8-%d1%81-%d0%bc%d0%b0%d0%b3%d0%b8%d1%87%d0%b5%d1%81%d0%ba%d0%b8/", "text": "Студенти от Националната художествена академия по специалността „Мода” създадоха колекция облекла, вдъхновени от вълшебните фигури в чипровските килими. Дрехите с магическите мотиви ще бъдат бъдат показани на празника на Чипровци днес/ събота/. На 5 и 6 май в балканското градче се провежда традиционният вече фестивал на чипровските килими. Под открито небе на фона на планинските върхове ще бъдат подредени изработени преди век и в наши дни различни видове местни тъкани. Майсторки ще показват на гостите на празника как се багрят с природни бои и тъкат красивите черги. Специален щанд пък ще продава сувенири с мотиви от чипровските килими. На фестивала в залата на Историческия музей ще бъде представена и студентската колекцията от над 20 модни облекла с чипровски мотиви. В дрехите са втъкани фигури, известни като „канатица”, каракачка”, „окцата”, „кръстачка”, дървото”… Според изследователи знаците са служели не само за украса, а са имали и символно значение – плодородие, вечност, вяра, божествено начало. Вплетени в тъканите, покрили подове, стени и легла, фигурите имали магическа сила и дарявали хората със здраве, късмет и благополучие, вярват до днес мнозина. Прет а портето на дрехите с магически знаци е под надслов „ РЕ-старт, РЕ- дизайн на старото”. Традицията на производство на чипровски килими през 2014 г.бе вписана от междуправителствения комитет на ЮНЕСКО в световната листа на нематериалното културно наследство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Студенти създадоха дрехи с магически фигури от Чипровци\t\t\t"}
{"url": "https://trud.bg/%d0%bf%d1%80%d0%b5%d0%be%d0%b4%d0%be%d0%bb%d0%b8%d0%bc%d0%b8-%d1%81%d1%8a%d0%bf%d0%b5%d1%80%d0%bd%d0%b8%d1%86%d0%b8-%d0%b7%d0%b0-%d1%87%d0%b5%d1%80%d0%b2%d0%b5%d0%bd%d0%b8%d1%82%d0%b5/", "text": "Само преодолими съперници ще срещне ЦСКА при завръщането си в Европа. „Червените“, както и всички останали български отбори без „Лудогорец“, ще започнат в първия предварителен кръг. Досега само ЦСКА си гарантира участие в турнира. За останалите две места се борят „Левски“, „Берое“, „Ботев“, „Славия“, „Септември“, „Локомотив“ (Пд) и „Черно море“. Сред евентуалните съперници на нашите представители са следните отбори: „Петрокуб“ (Молдова), „Чихура“ (Грузия), „Вестманея“ (Исландия), „Липая“ (Латвия), „В 36“ (Фарьорски о-ви), „Тампере“ (Финландия), КуПС (Финландия), „Лахти“ (Финландия), „Дери“ (Ейре), „Шамрок“ (Ейре), „Самтредия“ (Грузия), „Рига“ (Латвия), „Стумбрас“ (Литва), „Колрейн“ (С. Ирландия) и „Рунавик“ (Фарьорски о-ви).", "date": "2018.05.04", "title": " Преодолими съперници за „червените“"}
{"url": "https://trud.bg/%d0%b7%d0%b0-%d0%b2%d1%82%d0%be%d1%80%d0%b0-%d0%bf%d0%be%d1%80%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d1%81%d0%bf%d0%be%d1%80%d1%82%d0%bd%d0%b8%d1%82%d0%b5-%d0%ba%d0%b0%d0%bd/", "text": "Най-престижната лекоатлетическа надпревара в света – Диамантената лига, ще се излъчва за втора поредна година на живо по спортните канали на Мтел. И през 2018-а първата спирка от състезанието е в Доха (4 май), където българинът Тихомир Иванов участва в скока на височина. В края на следващата седмица своя дебют в тазгодишното издание веригата ще направи и Мирела Демирева. Олимпийската вицешампионка в скока на височина от игрите в Рио де Жанейро ще се включи в надпреварата в Шанхай. Състезанието на 12 май е с начален час 13:15, а прякото предаване по Mtel Sport 2 започва в 13:00 часа. През уикенда спортните канали на Мтел ще излъчат развръзката на тенис турнира в Ещорил. Полуфиналите в надпреварата са в събота от 17:00 часа, а финалът е в неделя от 17:30 часа, като всички двубои ще се предават пряко по Mtel Sport 1. ATP 250 турнирът в португалския град е последният преди началото на ATP Masters 1000 надпреварата в Мадрид, която започва в понеделник, а участие в нея ще вземе и Григор Димитров. Мачовете от испанската столица през следващата седмица ще бъдат излъчвани пряко по Mtel Sport 1, както и като на ppv.mtel.bg. Феновете на моторните спортове ще видят и четвъртия старт от сезона в MotoGP. Марк Маркес, Валентино Роси, Маверик Винялес, Андреа Довициозо и останалите състезатели на две гуми влизат в поредната си битка, този път на легендарната писта Херес в Испания. Разликата между Довициозо и Маркес на върха във временното класиране е само една точка, а съотборниците в Ямаха – Роси и Винялес, ще се надяват на силно представяне на пистата в Андалусия и първа победа за сезона. Стартът в клас MotoGP за Гран при на Испания е в неделя от 15:00 часа и ще се излъчва директно по Mtel Sport 1. Съботният ден най-вероятно ще даде отговор на въпроса кой ще триумфира с титлата в руската футболна Премиер лига. Водачът в класирането Локомотив Москва се нуждае от 1 победа в оставащите си два мача, за да триумфира. От 16:30 часа столичните „железничари” посрещат Зенит, който ще преследва задължителен успех, за да запази шансовете си за участие в Шампионската лига. От 19:00 часа шампионът Спартак Москва ще се опита да вземе трите точки в домакинството си на Ростов, като в същото време ще се надява на евентуална грешка на Локомотив, за да запази жива интригата за титлата. Дербитата от предпоследния кръг на руската Премиер лига ще се излъчват на живо по Mtel Sport 2. По традиция, неделната вечер е отредена за поредния старт в NASCAR. Най-бързите пилоти на Северна Америка ще стартират от 21:00 часа на пистата в Доувър, а състезанието ще се излъчва пряко по Mtel Sport 1.", "date": "2018.05.04", "title": " За втора поредна година спортните канали на Мтел предават пряко състезанията от Диамантената лига"}
{"url": "https://trud.bg/%d0%b4%d0%b8%d0%b5%d1%82%d0%be%d0%bb%d0%be%d0%b3%d1%8a%d1%82-%d0%b4-%d1%80-%d0%bb%d1%8e%d0%b4%d0%bc%d0%b8%d0%bb%d0%b0-%d0%b5%d0%bc%d0%b8%d0%bb%d0%be%d0%b2%d0%b0-%d0%bf%d1%80%d0%b5%d0%b4/", "text": " – Ако не бях открила за себе си – като човек и като лекар, уникалната българка Лидия Ковачева, създател на плодолечението, днес нямаше да отговарям на въпросите ви. Нямаше да съм между живите, тъй като преди 25 години прогнозата пред мен беше за още няколко години на белия свят. Страдах от мигрена, мъка, която ми е трудно да опиша, имах хроничен запек, увредени от хилядите хапчета бъбреци и конкретна прогноза за хемодиализа. Като с магическа пръчка всичко това изчезна още с първото ми гладуване и разбрах, че не мога да продължа да изписвам на пациентите си хапчета, които ги правят по-болни и по-отчаяни. Със сигурност десетките хиляди пациенти, на които сме помогнали в медицинския център, както и техните семейства, близки и приятели са научили нещо важно при нас и са го пренесли в много точки на света. И то е, че болният човек не е щастлив и в хармония със себе си. В същото време може да постигне и двете безценни блага с плодолечението – без страдание и без да причинява неудобства и тревоги на хората, които обича.  – Верният път към здравето е много индивидуален. При търсенето му за мен е най-важно да се постави конкретният човек в центъра на вниманието на екипа ни – диагнози, резултати от изследвания, фамилни навици, предпочитания, организация на всекидневието, двигателна активност и др. Само на пръв поглед програмата изглежда универсално приложима – пиеш чай с мед и ядеш плодове и си готов за следващи подвизи с пържоли, деликатеси, алкохол и много кафета. Няма как да стане, защото при нас провеждаме не диети, а лечение, което започва с промяна в мисленето и нагласите. Неслучайно попаднахме в топ 5 на най-добрите уелнес клиники в света, според класация на магазинното издание на „Ню Йорк Таймс“. За публикацията научихме от пациенти и приятели от целия свят. И приехме с благодарност оценката им, че в нашия медицински център лекарската част от работата е на най-високо ниво.  – Промяна е необходима за всеки, който иска да живее без болка, стрес и омраза към банския от миналото лято. За жалост, у нас хората отделят повече време и средства в грижа за колата си, отколкото за здравето. Имам и много случаи, когато ме търсят за помощ, едва когато ножът е опрял до кокал. Идват покрусени семейства с малки деца, развили диабет, или близки на хора с разсейки от рак. Готови са на всичко, но това, което може да се направи, е да се облекчи състоянието на пациентите с природосъобразно хранене, а не да се избавят по чудо. Чудесата създаваме ние – като променяме вредните навици и го правим заедно с хората, които обичаме.  – Повече от четвърт век наблюдавам пациенти от цял свят и на различни възрасти. Поддържаме и документация с подробни данни за медицинския статус на пациентите ни от цял свят, когато дойдат при нас за първи път. За жалост, почти няма здрави хора. Такива се срещат рядко, като бялата лястовица на Йовков. Дори малчуганите са много често засегнати от болестите на бабите и дядовците си – затлъстяване, високо кръвно налягане, диабет тип 2. Имам и много случаи, когато някой идва в медицинския център като придружител на пациент и когато направи изследвания, се установяват сериозни диагнози. Никого не искам да плаша, но здравето е деликатна материя, по която е необходимо да се произнесе специалист. За това са измислени системите за скрининг и профилактика и е важно за всекиго да бъде внимателен към сигналите на своя организъм, дори и най-деликатните.  – Споменах за силната мотивация при най-тежките, дори безнадеждни случаи. Подобни крайности не са най-добрият пример, но са факт. Добре е да се замислим за значението на храната и цялостната организация на живота си, за да имаме живот в годините, а не години в живота си. Много хора определят като невъзможно да се живее по законите на природната хармония в стреса и замърсеността на големите градове. Но моите пациенти – и млади, и в напреднала възраст, опровергават това. Щастливи са, че след плодолечението животът им се е променил, по-устойчиви са на сезонни вируси, постигат повече в работата и личните вазимоотношения, умеят да се радват на всеки хубав миг. Мнозина споделят, че лекциите в медицинския център са преобърнали нагласите им и са ги накарали да отворят нови сетива за неограничените възможности на човешкия организъм – уникална самообновяваща  се система.  – Има единични твърдения, че „слънцеяди“ живеят от години само със светлина. Но за всички останали хора храната е необходима. От векове са известни различни практики за въздържане – с религиозен, ритуален или друг характер. У нас спазването на тридневен строг пост (тримирене) по време на Великденските пости има много последователи. Препоръката ми е всяка форма на гладуване да се провежда според индивидуалното състояние, за определено време и задължително под контрола на отговорен лекар.  – Прием на малко количество доброкачествени животински продукти – веднъж седмично (без да бъдат смесвани месо, млечни, яйца, риба) няма да ни навреди. Разбира се, ако нямаме заболяване, което ги изключва напълно (напр. подагра). Но при честа консумация на големи количества в организма се внасят прекалено много белтъчини, затрудняващи работата на бъбреците. Животинските мазнини могат да причинят запушване на артериите (инфаркт, инсулт, ослепяване, ампутация на крайници). Друга опасна последица е, че тези мазнини проникват в клетките на мускулите и черния дроб и пречат на инсулина да вкара глюкоза във всяка наша клетка (инсулинова резистентност, диабет тип 2). В промишлено произведените животински продукти има и много изкуствени хормони – растежен и женски полови, както и антибиотици, консерванти, сол. Многобройни научни изследвания убедително доказват предимствата на цялостните нерафинирани растителни храни – плодове, зеленчуци, бобови, пълнозърнести, ядки, семена. Точно сега, през пролетта, имаме шанса да се храним и с много зеленолистни зеленчуци. Доказано е, че те съдържат най-много полезни вещества на една калория. Родното богатство от коприва, лапад, рукола, лук, чесън, салати е истинска енергийна магия срещу интоксикация и стрес. Те са и доказано ефективна преграда дори пред рака. Хлорофилът в зеленолистните подобрява по несравним начин работата на кръвотворните органи и може да активира безценния антиоксидант с подмладяващо действие – коензим Q10.  – Най-големите заблуди са свързани със загрижеността за най-обичаните същества – децата и внуците. Трудно се преодолява насажданото с десетилетия мнение, че добре охраненото дете е здраво. Вече е доказано, че това е сериозна грешка и началото й се поставя още с бременността на майката. Всички край нея повтарят, че тя трябва да се храни за двама. Опитът ми през последните 25 години показва, че прилагането на плодолечение прави чудеса при двойки, стигнали ръба на отчаянието заради безплодие – с причини при жената, или при мъжа. Когато настъпи мечтаната бременност, бъдещата майка спазва програмите и съветите, научени при нас. Раждат се прекрасни деца, които растат здрави, умни и успяващи. Опасна заблуда е и тази, че изкуственото краве мляко може да замести майчината кърма. Тази безобидна на пръв поглед замяна всъщност крие реален риск от развитие на диабет тип 1 при некърменото дете. Не съм се уморила да повтарям тази истина от 25 години, като все повече научни изследвания категорично я потвърждават. Когато децата растат, винаги се проявява стремеж от близките да им се дават животински продукти за качествен растеж. Научни изследвания доказват обаче, че малчуганите, които не консумират месо и млечни произведения, са с няколко сантиметра по-високи от връстниците си, приемащи редовно тези продукти. Често натрапвана заблуда е, че когато се консумира месо, отслабваме. Но  е доказано, че при един и същ ръст веганите са средно с 13,5 кг по-леки от приемащите редовно меса.  – Много трудно ми е да определя един случай като емблематичен. Защото те са безброй и в различни сфери на здравето – високо кръвно налягане, диабет тип 2, алергии, мигрени, кисти на яйчниците и много други. Но като свой фаворит, заради въпроса ви, определям Керанка Костова от Бургас. Тя е мой пациент от 13 години и през това време от трудно неподвижен и обречен на инвалиден стол пациент с множествена склероза, се превърна в пример за справяне с невъзможното. Керанка страда от определяната като неизлечима от официалната медицина болест от 1999 г. Губила е зрението си, измъчвала се е от непоносими болки в крайниците, определяни от нея като горене с жив огън. Дойде в медицинския център, придружавана от съпруга си, като едва пристъпваше. След много пролежавания в различни клиники и отчайваща перспектива. Но още след първата 20-дневна програма на плодолечение младата жена видя светлина в тунела и реши да се довери на природонаучната медицина. Веднага спря всички животински храни и за около две години  премина на изцяло сурова храна, а 4 пъти в годината остава по 20 дни на плодове. На деветата година от началото на нашето лечение изследване с ядрено-магнитен резонанс отчете изчезване на многобройните плаки върху главния и гръбначния мозък. Днес тя е  напълно здрава и всеотдайно споделя с болни от множествена склероза своя опит.  – Абсолютно нищо не забранявам. Само давам съвети – както на внучките си близначки, така и на всичките си пациенти, като например да включват в менюто си за деня от 50 до 80 % сурови храни – плодове, зеленчуци, ядки, семена, за да са здрави и в добро настроение. Никога да не слагат сол в салатата, а прясно изцеден лимонов сок. Ако не могат да се откажат напълно от животинските храни, да ги слагат на трапезата веднъж седмично, като не ги смесват. И да внимават от къде са доставени.  – Искаме, или не искаме, навиците са нашата визитна картичка. И едва ли на някого ще е приятно в нея да пише, че сме лоши, завистливи и преливащи от отрицателна енергия. А това е неизбежно, когато се тъпчем безконтролно с колбаси, пици, чипсове и други настойчиво рекламирани пакетирани храни, десерти, газирани напитки, кафета. И когато пием алкохол без мярка и отлагаме спирането на цигарите до поредния следващ понеделник. Но…, когато останем дори само няколко дни на плодове, като по чудо лошотията си тръгва и бързо преодоляваме вредните си навици. Постигаме важна и потребна хармония в свят, красив и зареден с неизчерпаема положителна енергия. Да не я разпиляваме. Да я вземем за своето здраве и да подаряваме щедро от нея на всички, които обичаме и ценим!", "date": "2018.05.04", "title": " Диетологът д-р Людмила Емилова пред „Труд“: Българинът гледа колата си повече  от здравето\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%81%d0%bf%d0%b0%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d0%b0%d1%80%d0%be%d0%b3%d0%b0%d0%bd%d1%82%d0%bd%d0%be/", "text": "Двама са задържани за грубо нарушаване на обществения ред и отправяне на обиди и закани към собственик на търговски обект в Шумен. Малко след 23 часа снощи бил подаден сигнал от клиенти на заведение на бул. “Ришки проход“, че двама мъже в нетрезво състояние притесняват тях и собствениците на търговския обект, съобщиха от ОДМВР-Шумен. За изясняване на ситуацията бил пратен полицейски екип. Простигналите на място униформени установили местните жители М.Ж./37г./ и А.А./41г./ във видимо нетрезво състояние. Малко преди това, по сведения на присъстващите, двамата отправяли обиди, закани и заплахи към собствениците и клиенти в обекта. Задържани са с полицейска мярка за 24 часа. Съставени са им актове по Указа за борба с дребното хулиганство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Двама спаха в ареста заради арогантно поведение в магазин"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d0%be%d0%b1%d0%b5%d0%b7%d0%b2%d1%80%d0%b5%d0%b4%d0%b8%d1%85%d0%b0-%d1%81%d0%bd%d0%b0%d1%80%d1%8f%d0%b4-%d0%be%d1%82-%d1%80%d1%83%d1%81%d0%ba%d0%be-%d1%82%d1%83/", "text": "Специализираното формирование за разузнаване и унищожаване на невзривени бойни припаси от Военновъздушна учебна база „Георги Бенковски” обезвреди снаряд от Руско-турската война, открит при изкопни работи в дворно място, в с. Петърница, община Долни Дъбник, област Плевен. Операцията е проведена по заповед на Командира на ВВС – генерал-майор Цанко Стойков, съобщиха от пресцентъра на Военновъздушните сили. Под ръководството на капитан Деян Христов специалистите извършиха разузнаване и внимателно анализираха боеприпаса – силно корозирал снаряд от Руско-турската война с дължина 30 см. и диаметър 10 см. При стриктно спазване на мерките за безопасност снарядът е транспортиран извън населеното място и е унищожен чрез взривяване. При изпълнението на задачата военнослужещите показаха висок професионализъм, бърза реакция и отлична координация при неутрализиране на рискови за населението ситуации, изтъкват от ВВС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Военни обезвредиха снаряд от Руско-турската война, открит в селски двор"}
{"url": "https://trud.bg/%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b0%d1%82%d0%b0-%d0%bf%d0%b0%d1%80%d1%82%d0%b8%d1%8f-%d0%b2-%d0%b0%d1%80%d0%bc%d0%b5%d0%bd%d0%b8%d1%8f-%d1%89%d0%b5-%d0%bf%d0%be%d0%b4/", "text": "Председателят на парламентарната група на управляващата в Армения Републиканска партия Ваграм Багдасарян потвърди, че на 8 май депутатите от партията ще подкрепят кандидатурата на лидера на протестите Никол Пашинян. Републиканската партия няма да издига собствен кандидат. „Имаме решение и на 8 май ще изберем нов премиер. Ние ще съдействаме. Без нашите депутати премиер не може да бъде избран“, каза Багдасарян. Опозиционните партии в парламента – “Дашнакцутюн”, “Царукян” и “Елк” заявиха, че продължават да подкрепят кандидатурата на Пашинян. На 1 май при гласуването в парламента опозиционният лидер не успя да събере необходимите 53 гласа, за да бъде избран за премиер. Политическата криза в Армения ескалира, след като след десетдневни протести премиерът и бивш президент Серж Саркисян беше принуден да подаде оставка на 23 април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Управляващата партия в Армения ще подкрепи Пашинян за премиер"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d1%82-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%8f-%d0%b4%d0%b5%d0%bd/", "text": "Феновете на „Междузвездни войни” отбелязват международния празник на сагата днес. Всяка година на 4 май почитателите на космическата поредица изразяват почитта си към творчеството на Джордж Лукас с множество прояви по цял свят. Датата 4 май не е избрана случайно. На английски фразата „May the Fourth be with You” („Нека четвърти май бъде с теб”) много прилича на известната фраза от сагата „May the Force be with you” („Нека силата бъде с теб”). Ето няколко любопитни факта за поредицата по повод международния ден на „Междузвездни войни”: – Смята се, че поредицата „Междузвездни войни” е вдъхновена от филмите „Телохранител” и „Тайната крепост” на прочутия японски режисьор Акира Куросава. – Наименованието „джедай” на рицарите от Джедайския Орден идва от „джидай-геки” – японските исторически филми за самураи. – Рожденият ден на създателя на „Междузвездни войни” Джордж Лукас не е на 4 май, а на 14 май. Филмите от поредицата, с изключение на VII и VIII епизоди, винаги са излизали на екран в седмицата след тази дата. – Във филма „Междузвездни войни: Епизод I – Невидима заплаха” – първия хронологично, но четвърти по реда на създаването им, учителят Йода има по три пръста на краката, докато куклата, използвана в „Империята отвръща на удара” и „Завръщането на джедаите”, както и дигиталният модел от „Междузвездни войни: Епизод III – Отмъщението на ситите”, са с по четири пръста. – Лицето на Йода, и по-специално очите, са вдъхновени от Алберт Айнщайн. – През 2011 г. възпоменателни монети „Междузвездни войни” стават законно платежно средство на тихоокеаннския остров Ниуе. – Репликата „Имам лошо предчувствие за това” или нейна вариация присъства във всеки филм от поредицата. Наблюдателните фенове бързо установиха, че тя не фигурира в осмия епизод „Междузвездни войни: Последните джедаи”. Режисьорът Райън Джонсън обаче разкри, че изразът е произнесен от дроида Би Би-Ейт (BB-8) в началната битка. – Името на симпатичния робот Ар Ту-Ди Ту (R2-D2) е взето от разговорния език на звукооператорите в киното. – Дизайнът на кораба „Хилядолетния сокол” е вдъхновен от хамбургер. / / АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Фенове отбелязват международния ден на “Междузвездни войни”\t\t\t"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%b1%d1%8a%d0%bb%d0%b3%d0%b0%d1%80%d0%be-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0-%d0%bb%d0%b5%d1%82%d0%b0/", "text": "В авиобаза Граф Игнатиево с официална церемония беше обявено началото на българо-американската летателна тренировка “Тракийски орел 2018”. Тя се провежда съгласно Плана за съвместна българо-американска подготовка и учения за 2018 г. Пред строй на участващите ескадрили, бригаден генерал Иван Лалов представи полковник Димитър Петров като новия командир на авиобазата и пожела на участниците в подготовката успешни полети и отлично изпълнени задачи, съобщиха от ВВС. Полковник Петров от своя страна изтъкна значението за усъвършенстване на летателно-тактическата подготовка на екипажите при изпълнение на съвместни задачи с американските партньори и изрази очакването си петата по ред летателна тренировка „Тракийски орел“ да осигури възможност за динамична тренировъчна дейност в обхвата на пълния спектър от задачи с участието на изтребители F-15, F-16, „Eurofighter Typhoon“ и МиГ-29.  Двустранните полети с изтребителите F-15C/D на 123-та експедиционна авиационна ескадрила от състава на 142-ро авиационно крило на Националната гвардия на щата Орегон ще продължат до 08 юни 2018 г. От българска страна участват самолети МиГ-29 от авиобаза Граф Игнатиево, Л-39 от Учебната авиационна група в Долна Митрополия, както и формирования от Зенитно-ракетни войски на Военновъздушните сили и Сухопътни войски. В средата на месеца, е планирано тридневно пребазиране на американски F-16 от 52-ро авиационно крило на Военновъздушните сили на САЩ в Европа, Шпангдалем, които ще се включат в тренировъчните полети с българските и американски изтребителни екипажи. Интересен момент в тренировката са и съвместните задачи във въздуха с изтребители „Eurofighter Typhoon“ от състава на британските Кралски Военновъздушни сили и екипажи на румънските ВВС, които ще оперират от авиобаза Михаил Когълничану в Румъния. Основните цели са постигане на по-висока оперативна съвместимост на българските Военновъздушни сили за участие в операции под егидата на НАТО, повишаване на теоретичната, летателната и тактическа подготовка на личния състав, както и усъвършенстване на процедурите по логистично осигуряване и поддръжка на гостуващи формирования. По време на летателната тренировка ще се изпълняват задачи в пълния спектър на подготовките, водени от родовете войски от Военновъздушните сили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Стартира българо-американската летателна тренировка “Тракийски орел 2018”"}
{"url": "https://trud.bg/12-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d1%81%d0%bb%d0%be%d0%bd%d0%be%d0%b2%d0%b5-%d0%bf%d1%80%d0%b5%d0%b3/", "text": "Дванадесет бежанци загинаха, след като уплашени слонове прегазиха един от най-големите бежански лагери в света, съобщава BBC. Животните унищожиха много от домовете в лагер на рохингите в Бангладеш. „Слонът го стъпка. Децата ми са единственият извор на радост за мен, а сега синът ми е мъртъв”, разказва опечалена майка. Десет годишният й син загива под краката на един от слоновете. Проблемът е, че огромните бежански лагери препречват маршрути, които слоновете използват за миграция от векове насам. Животните се объркват и стресират, когато се отклонят от маршрута си. ООН реши да сложи наблюдателни кули и специално обучени екипи, които да насочват животните при преминаването им през лагера. С това се надяват да избегнат повече смъртни случаи, както сред хората, така и сред слоновете. Засега нито един слон не е пострадал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " 12 души загинаха, след като слонове прегазиха бежански лагер"}
{"url": "https://trud.bg/%d1%81%d0%b8%d0%bd%d1%8f-%d0%b8-%d0%b7%d0%b5%d0%bb%d0%b5%d0%bd%d0%b0-%d0%b7%d0%be%d0%bd%d0%b0-%d0%bd%d1%8f%d0%bc%d0%b0-%d0%b4%d0%b0-%d1%80%d0%b0%d0%b1%d0%be%d1%82%d1%8f%d1%82/", "text": "„Синя” и „Зелена” зони за почасово платено паркиране няма да работят на 5 и 7 май. Това съобщиха от пресцентъра на Центъра за градска мобилност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " „Синя” и „Зелена” зона няма да работят на 5 и 7 май"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%be%d0%ba%d0%b0%d0%b7%d0%b0%d0%bb%d0%be-%d1%81%d0%b5-%d0%ba%d1%83%d1%80%d0%b8%d0%b5%d1%80-%d0%bd/", "text": "Младо момиче, хванало се без да подозира за куриер на телефонни измамници, подпомогнало разкриването на случай в Разградско, в който 81-годишна жена щяла да подари на мошениците 26 000 лв. Със съдействието на момичето и приятеля му историята ще приключи успешно за възрастна жена, която ще си получи парите обратно. Случката е станала между 11,30 и 20 часа в четвъртък, когато 81-годишната С.Д. от Разград била уговорена от мошениците, представящи се за служители на МВР, да подпомогне полицията при задържането на телефонни измамници. Възрастната жена дори била пратена да отиде да занесе парите в село Богданци и тя взела такси, за да достави пазарска чанта с 26 000 лв. Стигайки там, я оставила на пейка в селото. Малко по-късно се усетила и подала сигнал. В това време чантата била прибрана от младо момиче от селото, което било пуснало обява, че си търси работа. Престъпниците й се обадили и я пратили да вземе чантата. Виждайки колко много пачки има вътре, тя се уплашила. Купила си билет за Варна, където бил приятелят й. Там му разказала какво е станало и двамата решили, че вероятно е вкарана в схема на измамници. Обадили се на приятели в полицията, които потвърдили подозренията им. Момичето се явило в полицията за разпити.  За да пътува до Варна, похарчило около 150 лв. от парите, но останалите били налични и не ги оставила там, където казали измамниците. Сумата е предадена в полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Безработно момиче, оказало се куриер на измамници, спаси 26 000 лв. на 81-годишна жертва"}
{"url": "https://trud.bg/%d1%87%d0%b0%d0%ba%d0%b0%d0%bc%d0%b5-%d0%b7%d0%b0%d1%81%d0%b8%d0%bb%d0%b5%d0%bd-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d1%8e%d0%b6%d0%bd%d0%be%d1%82%d0%be-%d1%87%d0%b5%d1%80/", "text": "Очакваме засилен интерес на туристи към нашето море и особено към Южното Черноморие. 86 са останалите неохраняеми плажа, като 50 от тях се намират в Бургаска област. Все повече големи международни хотелски вериги гледат на региона като на привлекателно място за инвестиции. Очаква се съвсем скоро такива международни брандове да бъдат обявени. Това каза в петък в Бургас министърът на туризма Николина Ангелкова. В морския град тя се срещна с кметове на морските общини, курортни шефове и началници на полицията и пожарната, като всички заедно обсъдиха готовността за предстоящия летен сезон. Очаква се ръст на туристи, като прогнозата е за 5 процента повече летовници по нашето море, коментира още министър Ангелкова. Ще има засилени проверки от страна на всички контролни органи. Що се отнася до плажовете, под лупа ще бъдат гледани всички – охраняеми и неохраняеми. Полетите на Летище Бургас са със 150 повече за месец май тази година, всравнение с предходната, каза кметът на Бургас Димитър Николов. Това предвещава силен сезон, а през 2019 година втори нискотарифен оператор ще осъщестмвява редовни полети от Бургаското летище директно до Белфаст, Бирмингам, Единбург, Глазгоу, Лийдс, Манчестър, Нюкясъл и Лондон. 760 служители на МВР ще бъдат командировани през това лято, за да бдят за сигурността на туристите, каза комисар Калоян Калоянов, директор на ОД на МВР Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Чакаме засилен интерес към Южното Черноморие"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d1%80%d0%b8%d0%b5%d0%bb%d0%b0-%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d1%81%d0%b8%d1%80%d0%b8%d0%b9%d1%81%d0%ba%d0%b8-%d0%b1%d0%b5/", "text": "Германия е приела най-много сирийски бежанци от Турция през изминалата 2017 г., като повече от 2500 души са се заселили в европейската страна, предаде Анадолската агенция, позовавайки се на турската дирекция по миграцията. Според цитираните данни Германия е приела общо 2733 сирийци, които живеят там въз основа на временна закрила. На второ място в списъка е Холандия, която е осигурила подслон на 2128 сирийци, следвана от САЩ, които са дали разрешение за заселването на 1064 сирийци. Във Финландия са заселени 845 сирийци, а във Франция – 790. Според огласените от турската дирекция данни 12 000 души са напуснали Турция, за да се заселят в други държави през изминалата година.  В периода 2014-2018 г. Турция е изпратила 6148 сирийци в Канада, 4829 – в Германия, 3900 – в САЩ, 2609 – в Холандия и 1699 – във Великобритания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Германия приела най-много сирийски бежанци от Турция през 2017 г."}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bb%d0%be%d1%8f%d0%bb%d0%b5%d0%bd-%d0%b8/", "text": "България е един от най-лоялните членове на НАТО, доказан в операциите на Алианса и дал свидни жертви при изпълнението им, заяви министър-председателят Бойко Борисов, съобщи правителствената информационна служба. При срещата си със заместник-генералния секретар на НАТО Роуз Готемюлер, която е на посещение у нас, той подчерта, че евроатлантическият път на страната ни и членството в Европейския съюз са стратегически приоритет на правителството. Борисов посочи, че България отдава приоритетно значение на стабилността и сигурността в страните от Западните Балкани и очаква напредъкът на държавите-кандидатки да бъде отчетен. „Трябва да изпратим ясни послания за продължаване на политическия ангажимент и практическото сътрудничество със страните от региона“, каза той. Министър-председателят обърна внимание на периодичните прояви на национализъм и етническо напрежение, които могат да доведат до сътресения в региона и подчерта, че поемането на ангажимент от страните от НАТО и ЕС към тях ще донесе повече стабилност. „Искаме да превърнем Балканите в строителна площадка, а не в гробове от масови убийства и етнически конфликти“, каза той. Министър-председателят информира заместник-генералния секретар на НАТО, че България е готова с актуализирани проекти за придобиване на нови бронирани машини за Сухопътни войски и нов тип боен самолет за ВВС. За по-късен етап се разработва и проект за два многофункционални модулни кораба. „Въпреки че политическите ни опоненти не приемат увеличението на средствата за въоръжение, мисля, че с тези проекти ние ще ние покрием изискването на НАТО за отделяните разходи за отбрана“, каза Борисов. НАТО продължава да подкрепя България, която е ценен партньор и има изключителен принос в общите ни операции, особено към мисиите в Косово и Афганистан, посочи заместник-генералният секретар на Алианса. Роуз Готемюлер посочи, че е впечатлена от професионализма на въоръжените сили. Тя даде висока оценка и за ролята на България за задълбочаване на сътрудничеството между Алианса и ЕС и приветства успешното провеждане на ротационното председателство на Съвета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Премиерът Борисов: България е лоялен и доказан партньор в НАТО"}
{"url": "https://trud.bg/%d0%bf%d0%be%d1%80%d1%82%d0%b8%d0%b5%d1%80-%d0%bc%d0%be%d0%b6%d0%b5-%d0%b4%d0%b0-%d0%b7%d0%b0%d0%b4%d1%8a%d1%80%d0%b6%d0%b8-%d0%b7%d0%bb%d0%b0%d1%82%d0%bd%d0%b8-%d0%ba%d1%8e%d0%bb%d1%87%d0%b5%d1%82/", "text": "Портиерът, който намери 7 златни кюлчета на стойност 325 милиона долара в боклука на летището в Сеул, ще може да ги задържи за себе си, съобщи агенция ЮПИ. Отливките от благородния метал бяха намерени на 26 април в съд за отпадъци на международното летище “Инчон”. Кюлчетата били увити във вестници и принадлежали на корейци, които не поискали да си ги върнат. Според полицейски източници ценната пратка е била изоставена по време на транзитно кацане по маршрута Хонконг-Япония. Пътниците по всяка вероятност са се освободили от ценния си товар, тъй като се бояли да преминат през митническата проверка. След като никой не си поискал златото, според южнокорейските закони то ще стане собственост на този, който го е намерил. А ако собствениците се появят, портиерът по право може да получи между 5 и 20 процента от стойността му. Но щастливият откривател на кюлчетата може да остане с празни ръце, ако полицията докаже, че златото е било свързано с някаква криминална дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Портиер може да задържи златни кюлчета на стойност 325 млн. долара, намерил ги в боклука на летището в Сеул"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b3%d0%b5%d0%bd%d0%b8%d0%b0%d0%bb%d0%bd%d0%b8%d1%82%d0%b5-%d0%bf%d1%80%d0%be%d0%b3%d0%bd%d0%be%d0%b7%d0%b8-%d0%bd%d0%b0/", "text": "Най-известните теоретици на общественото развитие днес – от Стиглиц през Жижек до Чомски припомнят гениалните догадки на Маркс и неговите предвиждания за самоизяждането на капитализма. Това каза лидерът на БСП – София Калоян Паргов в словото си при откриването на научната конференция по повод 200 години от рождението на Карл Маркс, на която домакин беше Руският културно-информационен център. “Днешната конференция ни събра, за да осмислим, да осъвременим, да отхвърлим, да приемем теоретическото и политическо наследство на Маркс, каза Калоян Паргов. – Тя идва съвсем навреме и съвсем на място. 200-годишнината от рождението на мислителя на хилядолетието, на философа, социолог, политически деец и един от най-великите интелектуалци на всички времена дава повод на хиляди политици, професори, студенти, работници, интелектуалци от цял свят да направят същото. След броени дни медиите и социалните мрежи ще съобщят за тази безпрецедентна мозъчна атака на човечеството, която ще се опита да преодолее по думите на Енгелс “Празнотата, оставена от изчезването на този могъщ дух, която много скоро ще напомни за себе си”. Лидерът на столичните социалисти припомни, че трудовете на Карл Маркс формират във философията диалектическия и исторически материализъм, в икономиката – теорията на принадената стойност, в политиката – теорията на класовата борба, съобщиха от БСП-София. “Делото му е неотменима част от историята, категоричен беше Калоян Паргов. – Преди около 5 години в публикация за вестник “Тайм” Майкъл Шуман отбеляза, че Маркс не е само в миналото и настоящето, а ни гледа и от бъдещето, тъй като неговата революция предстои да се материализира”. Председателят на Градския съвет на БСП – София отбеляза, че за българските социалисти 200-годишнината от рождението на Карл Маркс е особен повод за празник. “Преди 127 години в Търново основателите на партията приемат по принцип своята политическа програма. Кръстникът на партията се казва Карл Маркс, припомни Калоян Паргов. – Тук е мястото да спомена и най–верния му български последовател Димитър Благоев, който се качва на политическата сцена на следосвобожденска България с ясното съзнание за собствената си историческа мисия. Мисията на интелигент, на демократ, на родолюбец, жадуващ свобода, доброта, справедливост и щастие за всички. Това са неговите ценности, личните му и обществени ориентири. Като демократ той пристъпва към създаване на Българската социалдемократическа партия. Защото доста време преди нейното основаване е наясно, че истински демократ е само този, който ратува за демокрация, достъпна за всички хора – социалната демокрация”. Калоян Паргов цитира думи на българския историк, публицист и общественик Георги Бакалов, който казва: “Могъщото оръжие, което Благоев придоби в учението на марксизма, му позволи да направи едно велико откритие – да открие работническата класа в България. С това да даде тласък на научната мисъл и да подпомогне създаването на новата обществена сила, която един ден, още при неговия живот, ще стане централната ос на българската история”. “Мечтата на Дядото за народна социалистическа република се сбъдва 20 години след смъртта му, припомни Калоян Паргов. – Тя просъществува около половин век. През това време промишлената продукция на България нараства 104 пъти, селското стопанство – с 263%, реалните доходи на населението – с 600%, обществените фондове за потребление са 787%, брутният вътрешен продукт – с 26%, националният доход – с 16%. Няма безработица, няма неграмотни граждани. Има безплатно, общодостъпно здравеопазване и образование. Основните производствени фондове през 1990 г. бяха оценявани на $134 млрд., а 98% от тях бяха създадени от трудовите хора в Народна република България. А днес 43% от населението ни живее в тежки материални условия, 48% са в риск от социално изключване, а 50% от заетите българи са бедни”. Калоян Паргов отбеляза в словото си, че днес преживяваме не просто поредната циклична криза на системата, а сме свидетели на крайно опасно изостряне на нейните противоречия. “Светът от 2018 година е отрицание на надеждите и мечтите на човечеството след края на Студената война, каза той. – Днешният капиталистически свят се раздира от системни вътрешни противоречия. За първи път от 1945 година политици си позволяват да дрънкат ядрено оръжие. Противоречията вече не са само между труда и капитала, а до голяма степен са и конфликт между финансовия, в това число и спекулативен капитал, от една страна, и индустриалния и производителния капитал, от друга. Капиталистическият свят има капацитета да адаптира и подчини всяка форма на мислене. В този смисъл повече от ясно е, че промяна на света трудно може да настъпи само чрез едно ново мислене, като се клатушкаме между претенциите си за рационалност и ирационалност. Изглежда, че заставайки пред нищетата след разкриването на много от тайните на капиталистическия свят, ни остава място само за действие”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Калоян Паргов: Гениалните прогнози на Маркс за самоизяждането на капитализма днес са в анализите на всички авторитети"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b4%d0%b0%d0%b2%d0%b0-%d0%bf%d0%b0%d0%b3%d0%be%d0%bd%d0%b8-%d0%bd%d0%b0-11-%d0%b3%d0%b5%d0%bd%d0%b5%d1%80%d0%b0%d0%bb%d0%b8-%d0%b2-%d0%bd%d0%b0%d0%b2%d0%b5%d1%87/", "text": "В навечерието на Деня на храбростта и празника на Българската армия 6 май държавният глава и върховен главнокомандващ Въоръжените сили Румен Радев ще удостои военнослужещи с висше офицерско звание. На 5 май на церемония в Гербова зала на „Дондуков“ 2 държавният глава ще удостои генерал-лейтенант Андрей Боцев с висше офицерско звание „генерал“, съобщиха от пресекретариата на държавния глава. Президентът освобождава генерал-майор Димитър Илиев от длъжността заместник-командир на Корпус за бързо развръщане на НАТО в Солун, Република Гърция и го назначава на длъжността заместник-началник на отбраната. Държавният глава ще го удостои с висше офицерско звание „генерал-лейтенант“. Румен Радев освобождава бригаден генерал Иван Лалов от длъжността командир на 3-та авиационна база и го назначава на длъжността заместник-командващ на Съвместното командване на силите. На церемонията той ще бъде удостоен с висше офицерско звание „генерал-майор“. С друг свой указ държавният глава освобождава бригаден генерал Иван Ортомаров от длъжността директор на дирекция „Операции и подготовка“ на Министерството на отбраната, назначава го на длъжността заместник-командир на Корпус за бързо развръщане на НАТО в Солун, Република Гърция и го удостоява с висше офицерско звание „генерал-майор“. Президентът назначава полковник Васил Лазаров на длъжността съветник на Върховния главнокомандващ на въоръжените сили по военната сигурност, като го удостоява с висше офицерско звание „бригаден генерал“. Радев назначава полковник Пламен Ангелов на длъжността директор на служба „Военна информация“, като го удостоява с висше офицерско звание „бригаден генерал“. С указ на държавния глава полковник Маргарит Михайлов е назначен на длъжността директор на дирекция „Операции и подготовка“ на Министерството на отбраната. В Гербова зала той ще бъде удостоен с висше офицерско звание „бригаден генерал“. Президентът ще удостои полковник Митко Григоров с висше офицерско звание „бригаден генерал“. Върховният главнокомандващ на Въоръжените сили назначава капитан I ранг Георги Пенев на длъжността заместник-командир на Военноморските сили, като го удостоява с висше офицерско звание „флотилен адмирал“. С друг свой указ Румен Радев назначава полковник Димитър Петров на длъжността командир на 3-та авиационна база и го удостоява с висше офицерско звание „бригаден генерал“. Държавният глава удостоява полковник Веселин Стоев – административен ръководител – военно-апелативен прокурор на Военно-апелативната прокуратура с висше офицерско звание „бригаден генерал“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Радев дава пагони на 11 генерали в навечерието на 6 май"}
{"url": "https://trud.bg/%d1%80%d1%8a%d0%b3%d0%b1%d0%b8%d1%81%d1%82%d0%b8%d1%82%d0%b5-%d0%bd%d0%b8-%d1%81%d1%80%d0%b5%d1%89%d1%83-%d1%82%d1%83%d1%80%d1%86%d0%b8%d1%8f-%d0%b2-%d1%80%d0%b5%d1%88%d0%b8%d1%82%d0%b5%d0%bb%d0%bd/", "text": "Ръгбистите ни излизат срещу Турция в спор за изкачване в трета група на европейското. Битката е от 15 ч на стадиона на НСА в събота. Националите, водени от французина Ромен Балмис, излизат със самочувствие на фаворити след последната впечатляваща победа – 57:0 срещу Черна гора. „Има ръгби 7 и ръгби 15, но общото е, че топката се подава назад, а същевременно трябва да напредваме – заяви Балмис. – Спортът е колективен, но и боен.“  Капитанът Петър Николов разкри, че ключът към успеха са думите, които си казват в съблекалнята: „Дисциплина, уважение и всеотдайност към съотборници и съперници.“", "date": "2018.05.04", "title": " Ръгбистите ни срещу Турция в решителна битка"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d0%b2-%d1%81%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d0%bf%d0%be%d0%bb%d0%b8/", "text": "34-годишен мъж от София почина днес около 10 ч. в помещението за настаняване на задържани лица в сградата на Районното управление на полицията в Троян, съобщиха от полицията в Ловеч. Мъжът е бил задържан снощи в 21 ч., след като е самокатастрофирал в Априлци. Установено е, че е управлявал лек автомобил с концентрация на алкохол в издишания въздух 3,55 промила. За изясняване на всички обстоятелства около смъртта му е назначена вътрешна проверка в РУ Троян. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Задържан мъж почина в сградата на полицията в Троян"}
{"url": "https://trud.bg/%d0%bf%d1%80%d0%be%d0%b5%d0%ba%d1%82%d1%8a%d1%82-%d0%b7%d0%b0-%d0%b7%d0%b4%d1%80%d0%b0%d0%b2%d0%bd%d0%b0-%d0%ba%d0%b0%d1%80%d1%82%d0%b0-%d1%85%d0%b2%d1%8a%d1%80%d0%bb%d0%b8-%d0%b2-%d1%82%d1%80%d0%b5/", "text": "Проектът за Национална здравна карта-2018 г. отнема легла от жизнено важни отделения в МБАЛ-Шумен и обрича пациентите да пътуват до Варна, за да получат лечение. За това алармираха медици от шуменската болница в петък, а дружеството на Лекарския съюз в здравното заведение излезе с нарочно становище. Специалистите искат спешна среща с областния управител, депутати, представители на политически сили, кметове на общини, защото “съществува риск да бъде застрашено осигуряването на здравно обслужване на гражданите”. Ако този проект остане, има риск болницата да бъде без гръдна и детска хирургия, без очно отделение. Отнети са легла за 3-то ниво на компетентност в отделения, акредитирани за такова, като неврология и УНГ. Намалени са леглата за 2-ро ниво на компетентност в ключови специалности – неонатология, кардиология, пулмология и фтизиатрия, инфекциозни болести, урология. По проекта за очни болести са определени 4 легла, а за да има отделение са нужни минимум 5. “Неизвестно от кого и на база на какви данни са изготвени тези промени”, питат докторите и са категорични, че има сериозни разминавания с проекта и предложението от Областната комисия по здравеопазване-Шумен. Всичко това ще доведе до реална опасност болницата да престане да съществува като заведение за активно лечение, а пациенти да се пренасочват към лечебни заведения във Варна. Според д-р Ивайло Петров, началник на неврологично отделение, има разнобой между акредитацията на лечебните заведения и новата здравна карта. “С акредитацията, която получаваме, доказваме какви дейности можем да извършваме, а с въвеждането на здравната карта става така, че това, което имаме, не можем да го използваме. Картата има чисто репресивни функции върху болниците“, заяви д-р Петров. Д-р Петко Загорчев пък, обяви, че “здравната карта дава престъпен инструмент в ръцете на здравната каса“ и това може да смачка болниците. Той напомни, че скоро в Шумен ще има много медицински сестри, които се обучават във филиала на Медицинския университет от няколко години, но навярно те няма да има къде да работят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Проектът за здравна карта хвърли в тревога шуменските лекари\t\t\t"}
{"url": "https://trud.bg/%d0%b2-%d1%80%d0%b0%d0%b7%d0%b3%d1%80%d0%b0%d0%b4-%d0%b2%d0%b7%d0%b8%d0%bc%d0%b0%d1%82-%d0%bf%d1%80%d0%b5%d0%bc%d0%b8%d1%8f-%d0%b7%d0%b0-%d1%80%d0%b0%d0%b7%d0%bb%d0%b8%d0%ba%d0%b0-%d0%bf%d1%80%d0%b5/", "text": "Игор Пластун от “Лудогорец” разкри, че в клуба освен премии при победи прибират и тлъсти бонуси, които се определят от преднината пред конкурента им за титлата. Така преди година “орлите” прибрали 400 хил. евро за 16-те точки в крайното класиране пред втория ЦСКА. “С колкото повече разлика финишираме, толкова по-голяма ще е премията – призна Пластун пред сайта КОМАНДЫ1. – Така се гарантира, че футболистите няма да се отпуснат в края на сезона, след като вече е ясно, че титлата е спечелена. Преди година всяка точка повече пред основния преследвач ни носеше 25 000 евро. Не е трудно да се изчисли, че заработихме 400 000 евро. Тази сума беше разпределена в зависимост от това кой колко мача и минути е изиграл.“ Българският рапър 100 Кила ще забавлява феновете на „орлите“ при връчването на шампионската титла. Играчите на „Лудогорец“ ще вдигнат трофея след мача с „Левски“ на 12-ти май.", "date": "2018.05.04", "title": " В Разград взимат премия за разлика пред втория"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b4%d0%b5%d0%b2-%d0%b8-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b0%d0%bd%d0%b4%d0%b0%d0%bd%d1%81%d0%ba%d0%b8-%d0%be/", "text": "Министърът на вътрешните работи Валентин Радев и кметът на Сандански Кирил Котев прерязаха лентата на обновените и санирани сгради на полиция и пожарна в курортния град на официална церемония. Двете сгради бяха модернизирани и добиха нов облик след саниране, което струва над 632 519 хиляди лева. Освен реновацията бе направен и достъп за лица с увреждания. Официални гости на откриването бяха още г-н Александър Манолев – зам.-министър на икономиката, народни представители, г-н Бисер Михайлов – Областен управител, комисар Николай Николов – Главна дирекция „Пожарна безопасност и защита на населението”, Директорите на регионалните дирекции на Министерство на вътрешните работи и Пожарна безопасност и защита на населението – Благоевград – комисар Николай Хаджиев и инж. Георги Пармаков и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Министър Радев и кметът на Сандански откриха реновираните сгради на полиция и пожарна"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%be%d1%82-%d1%81%d0%bf-%d0%b8-%d0%b2%d0%ba%d0%bf-%d1%81-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%be-%d0%bf%d1%80/", "text": "Международно признание за висок професионализъм получи прокурорът от Специализирана прокуратура Силвия Соколова заради съществен принос в неутрализирането на международна мрежа за трафик на мигранти при най-мащабната операция на полицейски и съдебни служби в Европа през 2017 г., под названието „Халифакс“, съобщиха от държавното обвинение. Признанието дойде от главния прокурор на Кралство Белгия Фредерик Ван Льов. В писмо до българския си колега Сотир Цацаров той благодари за отличната работа на прокурор Соколова, както и на колегите й Венцислав Андреев от Върховна касационна прокуратура и Никола Павлов от ГДБОП, в рамките на европейския съвместен екип за разследване на престъпната мрежа. По време на съвместната операция „Халифакс“ на 26 октомври 2017 г. в различни европейски държави по едно и също време бяха задържани 42-ма участници в престъпната мрежа (7 в България, 13 в Белгия и 22-ма във Великобритания), над 50 микробуса, оборудвани с тайници за превоз на хора (по 7-9 души в автомобил), над 500 нелегални мигранти, основно от Афганистан и Пакистан. Това бе резултатът от работата на сформирания през март 2017 г. съвместен екип за разследване от Белгия, България, Великобритания, Франция и Холандия, чиято работа бе подкрепена от Евроджъст и Европол, както и от германските полицейски и съдебни служби. Разследването срещу престъпната мрежа започна в края на 2016 г. във Великобритания и Холандия и обхвана повечето европейски държави. В България Специализираната прокуратура се включи в разследването в началото на март 2017 г. Оказа се, че българското участие в мрежата е съществено. Почти всички шофьори на лекотоварни автомобили са българи и румънци. На българска територия се оказаха монтирани и тайниците в микробусите – предимно от марката „Ивеко“, с български, румънски и британски регистрационни номера. В България пребивава за дълги периоди от време и един от ръководителите на международната мрежа – афганистанецът Джабаркал Дауд (Jabarkhall Dawood), който е с местоживеене и във Великобритания. Другият ръководител, също афганистанец – Улла Хан Аман (Ullah Han Aman), който живеел в Гърция и Белгия. Използвайки авторитета си в средите на афганистанската и пакистанската общност във Великобритания, както и контактите си в Турция, Jabarkhall Dawood и лицата от най-близкото му обкръжение (предимно роднини) организирали нелегалното превеждане на афганистанци и пакистанци от Турция през редица европейски страни до Великобритания. За целта били изградени престъпни структури в България, Сърбия, Унгария, Белгия, Франция, Великобритания и др. държави. Задържаните в България участници в престъпната мрежа са екстрадирани в Белгия, където срещу тях и задържаните в други държави предстои съдебен процес. Със заповед на главния прокурор на република България Сотир Цацаров прокурорите Силвия Соколова и Венцислав Андреев са наградени с Грамота и служебна благодарност за отличната си работа в съвместния екип за разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Прокурори от СП и ВКП с международно признание за принос в европейска операция срещу трафика на мигранти"}
{"url": "https://trud.bg/%d1%81%d1%82%d0%be%d0%bf%d0%b8%d1%80%d0%b0%d1%82-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8-%d0%bf/", "text": "Блокирането на обществени поръчки чрез безкрайно обжалване ще бъде спряно с промени в Закона за обществените поръчки, които бяха внесени в парламента от депутати от ГЕРБ. С промените се ограничават фирмите, които имат право да обжалват обществените поръчки, като се въвежда и отговорност за причинени вреди, когато е налице злоупотреба с правото на обжалване. От влизането в сила на новия Закон за обществените поръчки до края на 2017 г. общият брой процедури, които са обжалвани пред Комисията за защита на конкуренцията, е 720, или 4,45% от всички процедури, посочва министърът на финансите Владислав Горанов в писмен отговор на въпрос на депутата от БСП Богдан Боцев. Но при поръчките за над 5 млн. лв. има 101 жалби, или за 17,12% от процедурите. Има тенденция да се обжалват поръчки от лица, които нямат възможности, а и намерения да участват в процедурите, посочва Горанов. В някои случаи жалбите са бланкетни, но са достатъчни за да спре процедурата за определен период от време. Тази тенденция е ясно изразена при големи поръчки, по важни проекти на държавата, при които забавянето води до невъзможност за своевременно усвояване на европейски средства, пише министър Горанов. Затова внесените промени в ЗОП предвиждат да се прецизира понятието „заинтересовано лице“, което може да обжалва дадена поръчка. В момента всеки може да подаде жалба срещу решението за стартиране на една поръчка. С промените лицата, подаващи жалби, ще трябва да докажат реален интерес от изпълнението на поръчката. Друга промяна предвижда процедурата да спира при образуване на производство пред КЗК, т.е. само при редовна жалба. Уточнява се, че при обжалване пред ВАС решението е окончателно и не може да се обжалва на втора инстанция през 5-членен състав.", "date": "2018.05.04", "title": " Стопират блокирането на обществени поръчки\t\t\t"}
{"url": "https://trud.bg/%d0%bc%d0%b2%d1%80-%d0%be%d0%b1%d1%8f%d0%b2%d0%b8-%d0%bc%d0%b5%d1%80%d0%ba%d0%b8-%d0%b7%d0%b0-%d0%b3%d0%b0%d1%80%d0%b0%d0%bd%d1%82%d0%b8%d1%80%d0%b0%d0%bd%d0%b5-%d0%bd%d0%b0-%d1%81%d0%b8%d0%b3%d1%83/", "text": "Взети са всички мерки за обезпечаване на реда в населените места и движението по пътищата на страната и през ГКПП във връзка с предстоящите празници. Това стана ясно на пресконференция в Главната дирекция „Национална полиция“, в която участваха комисар Бойко Рановски, началник на отдел „Пътна полиция“ в ГДНП, инспектор Дарин Димитров от отдел „Охранителна полиция“, ГДНП, комисар Тенчо Тенев, началник на отдел „Пътна полиция“ – СДВР, и комисар Борислав Муеров, началник на отдел „Охранителна полиция“ в столичната дирекция, съобщиха от МВР. По основните пътища на страната са разположени екипи на Пътна полиция, каза комисар Рановски. „Ще има максимален брой полицейски екипи на всички места, където има масово събиране на хора и по всички основни трасета, за да може да се подпомага трафика и да се предотвратят пътни инциденти“. Комисар Рановски напомни на водачите, че до края на седмицата е в ход специализирана полицейска операция за невръчени електронни фишове и неплатени глоби. „Нека всички водачи, знаят, че ако бъдат спрени и се установи, че имат неплатени фишове, може да им се наложи да прекратят пътуването си, поради отнемане на свидетелството“, каза началникът на Пътна полиция. Освен за задължения по ЗДвП, униформените и през трите почивни дни ще следят да не се шофира след употреба на алкохол и/или наркотични вещества, както и за спазване на скоростните режими. По традиция днес от 16 до 20 часа се ограничава движението на товарни автомобили. Същата мярка е предвидена, но за времето от 14 до 20 часа в последния почивен ден. От 14 часа днес по всички изходи на столицата са разположени екипи, които при нужда да подпомагат и регулират движението. Това каза комисар Тенчо Тенев, началник на отдел „Пътна полиция“ в СДВР. Той припомни, че за излизащите от София по пътя за Владая е предвидено реверсивно движение – днес за излизащите от столицата са предвидени две платна, а в последния почивен ден същата мярка е предвидена за влизащите. Вече е ход прилагането на мерки, които да гарантират реда и спокойствието на гражданите в празничните дни, стана ясно от думите на инспектор Дарин Димитров от отдел „Охранителна полиция“ в ГДНПП. Той поясни, че на местата, където се очаква масово събиране на хора, е предвидено засилено полицейско присъствие и няма да се допускат хора в явно нетрезво състояние. Той предупреди още, че на такива места ще бъде ограничаван и достъпът на граждани с обемисти багажи, както и въоръжени лица. По отношение на мерките за парада в София, на 5 май, всички улици, които водят към президентството, ще бъдат тампонирани с механизирана техника, за да се гарантира сигурността, каза началникът на отдел „Охранителна полиция“ в СДВР комисар Борислав Муеров. На 6 май, по традиция на площада ще се проведе големият парад, организиран от Министерството на отбраната, но освен него има и редица съпътстващи инициативи. Поради тази причина са взети всички необходими мерки и е създадена организация за охрана и опазване на обществения ред. „На 5 май от 18 часа пред президентството се организира музикално събитие на духовите оркестри, където ще бъдат изградени контролно-пропускателни пунктове”, каза той и допълни, че на всички мероприятия ще има допълнителни екипи. Засилени мерки са предвидени за 6 май за самия парад. Муеров посочи, че и на 5 май в цялото парково пространство в Борисовата градина ще има полицейски екип – поводът е честването на 70-годишнината на ЦСКА. В „Главна дирекция „Гранична полиция“ е създадена организация за недопускане на продължително изчакване при преминаване през граничните пунктове, предвид вероятната висока интензивност на движението през празничните дни. Осигурен е непрекъснат режим на работа на ГКПП чрез включване в дежурните смени на достатъчно полицейски служители, осъществяващи граничен контрол. Проведени са срещи с ръководителите на граничните служби на съседните държави, включително и на съвместните ГКПП, с цел договаряне на общи мерки за ускоряване на проверките през почивните дни. Осъществява се необходимото взаимодействие с ръководствата на другите служби за граничен контрол. Набелязани са мерки по отношение на проверките на пътниците, с цел предотвратяване на опити за преминаване с подправени, неистински или преотстъпени документи за самоличност. Съветваме гражданите да използват и алтернативни маршрути и да се насочват не само към основните, но към по-малките гранични пунктове. Ако пътуват непълнолетни с един родител или без родителите си, да бъдат снабдени с нотариално заверено съгласие от отсъстващия родител. Да носят оригинал и копие на този документ, като копието остава на граничния пункт. Забранява се влизането, престоят и паркирането от 18.30 часа до приключване на генералната репетиция на 4.05.2018 г. и от 7 до 12:30 часа на 6 май, както следва: • на ул. „Оборище“ между ул. „Г.С. Раковски“ и бул. „Васил Левски“, като се закриват базарите за художествени изделия; • на ул. „11-ти август“ между бул. „Кн. Ал. Дондуков“ и пл. „Св. Ал. Невски“; • на ул. „15-ти ноември“ между бул. „Цар Освободител“ и пл. „Св. Ал. Невски“; • на ул. „Московска“ между бул. „Васил Левски“ и бариерата на британското посолство; • на ул. „Леге“ между ул. „Съборна“ и пл. „Атанас Буров“; • на ул. „Кн. Александър I“ между ул. „Съборна“ и пл. „Кн. Александър I“; • на пл. „Николай Гяуров“; • на всички паркинги на пл. „Княз Александър I“; • на паркинга на пл. „Атанас Буров“; • на паркинга на ул. „Княз Александър I“ между бул. „Цар Освободител“ и ул. „Московска“; • бул. „Цар Освободител“ между бул. „Г.С.Раковски“ и пл. „Независимост“; • ул. „Аксаков“ между ул. „Г.С.Раковски“ и ул. „Дякон Игнатий“; • ул. „Г. Бенковски“ между ул. „Аксаков“ и бул. „Цар Освободител; • ул. „Леге“ между ул. „Съборна“ и бул. „Цар Освободител“; • ул. „Кн. Александър I“ между ул. „Съборна“ и бул. „Цар Освободител“; • пл. „Кн. Александър I“; • на ул. „Дякон Игнатий“ между ул. „Иван Вазов“ и ул. „Ген. Гурко“, с цел осигуряване място за противопожарния автомобил • пл. „Николай Гяуров“; • северозападната дъга на пл. „Св. Александър Невски“ между ул. „Оборище“ и ул. „11-ти август“; От 8 часа до приключване на празничния коктейл на 6 май на ул. „Милин камък“ между бул. „Джеймс Баучер“ и бул. „Свети Наум“. • бул. „Цар Освободител“ между ул. „Г.С. Раковски“ и пл. „Независимост“; • ул. „Аксаков“ между ул. „Г.С. Раковски“ и ул. „Дякон Игнатий“; • ул. „Г. Бенковски“ между ул. „Аксаков“ и бул. „Цар Освободител“; АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " МВР обяви мерки за гарантиране на сигурността по време на празничните дни"}
{"url": "https://trud.bg/%d1%80%d0%b0%d0%b4%d0%b5%d0%b2-%d1%81-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b8%d1%82%d0%b5-%d0%bd%d0%b0-%d0%b0%d0%b2%d1%81%d1%82%d1%80%d0%b8%d1%8f-%d0%b8-%d1%80%d1%83%d0%bc%d1%8a/", "text": "Сигурен съм, че България, Румъния и Австрия ще бъдат един двигател за развитието на Дунавската идея. Това заяви в “Канев център” на Русенския университет президентът на България Румен Радев. Заедно със своите колеги – президентите на Австрия и Румъния Александър ван дер Белен и Клаус Йоханис, той участва в конференция на тема “Устойчиво развитие на Дунавския регион”. Комплексните проблеми изискват гъвкави решения и ние сме тук, за да ги обсъждаме, като представители на страните-ротационни председатели на Съвета на ЕС, каза Радев. “Имаме си Дунавска стратегия. Наша задача е да възстановим река Дунав като река, свързваща хората на европейската сцена. Не използваме потенциала й”, добави той. По думите му по реката могат да се видят и огромни регионални различия – тук са и най-бедните региони в Европа – в Северозападна България. “Обща цел е да работим за развитието на Дунавската стратегия. Трябва да рефокусираме вниманието на Европа върху Дунавския регион”, каза още Румен Радев. Според президента на Румъния Клаус Йоханис свързаността по река Дунав между гражданите е много далеч от желанията и възможностите. “Имаме много работа да свършим. Вярвам, че е време да ревизираме Дунавската стратегия и да я направим по-видима за гражданите”, каза Йоханис. По думите му днешна Европа е на кръстопът, тъй като се сблъскваме с много вътрешни и външни кризи. Президентът на Австрия Александър ван дер Белен каза, че посещението му в Русе е било изключително приятно, като е разбрал защо другото име на града е малката Виена. Той заяви, че Дунав в икономическо отношение е ресурс, който трябва да се използва по-добре за туризъм и транспорт. Пред аудиторията президентът на Австрия заяви, че младите хора трябва да бъдат отговорни и да мислят за бъдещето, което принадлежи на тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Радев с президентите на Австрия и Румъния: Трябва да възстановим Дунав като река, свързваща хората"}
{"url": "https://trud.bg/%d0%be%d1%80%d0%b1%d0%b0%d0%bd-%d0%bf%d0%b0%d1%80%d0%b8%d1%82%d0%b5-%d0%bd%d0%b0-%d0%b5%d1%81-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%85%d0%be%d0%b4%d1%8f%d1%82-%d0%bf/", "text": "Унгарският министър-председател заяви, че би блокирал дългосрочния бюджет на ЕС и допълни, че парите на Съюза не трябва да ходят при мигрантите, предава Politico. Орбан заяви, че Будапеща няма да одобри следващата Многогодишна финансова рамка, ако тя не е доволна от съдържанието й. Европейската комисия разкри в сряда своето предложение за бюджета, но окончателната версия трябва да бъде одобрена единодушно от всички страни членки.  „Това ще бъде дълъг дебат и преговорен процес“, заяви Орбан. „Унгарците нека не се притесняват. Докато не кажем, че става, няма да има бюджет“, допълни той. Министър-председателят допълни, че средствата не трябва да бъдат изваждани от програми като тези за регионалното развитие и да бъдат давани на „страните, които допускат мигранти“. Увеличаването на средствата за справяне с мигрантите е една от основите на новото предложение за бюджет на ЕС и това се подкрепя от южноевропейските държави. Орбан допълни, че страната му е съгласна с Франция, че средствата за земеделие не трябва да се намаляват.", "date": "2018.05.04", "title": " Орбан: Парите на ЕС не трябва да ходят при мигрантите"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d0%b5%d0%bb%d0%b5%d0%bd%d1%81%d0%ba%d0%b8-%d0%b7%d0%be%d0%b3%d1%80%d0%b0%d1%84%d0%b8-%d0%bd%d0%b0-%d0%b8%d0%b7%d0%bb%d0%be%d0%b6/", "text": "Три икони на забележителните еленски зографи Йоан Попович и Дамаскин са включени в уникална изложба, подготвена от екип на Националната галерия и изкуствоведа Доротея Соколова. Една от най-ярките и същевременно най-малко изследвани епохи в културата ни – Възраждането е представена чрез произведенията на зографи и първите ни светски художници. Изложбата „Вместо Ренесанс: Българското Възраждане в изкуството – от иконата до светския портрет“ е финансиран от Национален фонд „Култура“ в рамките на Българското председателство на Съвета на Европейския съюз 2018 година. В експозицията в Националната галерия, която ще бъде отворена до 17 юни, са събрани на едно място икони и портрети на най-значителните възрожденски художници – от големите тревненци Йоаникий, папа Витан и Симеон Цонюв, през представителите на Самоковската школа, сред които се извисява творчеството на най-значителния реформатор – Захари Зограф, на Тома Вишанов и забележителните зографи от Елена, до творбите на академичните художници Николай Павлович, Станислав Доспевски, Христо Цокев, Димитър Добрович, на художника-революционер и съратник на Васил Левски, реформаторът Георги Данчов. Трите икони – „Успение Богородично“, „Света Богородица с младенеца“ и „Свети Лука представя иконата на Богородица с младенеца“ са от Художествения фонд на Музея на Възраждането в Елена. Показан е и един запазен забележителен албум на еленските зографи, който в изложбата за първи път след почти два века среща с иконите на тези ярки майстори. Интересният албум от 119 листа с рисунки и учебни етюди историкът по изкуство Доротея Соколова определя като ценен изворов материал за местната еленска школа. Преди 14 години тя открива албума сред архива от рисунки на Захари Зограф в Националната галерия, чието съдържание няма нищо общо с неговия стил, техника и материали. Изкуствоведката прави пълно изследване и публикува научен материал „Албум с рисунки на еленските зографи в НХГ“. Той съдържа редки образци на оригинални рисунки атонски тип от края на 18 и началото на 19 век на двама изключителни автори от Света гора – Дамаскин и Яков от еленското село Болерци, голям брой разнообразни рисунки на възрожденския художник Йоан Попович, известен още като хаджи Иванчо Попрайков, и неговия ученик Юрдан Михов. Албумът е запазен благодарение на друга голяма за времето си личност – еленския възрожденски просветител, енциклопедист и модерен български интелектуалец Милан Радивоев. Той не само запазва албума с рисунките, но и документира върху лист хартия всичко известно за авторите им и предоставя ценния материал, предполага се преди 1914 г., на Българския народен музей в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Представиха еленски зографи на изложба, посветена на европредседателството"}
{"url": "https://trud.bg/%d1%81%d0%bf%d1%80%d1%8f%d1%85%d0%b0-10-000-%d1%81%d0%b0%d0%b9%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d0%bc%d0%b5%d0%bd%d1%82%d0%b5%d1%82%d0%b0/", "text": "10 000 онлайн магазина в цяла Европа бяха затворени при най-голямата досега операция на европейски правоохранителни структури. В сайтовете се предлагали фалшиви лекарства, мобилни телефони, бижута, часовници, дрехи и козметика. Операция “Афродита” се провела със съдействието на Белгия, България, Кипър, Гърция, Ирландия, Италия, Португалия, Испания и Обединеното кралство. Образувани са предварителни производства срещу 250 души. У нас са били образувани пет преписки и материалите са докладвани на прокуратурата. Междувременно митничари и граничари от Лесово задържаха над 35 681 спортни стоки през месец април. Сред задържаните фалшиви облекла са и детски спортни екипи на футболните грандове “Барселона”, “Реал Мадрид”, “Ювентус”, “Челси” и др., включително и с надписи на звездите Меси и Роналдо. Фалшификатите били открити при проверки на влизащи от Турция камиони и микробуси и били предназначени за различни страни в Европа.", "date": "2018.05.04", "title": " Спряха 10 000 сайта заради ментета"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%ba%d0%b0%d0%bd%d0%b0%d0%bb-%d0%b7%d0%b0-%d0%bb%d0%b5%d0%ba%d0%b0%d1%80%d1%81%d1%82%d0%b2%d0%b0-%d1%81-%d0%bd%d0%b0%d1%80%d0%ba%d0%be%d1%82%d0%b8%d1%86/", "text": "Митничари от Русе разбиха канал за трафик на лекарства, които съдържат наркотични вещества. При продължило няколко дни разследване с претърсвания и изземвания са задържани общо 26 000 таблетки от над 20 различни по вид лекарствени средства. Таблетките са изпращани за страни от Западна Европа и САЩ чрез пощенски пратки от България, казаха от Агенция “Митници”. Акцията се провела на 2 май след събрана предварителна информация и уличаващи доказателства. Под ръководството на Окръжна прокуратура-Русе, екипи на митницата със съдействието на “Гранична полиция” са извършили претърсвания на няколко адреса. На различни места били открити медикаменти с активни наркотични вещества. В резултат на проверките е намерен и склад с целия асортимент на предлаганите продукти. Иззети са над 22 500 таблетки от различни видове. Други 3500 таблетки са задържани няколко дни по-рано при проверки и събиране на доказателства за дейността на канала. По време на разследването е установен и организаторът на канала. 40-годишният мъж е в следствения арест и прокуратурата му е налжила “задържане под стража” за 72 часа. По случая е образувано досъдебно производство и ще се изяснява от колко време е действал канала.", "date": "2018.05.04", "title": " Разбиха канал за лекарства с наркотици\t\t\t"}
{"url": "https://trud.bg/%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-%d0%bf%d0%be%d0%b4%d0%b4%d1%80%d1%8a%d0%b6%d0%ba%d0%b0-%d0%bd%d0%b0-%d1%81%d0%b0/", "text": "Министърът на отбраната Красимир Каракачанов и вицепрезидентът по продажби и поддръжка за клиенти на италианската компания „Леонардо“ (предишно наименование „Аления Аеронаутика“) размениха днес Допълнително споразумение към Рамковото споразумение, сключено между Министерството на отбраната и италианската компания, за интегрирана логистична поддръжка на самолети „Спартан“ и втори конкретен договор към рамковото споразумение. Това стана на церемония в Министерството на отбраната, съобщиха от ведомството. „Това за нас е важен договор и е крачка за добро сътрудничество в бъдеще“, каза министър Каракачанов Договорът за интегрирана логистична поддръжка на транспортните самолети „Спартан“ на българските ВВС е подписан на 30 април 2018 г. Той обхваща период на действие до 16 декември 2021 г. и е на стойност 17 519 346, 94 евро. В хода на преговорите стойността на интегрираната логистична поддръжка на самолетите „Спартан“ е намалена с 22%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Подписаха договора за поддръжка на самолетите „Спартан“\t\t\t"}
{"url": "https://trud.bg/%d0%bd%d0%b0%d0%b4-600-%d0%b3%d1%80%d0%b0%d1%86%d0%b8%d0%b8-%d0%be%d1%82-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%b8-%d1%87%d1%83%d0%b6%d0%b1%d0%b8%d0%bd%d0%b0-%d0%bf%d1%80%d0%b8%d1%81/", "text": "Заместник-кметът по култура и хуманитарни дейности на община Благоевград Христина Шопова официално откри Първи международен турнир по художествена гимнастика „Златна купа Пирин“ 2018 в зала „Скаптопара“. Тя приветства организаторите и участниците в турнира от името на кмета на община Благоевград д-р Атанас Камбитов и от свое име, като им пожела много успехи. „В Благоевград отскоро се развива художествената гимнастика, но мисля, че с бавни, умерени стъпки ще стигнем там, където сме се запътили. Радостна съм от факта, че виждам толкова много грации, които ще разкрият таланта си именно в Благоевград. С упорития труд, който полага всеки един от Вас продължавате да пишете историята на художествената гимнастика за града и не само. Благодаря Ви, че предпочетохте този спорт. Благодаря Ви, че ни показвате всяка година колко много усилия полагате, колко много сте тренирали за да успеете.“ каза в част от словото си заместник- кметът. Ръководството на КХГ „Пирин“ връчи благодарствено писмо, адресирано до кмета на Благоевград д-р Атанас Камбитов, за оказаната подкрепа. Сред официалните гости бяха още бившата състезателка и член на управителния съвет на БФХГ Елизабет Колева, управителят на спортни имоти Валери Миков и Биляна Писова- национална състезателка от ансамбъла за девойки по художествена гимнастика, която е родена в Благоевград. Рекорден брой ансамбли, общо 62 взеха участие в първия турнир. Общо 22 са клубовете от България и чужбина, които в рамките на турнира ще покажат талант и съвършенство. Те ще мерят сили в рамките на 2 дни , като ще подарят на зрителите много грация, хармония, красота и талант. За турнира пристигнаха и гости от Гърция и Македония. Връчването на наградите се осъществява непосредствено след финала на изпълненията на всяка от групите гимнастички. Програмата продължава и утре 5 май /събота/. Първи международен турнир по художествена гимнастика „Golden Pirin Cup”  се организира съвместно от Община Благоевград, КХГ „Пирин“ и БФХГ, като домакин на спортната инициатива е клуб по художествена гимнастика „Пирин“. Турнирът е оценен, като първият в историята на художествената гимнастика, който приема толкова много ансамбли. Грациите от КХГ „Пирин“ са носители на множество награди от състезания от различен ранг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Над 600 грации от страната и чужбина пристигнаха в Благоевград за Първи международен турнир по художествена гимнастика „Golden Pirin Cup”"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%be%d1%82%d0%be-%d1%82%d1%83%d1%80%d0%b8%d1%81%d1%82%d0%b8/", "text": "В търсене на нови пазари, Банско взе участие за първи път в най-голямото туристическо изложение в Арабския свят – Arabian Travel Market. То се провежда в столицата на Обединените арабски емирства, Дубай. Високо платежоспособният турист от тази част на света, подобно на останалите туристи, търси не само почивка, но и нови преживявания. „Наши предимства са отличните климатични условия и красивата природа, която предлага комфорт в пътуването и близки разстояния за бързо предвижване. Това коментирахме по време на проведените срещи с туроператори и агенции, които изявиха интерес към летните форми на туризъм, които предлага курорта ни, както и прохладата на планината. Паралелно с професионалните срещи, проведох официални разговори с посланика ни в ОАЕ – Богдан Коларов, както и с генералния ни консул, Иван Йорданов. С тях разговарях за насоките, в които да се съсредоточим за привличането на този тип туристи, и за продължаването на създадените по време на проведения туристически форум контакти”, разказа кметът на Банско Георги Икономов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Банско участва в най-голямото туристическо изложение в Дубай"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%b4%d0%b0%d0%b2%d0%b0%d0%bc-%d0%be%d1%81/", "text": "Кметът на София Йорданка Фандъкова опроверга публикации в интернет сайове, в които се твърди, че здравословното й състояние не е добро и по тази причина тя ще подаде оставка. “Сайтове твърдят, че съм много болна и ще подавам оставка. Истината е, че съм в много добро здраве и съм изцяло концентрирана върху изпълнението на амбициозната ни строителна програма за тази година”, написа Фандъкова във Фейсбук. “Споделям това за всички, които се интересуват от истината и смятам, че като публична фигура дължа тази лична информация на хората”, допълва кметът. Тя опровергава и публикациите за разговор, записан със специални разузнавателни средства, между кметицата на “Младост” Десислава Иванчева и Петко Дюлгеров, в който фигурира и нейното име. “Веднага официално поисках от прокуратурата информация дали има такъв разговор и получих отговор, че такъв запис не съществува”, посочва Йорданка Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Йорданка Фандъкова: Няма да подавам оставка\t\t\t"}
{"url": "https://trud.bg/%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-39-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d0%b4/", "text": "По обвинителен акт на Районна прокуратура-Кърджали е осъден Левент Г., на 39 г., – за това, че е държал хероин с общо тегло 0,2491 гр.-престъпление по чл. 354а, ал. 3, т. 1 от Наказателния кодекс. Районен съд-Кърджали му е наложил наказание от една година „лишаване от свобода“ при първоначален „строг“ режим и глоба от 2 000 лева, съобщиха от държавното обвинение. На 05.01.2018 г., в гр. Кърджали, Левент Г. се намирал в жилищен блок , като държал у себе си четири сгънати листчета със завит в тях хероин. Запътил се да излезе от входа. Когато стигнал до площадката на първия етаж, видял, че при входа има полицейски служител. Левент Г. избягал нагоре по стълбите, като поискал да изхвърли пакетчетата от прозореца, но не успял, а след това опитал да погълне едно от тях. То се залепило за гърлото му и той усетил задушаване – започнал да кашля и да диша трудно, като веднага бил откаран в Центъра за Спешна помощ в гр. Кърджали, където получил лекарска помощ. Левент Г. има три предходни осъждания за аналогични престъпления – държане на наркотични вещества, като настоящото деяние е извършено в изпитателния срок по две от предходните му осъждания. Предвид това, съдът е групирал тези предходни осъждания и определил ефективното изтърпяване на наказание от още 7 месеца „лишаване от свобода“ и глоба в размер на 1000 лева. Присъдата е потвърдена от Окръжен съд-Кърджали и е влязла в сила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Една година затвор за 39-годишен мъж за държане на хероин"}
{"url": "https://trud.bg/%d0%bc%d0%b8%d0%bc%d0%b8-%d1%85%d1%80%d0%b8%d1%81%d1%82%d0%be%d0%b2%d0%b0-%d0%b7%d0%b0%d0%b1%d1%80%d0%b0%d0%b2%d0%b8%d1%85-%d0%b1%d0%be%d0%bb%d0%ba%d0%b0%d1%82%d0%b0-%d0%bd%d0%be-%d0%b2%d1%80%d0%b5-2/", "text": "Яд ме, защото почти успях да изравня в резултата, а някакви си 5 секунди не ми стигнаха да завърша с носенето и да спечеля срещата – заяви Мими Христова. – За болката изобщо бях забравила. На европейското по борба в Каспийск тя остана със сребро в категория до 59 кг, като на финала загуби от туркинята Елиф Йесилирма с 4:6. В решителната схватка Христова излезе със силни болки в рамото, а травмата получи още в първия двубой с азерката. Имаше и силно кръвотечение от носа, след като пострада в полуфиналната с беларускинята.  „Толкова кръв бях загубила, че след финала искаха да ми направят преливания – разкри носителката на 4 медала от големи първенства. – Носът не ме притесняваше, но ръката беше зле, повдигах я едва на 10 сантиметра. Съотборничките ми помагаха да се обличам и събличам. Но явно така е било писано…А иначе туркинята не е извънземна, през март я бих на „Дан Колов“ с 4:0.“ Във вторник Христова ще мине пълни медицински изследвания, за да се види колко време ще се възстановява.  Националките отпътуваха снощи от Каспийск, веднаха след финалите, в които излязоха рожденичката Тайбе Юсеин (62 кг) и Биляна Дудова (57 кг).  “Ще празнуваме по пътя, всичко при нас е в движение“, продължи с усмивка Христова.  При мъжете в свободния стил Микяй Наим (57) и Мирослав Киров (70) имаха шанс да продължат в репешажите за бронза, ако азерските им съперници, от които загубиха, стигнат финалите.", "date": "2018.05.04", "title": " Мими Христова: Забравих болката, но  времето не ми стигна"}
{"url": "https://trud.bg/%d0%bf%d0%be-%d0%bc%d0%be%d1%80%d0%b5%d1%82%d0%be-%d0%b8%d1%81%d0%ba%d0%b0%d1%82-%d0%be%d1%82%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d1%88/", "text": "Не сме против закона за шума, но това не трябва да става в последната минута, точно преди сезона. Това каза кметът на Созопол Панайот Рейзи на   в петък, където министърът на туризма Николина Ангелкова и морски градоначалници обсъдиха готовността за сезона. “Законопроектът важи за цялата страна, затова трябва да бъде подложен на широко обсъждане”, коментира и министър Ангелкова. ”Подобна законодателна инициатива трябва да бъде широко обсъдена с представители на местната власт, бранша и всички заинтересовани”, заяви тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " По морето искат отлагане на закона за шума"}
{"url": "https://trud.bg/%d0%bd%d1%8e-%d0%b9%d0%be%d1%80%d0%ba-%d1%82%d0%b0%d0%b9%d0%bc%d1%81-%d1%81%d0%b0%d1%89-%d0%bf%d0%bb%d0%b0%d0%bd%d0%b8%d1%80%d0%b0%d1%82-%d0%bd%d0%b0%d0%bc%d0%b0%d0%bb%d1%8f%d0%b2/", "text": "САЩ планират намаляване на броя на американските военни в Южна Корея. Доналд Тръмп е наредил на Пентагона да подготви варианти за това, пише в. „Ню Йорк таймс”. Източници признават, че евентуален мирен договор между двете Кореи може да намали необходимостта от присъствието на 28 500 американски войници на Корейския полуостров. Пълно изтегляне обаче се оценява като малко вероятно. Доналд Тръмп не е искал мнението на Пентагона по въпроса за намаляване на числеността на американския военен контингент в Южна Корея, заяви съветникът на Тръмп по въпросите на националната сигурност Джон Болтън, цитиран от Ройтерс. „Статията в „Ню Йорк таймс” е пълен абсурд. Президентът не е искал от Пентагона да дава мнение за намаляване на числеността на американските сили, базирани в Южна Корея”, каза Болтън.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " „Ню Йорк таймс”: САЩ планират намаляване на военните си в Южна Корея"}
{"url": "https://trud.bg/%d0%b5%d1%82%d0%b0-%d1%81%d0%bb%d0%be%d0%b6%d0%b8-%d0%ba%d1%80%d0%b0%d0%b9-%d0%bd%d0%b0-%d0%bf%d1%8a%d1%82%d1%83%d0%b2%d0%b0%d0%bd%d0%b5%d1%82%d0%be-%d1%81%d0%b8-%d0%b8%d0%bd%d1%84%d0%be%d0%b3%d1%80/", "text": "Баската сепаратистка групировка официално се разпусна и сложи край кървавата си кампания и на почти 60-годишното си съществуване, което причини смъртта на около 850 души, предаде Ройтерс. В писмо, прочетено в четвъртък вечерта от Дейвид Харланд, шеф на базирания в Женева Център за хуманитарен диалог, организацията, която се бореше за независима държава в Северна Испания и Южна Франция, обяви, че “пътуването й е приключило”. “Взехме последното си решение, за да поощрим нова историческа фаза”, се казва в писмото, подписано от Еускади Та Аскатасуна (Баска родина и свобода). “Родихме се от народа и се връщаме обратно в него”, се посочва още в посланието. Отделно в аудиозапис, получен от Би Би Си, бившият военен лидер на ЕТА Жозе Тернера, чието местонахождение е неизвестно, обеща “пълно разпускане на всички структури”. ЕТА, която е в черния списък с терористични организации на Евросъюза, вече няма да изразява политически позиции или да взаимодейства с други играчи. Още през април ЕТА обяви, че ще се разформирова и се извини на близките и роднините на жертвите на насилието. “Предстои ни много работа по помирението, която ще изисква признание, уважение, извинение и подкрепа за пострадалите, както и ангажимент към истина и справедливост”, каза Харланд. Неговата организация започна дискретно да посредничи между ЕТА и лявото правителство в Мадрид на Хосе Луис Родригес Сапатеро през 2004 г. Международни посредници и представители на баското гражданско общество се събраха вчера на мирна конференция във Франция, за да отбележат края на ЕТА. Въпреки това настоящият испански премиер Мариано Рахой реагира остро на очакваната новина за края на 50-годишната въоръжена кампания и обяви членовете на ЕТА за престъпници. “Каквото и да кажат през следващите няколко дни, нищо няма да промени неподлежащата на съмнение реалност: целият проект ЕТА бе един огромен провал. Затова ще продължим да ги преследваме и наказваме”, каза Рахой, който е лидер на дясната Народна партия.", "date": "2018.05.04", "title": " ЕТА сложи край  на пътуването си (ИНФОГРАФИКА)\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%be%d0%b1%d1%8a%d1%80%d0%bd%d0%b0-%d0%ba%d0%be%d0%bb%d0%b0-%d0%bf%d0%be-%d1%82%d0%b0%d0%b2%d0%b0%d0%bd/", "text": "Неправоспособен шофьор зад волана на лек автомобил “Мазда 3” с шуменска регистрация се преобърна в района на вила “Пазачница” на Шуменското плато в петък следобяд. А.А./26г./ и спътникът му Х.Х./24г./ успели да се измъкнат от колата. По данни на водача преди произшествието той спукал гума и загубил контрол над автомобила. Движил се е в посока към Стария град. Свидетели, клиенти на заведение, са обяснили, че колата се е преобърнала веднъж през таван, това е щяло да се случи още веднъж, но се е спряла в паркиран лек автомобил БМВ, по който също са нанесени материални щети. Водачът е неправоспособен. Тестван е за алкохол, наличие не е отчетено. Автомобилът е негов, има сключена застраховка „Гражданска отговорност“. След преглед в МБАЛ-Шумен е установено, че се е отървал само с охлузни рани. Спътникът му Х.Х. е контактен. Причините за произшествието се изясняват.  От полицията молят водачите да преминават с повишено внимание през този пътен участък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Шофьор без книжка обърна кола по таван\t\t\t"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%82%d0%b8%d1%80%d0%b0%d0%b4%d0%b6%d0%b8%d1%8f-%d0%be%d0%bf%d0%b8%d1%82%d0%b0-%d0%b4%d0%b0-%d0%bf%d1%80%d0%b5%d0%bd%d0%b5%d1%81%d0%b5-%d0%bd%d0%b5%d0%bb%d0%b5/", "text": "Турски гражданин задържан за незаконно превозване на над 125 000 кутии цигари през сръбско-българската граница. Това съобщиха от пресцентъра на Апелативна прокуратура – София. Мъжът с инициали H.K. влязъл в страната около 02:30 ч. на 2 май през ГКПП-Калотина, от Сърбия. В товарна композиция, състояща се от влекач и ремарке, мъжът превозвал 126 740 кутии с цигари от различни марки – „Кинг“, „Корсет Суперслим“, „Мерилин Слим“, „Космополитан Слим“. С постановление от 02.05.2018 г. обвиняемият K. е бил задържан за срок до 72 часа. Предстои наблюдаващият делото прокурор да внесе в съда искане за вземане на постоянна мярка за неотклонение „задържане под стража“ спрямо чуждестранния гражданин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Турски тираджия опита да пренесе нелегално над 125 000 кутии цигари"}
{"url": "https://trud.bg/%d1%82%d0%b0%d0%b9%d0%b1%d0%b5-%d1%8e%d1%81%d0%b5%d0%b8%d0%bd-%d0%b3%d1%80%d0%b0%d0%b1%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be-%d0%b7%d0%bb%d0%b0%d1%82%d0%be-%d0%bd/", "text": "Тайбе Юсеин донесе втора европейска титла на България от първенството по борба в Каспийск, Русия. На финала в категория до 62-килограма двукратната световна вицешампионка срази опитната рускиня Инна Тражукова, пета от олимпиадата Рио 2016, с 11:8, съобщиха от Българска федерация по борба. Златото е първо за Тайбе от световни и европейски първенства при жените, а отличието е вече осмо в кариерата на нашето моиче. С този успех Юсеин си поднесе и най-големия подарък за 27-ия си рожден ден. Малко по-рано Биляна Дудова спечели златото в категория до 57 кг. А Виктория Бобева остана пета при 65-килограмовите, след като загуби с туш от Кристина Федарашка (Беларус). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Тайбе Юсеин грабна европейско злато на 27-ия си рожден ден"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%b2%d0%be%d0%b4%d0%b8%d0%bc-%d0%b2%d1%81%d0%b5%d0%ba%d0%b8%d0%b4%d0%bd%d0%b5%d0%b2%d0%bd%d0%b0-%d0%b1%d0%b8%d1%82/", "text": "Необходими са системни усилия за повишаване на доверието на обществото към полицията и път към него са добрите резултати от всекидневната работа на служителите и отношението към хората. Това заяви вътрешният министър Валентин Радев в Сандански. Той обясни, че обстановката в системата на МВР към момента е спокойна, съобщиха от пресцентъра на ведомството. Сред приоритетите за ръководството на министерството е подобряването на материалната база за работа, мотивирането на служителите и провеждането на адекватна социална политика. Намерен е баланс в диалога със синдикалните организации на служителите в МВР, заяви министърът и подчерта, че голяма част от предлаганите от тях идеи са полезни и конструктивни и намират място в управленските решения. Министър Радев припомни, че са предприети и вече са осъществени поредица стъпки за осигуряване на необходимото униформено облекло на служителите и този отлаган през годините назад въпрос, на етапа е напълно решен. Вътрешният министър отново посочи, че продължават всекидневните усилия за подобряване на безопасността по пътищата и битката за намаляване на жертвите при пътни инциденти.  В рамките на постигането на тази цел са и изготвените и предложени за обществено обсъждане промени и разделянето на досега съществуващия Закон за движение по пътищата в три нови законопроекта. Идеята е, те да обхванат конкретни текстове и да се освободят от тежката обща законодателна рамка, поясни министърът. Той съобщи, че продължава работата за финализиране на структурните промени в МВР, като целта е, те да не се правят „на парче“, а да са предварително цялостно огледани и функционално мотивирани. Към момента работна група от външни експерти довършва детайлния анализ по проекта за структурната реформа, след което той ще бъде представен за обсъждане в МВР, подчерта Валентин Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Валентин Радев: Водим всекидневна битка да мотивираме служителите на МВР"}
{"url": "https://trud.bg/%d1%86%d0%b8%d1%82%d0%b0%d1%82%d0%b8-%d0%bd%d0%b0-%d0%b3%d1%83%d0%bd%d0%b4%d0%b8-%d0%bd%d0%b0%d0%b4%d1%8a%d1%85%d0%b2%d0%b0%d1%82-%d0%bb%d0%b5%d0%b2%d1%81%d0%ba%d0%b8/", "text": "Цитати на Георги Аспарухов ще надъхват играчите на “Левски” за в бъдеще. Тунелът на “синия” стадион беше изрисуван с фрази на клубната легенда, която вчера трябваше да навърши 75 години. “Бори се винаги за красива, честна победа”, е една от мислите на Гунди, която беше увековечена от ръководството на “сините”. “Няма малки противници”, гласи друга. Петъчният ден изцяло беше посветен на голямата легенда. От „Левски“ бяха организирали куп събития. Началото дадоха футболистите от първия отбор, които рано сутринта поднесоха венец и цветя пред паметника на славната деветка в двора на “Герена”. Малко по-късно Български пощи валидираха марка с лика на Гунди в чест на неговата 75-годишнина. Имаше и детски парк с увеселителни съоръжения в района на стадиона. Няколко часов концерт пък звуча в късния следобед в столичния квартал “Подуяне”. Имаше и среща с ветерани, играли с Аспарухов. “Когато чуя името му тръпки ме побиват – каза Сашо Костов, легенда на “Левски”. – Помнете кой беше Гунди, защото знам какъв човек беше и какъв футболист. Мъчно ми е, че го няма.” Навръх рождения ден на Аспарухов един срещу друг в мач за първенство се изправиха единствените два родни клуба, за които е играл – “Левски” и “Ботев”. “Едно съвпадение, но някой е наредил, за да бъде така и го е направил с добро”, добави Сашо Костов. Снимка СПОРТАЛ", "date": "2018.05.04", "title": " Цитати на Гунди надъхват „Левски“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%8a%d0%b1%d0%be-13/", "text": "Не можахме да представим Конвенцията за защита на жените и децата от домашно насилие по начин, по който да убедим обществото, призна премиерът     Военна продукция за близо 180 млн. долара изнесе Кинтекс за Индия и Алжир през 2017 г. Износът на специална продукция през годината може да се определи като много успешен, осъществен в условията на повишена конкуренция, пише в доклад за дейността на компанията. През 2017 г. приходите на Кинтекс от продажби на стоки със специално предназначение са на стойност 322,6 млн. лв., което е ръст с 304% спрямо 2016 г.   Св. Георги е един от най-почитаните и обичани светци по света. Роден в Кападокия, днешна Турция, той от млад се изявява като воин в армията на Римската империя. Загива за Христовата вяра през 303 г. Сл. Хр. и е обезсмъртен в мита за ламята. Св. Георги е покровител на Англия, България, Грузия, Гърция, Етиопия, Канада, Каталония, Литва, Португалия, Сърбия, Черна гора и на градовете Бейрут, Генуа, Истанбул, Любляна, Москва и Фрайбург. Интервю с началника на отбраната генерал-лейтенант Андрей Боцев         Карл Маркс остава една от най-влиятелните личности в историята на човечеството – коментар на Благовест Бенишев       Трудно оспоримият природогеографски факт е неглижиран от политиците – анализ на доц. д-р Боряна Гагова       Пълна седмична тв програма, хороскоп, кулинарни съвети, звездни истории, холивудски интервюта", "date": "2018.05.04", "title": " Вижте акцентите от броя на “Труд” в събота, 5 май 2018"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d1%81%d1%8a/", "text": "Съставите на съвместните комисии по Договора за приятелство, добросъседство и сътрудничество между България и Македония вече са готови и ще бъдат представени следващата сряда от правителствата на двете държави. Това стана ясно на двустранна среща между вицепремиера Екатерина Захариева и македонския й колега Никола Димитров в рамките на форума България-Гърция-Македония-Албания в Солун. Мултидисциплинарната комисия, която ще обсъжда редица въпроси от двустранен интерес, включително исторически и образователни, ще се състои от по седем членове от двете страни. Министрите Захариева и Димитров се договориха първото й заседание да се проведе в София, съобщиха от МВнР. В България ще заседава и другата комисия – междуправителствената, която веднъж годишно ще прави оценка на изпълнението на договора. Тя ще се председателства от външните министри и в нея влизат представители на почти всички министерства. Първото й заседание ще е преди следващото междуправителствено заседание между кабинетите на двете държави. На среща с гръцкия външен министър Никос Кодзияс българският вицепремиер Екатерина Захариева повдигна въпроса с българските граждани, които са получили присъди или обвинения в Гърция за престъпления или административни нарушения с превозни средства, които са продали отдавна, или автомобили, които отдават под наем на трети лица. Министър Кодзияс пое ангажимент следващата седмица негови дипломати да приемат в МВнР в Атина екип от българското посолство, който да представи всички случаи. Миналата година МВР предприе стъпки за решаване на подобни казуси чрез свързването на нотариусите с КАТ. Така всяка покупко-продажба на автомобил се отразява веднага в системата на пътната полиция. Но тепърва трябва да се намери решение на заварените казуси. В Солун първите дипломати на България, Албания, Гърция и Македония обсъдиха как да подобрят сътрудничеството между своите държави във всички аспекти на политиката, икономиката, културата, образованието и гражданското общество. “Ние, балканските страни, започнахме да разбираме колко е важно да се интегрираме, особено с шестте страни от Западните Балкани. Това е свързано и с европейската перспектива на тези шест държави – заяви вицепремиерът и министър на външните работи Екатерина Захариева. – Благодаря на Никос за подкрепата от Гърция в това отношение и се радвам, че процесът по интеграция на нашите съседи стана невъзвратим“. Нейният колега Никола Димитров даде пример за добро сътрудничество договора за приятелство между България и Република Македония: “Това което постигнахме с Екатерина, има директен ефект върху всички сфери на живота още преди подписването на договора за приятелство. Туризмът, търговията, инвестициите се увеличиха чувствително.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " България и Македония се разбраха за съвместните комисии по Договора за добросъседство"}
{"url": "https://trud.bg/%d1%87%d0%b5%d1%88%d0%ba%d0%be%d1%82%d0%be-%d0%b2%d0%be%d0%b5%d0%bd%d0%bd%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%be%d0%bf%d1%80%d0%be%d0%b2%d0%b5%d1%80/", "text": "Нервнопаралитичните вещества от групата “Новичок” се тестват, но не се произвеждат в Чехия. Това заявиха от чешкото министерство на отбраната, опровергавайки  . Според изявлението “с цел защита на сигурността на гражданите” в страната са тествани химическите свойства на веществата от групата “Новичок”, както и други бойни отровни вещества като зарин или табун. Извършвани са изпитания върху микрограмове от серията “Новичок”, след което пробите са били незабавно унищожавани. Външното министерство в Прага също днес обяви, че в Чехия не са извършвани изпитания на веществото А234, с което са били отровени Сергей и Юлия Скрипал във Великобритания, а с друг агент от серията “Новичок”. Пражкото издание “Лидове новини” цитира премиера Андрей Бабиш, който изразява недоумение, че чешките спецслужби правят разнопосочни изявление за наличието на “Новичок” на територията на страната.  “Това е изненадващо, главно защото една служба твърди едно, а друга служба казва съвсем друго. Така че трябва да ги питаме какво всъщност имат предвид”, каза премиерът Бабиш. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " Чешкото военно министерство опроверга президента си: У нас не се произвежда “Новичок”"}
{"url": "https://trud.bg/28-%d1%82%d0%b5-%d0%b4%d1%8a%d1%80%d0%b6%d0%b0%d0%b2%d0%b8-%d1%87%d0%bb%d0%b5%d0%bd%d0%ba%d0%b8-%d0%be%d0%b4%d0%be%d0%b1%d1%80%d0%b8%d1%85%d0%b0-%d0%b7%d0%b0%d0%ba%d0%bb%d1%8e%d1%87%d0%b8%d1%82%d0%b5/", "text": "Всички 28 държави членки са постигнали съгласие по текста на заключителната декларация от срещата на върха Европейски съюз-Западни Балкани, която ще се проведе на 17 -и май в София. Това каза в Брюксел министърът на Българското председателство Лиляна Павлова, която участва в конференция за разширяването в Комитета по регионите, предаде  . Според министър Павлова още има възможност всяка държава да потвърди участието си в срещата. Все още не е ясно дали премиерът на Испания Мариано Рахой ще присъства лично на 17 май. Испания отказва да признае Косово за независима държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.04", "title": " 28-те държави-членки одобриха заключителната декларация от срещата ЕС-Западни Балкани в София"}
{"url": "https://trud.bg/%d0%b0%d0%b2%d1%82%d0%be%d0%bf%d0%be%d1%85%d0%be%d0%b4-%d0%b2-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%b0%d0%bd%d1%82%d0%b8%d1%87%d0%bd%d0%b8%d1%8f-%d0%b3%d1%80%d0%b0%d0%b4-%d0%be%d1%82/", "text": "Автопоход в защита на открития античен град край Благоевград направиха десетки благоевградчани в петък. Сред тях имаше и общински съветници от различни политически сили. Протестиращите настояха археологическите находки открити по бъдещото трасе на АМ Струма да бъдат запазени и да се намери начин магистралата да заобиколи античния град датиран от 3-4 век след Христа. Според археолозите вероятно това е стария град Скаптопара. Общината също подкрепя запазването на античния град. Кметът Камбитов вече обяви, че няма да се разрушат находките и там общината планира да се направи музей на открито. В събота, както първи съобщи „Труд“ на място пристига премиера Бойко Борисов, очаква се той да каже каква ще бъде съдбата на разкопките.", "date": "2018.05.04", "title": " Автопоход в защита на античния град открит край Благоевград (СНИМКИ)"}
