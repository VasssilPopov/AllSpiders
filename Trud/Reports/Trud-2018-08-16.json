{"url": "https://trud.bg/%d0%bf%d0%be%d1%81%d0%be%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%b0%d1%89-%d0%b2-%d0%bf%d1%80%d0%b8%d1%89%d0%b8%d0%bd%d0%b0-%d0%ba%d0%be%d1%81%d0%be%d0%b2%d0%be-%d0%b8-%d1%81/", "text": "Посолството на САЩ в Прищина подчерта, че постигането на споразумение за нормализиране на отношенията е в ръцете на Косово и Сърбия, но предупреди преговарящите от двете страни, че „не разполагат с неограничена свобода на действие“, предава македонската информационна агенция МИА. В отговор на въпрос на изданието Gazeta Express по повод идеите за промяна на границите, от американското посолство в Косово изразиха очакванията си Прищина и Белград да постигнат стабилен договор, който няма да предизвика напрежение на Балканите. „Косово и Сърбия трябва да постигнат споразумение, което е справедливо, обстойно и няма да създаде нестабилност в някоя от страните или в региона, се казва в отговора на посолството. Освен че няма да бъде допуснато пространство за планове, които ще доведат до дестабилизация, представителите на Вашингтон ясно подчертават, че двете страни няма да имат неограничена свобода при вземането на решение за съдбата на техните държави. „Ще следим много сериозно и внимателно какво ще се споразумеят страните. Това не означава неограничена свобода на действие“, гласи отговорът на американската дипломатическа мисия.  Според прищинските медии, Вашингтон обявява позицията си след сравнително дълъг период на мълчание, който остави пространство за спекулации в косовските и сръбските медии за тайни планове за подялба на Косово, договорени между представители на близкото обкръжение на президента на САЩ Доналд Тръмп и определени кръгове в Русия. Посолството на САЩ в Прищина отрече подобни спекулации и се присъединя към европейските страни, които осъдиха предложението за „корекция на границите“, насърчена от косовския президент Хашим Тачи. Идеите на Тачи получиха индиректна подкрепа и от представители на Белград. В последните дни държавният глава на Сърбия Александър Вучич също заговори за необходимостта от „демаркация“ на границата с Косово. Подобни идеи сподели и първият дипломат на Белград Ивица Дачич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.16", "title": " Посолството на САЩ в Прищина: Косово и Сърбия нямат неограничена свобода на действие"}
{"url": "https://trud.bg/%d0%bf%d0%b0%d0%ba-%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d1%81%d0%bb%d1%8a%d0%bd%d1%87%d0%b5%d0%b2-%d0%b1%d1%80%d1%8f%d0%b3/", "text": "Последните дюни в Слънчев бряг изчезват Нагъл концесионер от Слънчев бряг се готви да строи заведения върху дюните на защитената територия на плаж „Централен“, за това алармираха потресени летовници от курорта. Става дума за района между хотел Бургас и станцията на Министерски съвет в Слънчев бряг. Възмутените граждани предоставиха на медията ни снимки, от които ясно се вижда, че красивите и защитени със закон дюни в тази част на плажа вече са унищожени от тежка строителна верижна техника, която може да попадне там единствено с разрешението на концесионера.Освен това на мястото ясно се виждат и прокарани тръби с кабели за ток. Кой е този човек, който може толкова нагло да гази законите в нашата страна? Всъщност това далеч не е първото нарушение на въпросния концесионер. Оказва се, че в дейността на боса на плаж „Централен“ отдавна има констатирани и санкционирани цял куп безобразия, датиращи много преди случката с настоящия казус. Сиреч, в Слънчев бряг от доста време цари брутално беззаконие, далеч по-скандално от дребните проблеми, с които в последно време ни занимават масовите медии. В следствие на тази нова ултра-наглост, към момента на мястото на защитената територия в Слънчев бряг вече има унищожени десетки дюни, както и големи части от уникалната дюнна растителност, вирееща доскоро свободно на Централния плаж в курорта. Картината става още по-безумна от факта, че всичко това се случва посред бял ден пред изумените очи на хиляди чужди и наши туристи. Това обаче не спира концесионера, който невъзмутимо продължава с откровено незаконните си действия. Скандалът става тройно по-голям и от детайла, че според Закона за защитените територии, от концесионера се изисква опазване на дюните, а не тяхното унищожаване. В случая обаче те не само, че не се пазят, а тенденциозно се унищожават. Именно от него. Нещо повече. Концесионерът на плаж „Централен“ не е поставил нито една табелка, с която да е обозначено наличието на пясъчни дюни, които са защитени! Явно той се интересува единствено от това, възможно най-бързо и тихо да построи нови заведения на плажа, които след това светкавично да пусне в експолатация. В резултат на това, багерите масово мачкат малкото девствена територия, останала в района на най-популярния ни морски курорт! Нещо повече, пред журналистите на „Флагман“ концесионерът най-безочливо заявява, че всичко това е негова дело, че той иска да прекара осветление, за да си освети плажа през нощта. Излиза, че важно е желанието на концесионера, а дюните да вървят по дяволите. През следващите седмици на нас пък ни остава единствено да изчакаме и видим, дали държавата в лицето на съответните институции ще вземе мерки за да спре самозабравилия се концесионер, който безнаказано и нагло дерибейства, като унищожава природни богатсва без никой да му държи сметка за действията. И тук възниква въпросът – защо този концесионер остава недосегаем? Кой го покровителства вече 16 години? Защо, публичното внимание е съсредоточено само върху Северния и Южния плаж на Слънчев бряг, на Централни тихомълком се нарушават всякакви закони! И още: Ще остави ли държавата концесионерът на плаж „Централен“ в Слънчев бряг да унищожава с лопата и тежка верижна техника последните защитени и запазени дюни в най-големия ни черноморски курорт? Защото, ако го остави, то тогава определено нещо не е наред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Пак скандал в Слънчев бряг\t\t\t"}
{"url": "https://trud.bg/%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%81%d1%8a%d0%b4-%d0%bc%d1%8a%d0%b6-%d0%bf%d1%80%d0%b0%d0%b2%d0%b8%d0%bb-%d1%81%d0%b5%d0%ba%d1%81-%d1%81-%d0%bc%d0%b0%d0%bb%d0%be%d0%bb%d0%b5%d1%82/", "text": "Районна прокуратура – Козлодуй е внесла за разглеждане в съда обвинителен акт срещу В.В. за извършено от него престъпление по чл. 151, ал. 1, вр. чл. 26, ал. 1 от Наказателния кодекс. Това съобщиха от пресслужбата Апелативна прокуратура-София. През периода от април до 12 май 2018 г. обвиняемият В. неколкократно се съвкупил с малолетно момиче. Първият път това станало до нефункциониращо заведение в землището на с. Хайредин. Впоследствие това продължило на други места – между селищата Хайредин, Ботево и Липница. Предстои насрочване на разпоредително заседание по делото от съда. За този вид престъпление законът предвижда наказание от две до шест години „лишаване от свобода“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Дадоха на съд мъж, правил секс с малолетна"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%be%d1%81%d1%82%d0%b0%d0%bd%d0%b0-%d0%b1%d0%b5%d0%b7-%d1%85%d0%b0%d0%bb%d1%84%d0%be%d0%b2%d0%b5/", "text": "Ръководството на „Левски“ остави отбора без полузащитници. Вчера тимът напусна Жорди Гомес. Испанският халф е петият на този пост, който си тръгва с шефско решение. Преди това бе показана врататка на Нелуц Рошу, а на Васил Панайотов, Роман Прохазка и Антонио Вутов не бяха предложени договори. И докато през миналия сезон „сините“ имаха прекалено много играчи в средата на терена, то сега ситуацията е на другия полюс. Новият треньор Славиша Стоянович остана само с дефанзивния Хали Тиам, контузения Антони Белмонт и офанзивните Филипе Нашименто и Давиде Мариани. „Бях щастлив в този велик клуб, но е време за ново предизвикателство“, обяви Жорди Гомес. Халфът отива в кипърския „Омония“ (Никозия). Неговата съдба била решена след като написал на дъската в съблекалнята „няма заплати, няма игра“ между двата мача с „Вадуц“ в Лига Европа. Тогава шефовете забавиха плащане към футболистите, а Гомес се вдигна на бунт. Раздялата с испанеца постави треньора Стоянович в патова ситуация, която можеше да бъде решена с привличането на Мартин Райнов. Сделката обаче се провали, а ръководните фактори на „Герена“ трябва да реагират, ако не искат сезона да завърши още преди да е започнал.", "date": "2018.08.16", "title": " „Левски“ остана без халфове"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%be%d1%82%d0%bb%d0%be%d0%b6%d0%b8%d1%85%d0%b0-%d0%b4%d0%b2%d0%b0-%d0%bc%d0%b0%d1%87%d0%b0-%d0%be%d1%82-%d1%81%d0%b5%d1%80%d0%b8%d1%8f-%d0%b0/", "text": "Два от мачовете в Серия А бяха отложени след инцидента със срутения мост „Понте Моранди“ в Генуа. Двубоят „Милан“-„Дженоа“, както и „Сампдория“-„Фиорентина“ няма да се играят този уикенд, както бе по програма. Това реши местната футболна федерация след молбата на двата клуба от града.", "date": "2018.08.16", "title": " Официално: Отложиха два мача от Серия А"}
{"url": "https://trud.bg/%d1%82%d1%83%d1%80%d1%81%d0%ba%d0%b8%d1%82%d0%b5-%d0%b4%d0%be%d1%81%d1%82%d0%b0%d0%b2%d1%87%d0%b8%d1%86%d0%b8-%d0%b1%d0%be%d0%b9%d0%ba%d0%be%d1%82%d0%b8%d1%80%d0%b0%d1%85%d0%b0-%d0%bf%d1%80%d0%be/", "text": "Големите турски доставчици спряха да приемат от клиентите поръчки за американски мобилни телефони Айфон, съобщава ТАСС, като се позовава на вестник „Хюриет“. Компанията Догубанк, един от най-големите вносители на електроника в Истанбул, отмени поръчките на Айфон за около 50 милиона долара. Телефоните трябваше да пристигнат в Турция през октомври и ноември. Още редица големи фирми и обекти, занимаващи се с търговия на електроника в Истанбул, включително Капалъчаршъ, се отказаха да внасят Айфони и други видове електронни продукти от САЩ. Много продавачи махнаха от витрините на магазините си устройства американско производство. Местните продавачи предприеха тези действия в знак на солидарност с властите в Турция. На 14 август турският президент Реджеп Тайип Ердоган обяви бойкот на всички видове американска електроника и повиши митата за 22 вида продукти и стоки, внасяни от САЩ, тъй като смята Вашингтон за отговорен за преднамерена атака срещу турската лира, която рязко се обезцени в последно време. Ердоган каза, че САЩ „имат Айфон, но съществува и Самсунг“.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.08.16", "title": " Турските доставчици бойкотираха продажбите на Айфон"}
{"url": "https://trud.bg/%d0%ba%d1%8a%d1%80%d0%b2%d0%b0%d0%b2-%d0%b4%d1%80%d0%b8%d1%84%d1%82-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%bf%d0%b5%d1%82%d1%80%d0%b8%d1%87-%d0%be%d0%b1%d0%b7%d0%be%d1%80/", "text": "Пробите за алкохол и дрога са отрицателни Шофьор на 18 години загуби контрол над колата си, качи се на тротоар и помете трима тийнейджъри. Момче и момиче са тежко ранени в болница с опасност за живота, друго момиче е с по-леки наранявания. Трагедията се е разиграла в центъра на Петрич около полунощ в сряда срещу четвъртък. Двете момичета на 15 и 16 години и 17-годишният брат на едното от тях чакали превоз да се приберат вкъщи в близкото село Първомай. Завалял дъжд и те се подслонили под навеса на заведението “Катмите” на улица “Цар Борис III”. Внезапно покрай тях профучал сребрист “Опел Астра” и се завъртял със свирене гуми. Поднесъл по мокрия асфалт и връхлетял младежите. При удара бил откъснат крака на момчето, едното момиче също имало тежка рана на крака. Те били приети в реанимация. Сестрата на пострадалия била с травма в коремната област и лекарите я освободили за домашно лечение. Мълвата за злополуката бързо обиколила Петрич и през нощта хора ходили да дават кръв за ранените. Според местни сайтове злополуката била резултат от редовни дрифтове, които младежи нощем си устройвали по централната улица “Цар Борис III”. От полицията обаче казаха, че засега не могат да потвърдят категорично тази версия. Тя бе отречена и от един от шефовете на КАТ в София Росен Рапчев, според когото към момента е доказано само, че неопитния шофьор е карал по мократа настилка. Зад волана колата е бил Георги Попстоянов, който взел книжка преди 2 месеца и се хвалел много със своя “Опел” във фейсбук. Младежът е тестван за алкохол и наркотиците и пробите са отрицателни.   Таткото е бивш полицай Георги е син на бившия шеф на “Икономическа полиция” Пламен Попстоянов. През 90-те години Попстоянов-баща напуска МВР и участва в приватизацията на консервния комбинат “Петричка праскова”. Предприятието затъва в дългове и е отнето от Агенцията за държавни вземания, а по-късно продадено на гръцки бизнесмен. Таткото е бил и партиен активист – участвал в местните ръководства на десни формации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.08.16", "title": " Кървав дрифт в центъра на Петрич (обзор)\t\t\t"}
{"url": "https://trud.bg/%d1%84%d0%b1%d1%80-%d0%b0%d0%bb%d0%b0%d1%80%d0%bc%d0%b8%d1%80%d0%b0-%d0%b2%d1%8a%d0%b7%d0%bc%d0%be%d0%b6%d0%bd%d0%b0-%d0%b5-%d1%85%d0%b0%d0%ba%d0%b5%d1%80%d1%81%d0%ba%d0%b0-%d0%b0%d1%82%d0%b0%d0%ba/", "text": "ФБР предупреждава за възможна хакерска атака над банкомати в световен мащаб. По информация на бюрото е възможно атаката да бъде задействана в следващите няколко дни и вероятно ще бъде насочена към малки и средни банкови институции, за които се предполага, че имат по-слаба киберзащита, цитират от „ „. От ФБР не съобщават детайли около произхода и характера на атаката, но предупреждават, че се извършва чрез зловреден софтуер, който позволява кражба на данни и източване на средства от банковите сметки. Съветът към клиентите е да променят паролите и ПИН кодовете си, в случай, че не са го правили скоро, а към банковите институции – да обновят антивирусните си системи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " ФБР алармира: Възможна е хакерска атака над банкомати по целия свят"}
{"url": "https://trud.bg/%d0%b1%d0%b5%d0%bd%d1%87%d0%be-%d0%b1%d0%b5%d0%bd%d1%87%d0%b5%d0%b2-%d0%be%d0%b1%d0%b6%d0%b0%d0%bb%d0%b2%d0%b0-%d0%b3%d0%b0%d1%80%d0%b0%d0%bd%d1%86%d0%b8%d1%8f%d1%82%d0%b0-%d0%be%d1%82-50-000-%d0%bb/", "text": "Зам.-шефът на общинския съвет в Бургас Бенчо Бенчев ще обжалва паричната гаранция от 50 000 лева, съобщи вчера адвокатът му Иво Найденов. Сумата бе наложена от прокуратурата, след като на зърнения бос бяха повдигнати две обвинения. Едното е, че е помогнал на Димитър Желязков-Очите да се укрие, а второто  – за незаконни боеприпаси. Бенчев бе арестуван заедно с Желязков в Истанбул. Оказа се, че на негово име били резервирани стаите в хотела, където бе спипан Очите. “За мен това е безумна гаранция. Какво означава това дали човек има възможности или няма. В крайно сметка трябва да е съобразена и с него – каква е опасността, вероятността да се укрие или да попречи на разследването”, каза адвокат Найденов. Според него сумата била твърде висока и имало по-тежки дела, по които били определяни много по-малки гаранции. Самият Бенчо Бенчев заяви преди дни, че не е извършил престъпление. “Не съм нарушил законите на държавата, невинен съм. Омерзен съм от обвиненията”, каза зам.-шефът на общинският съвет.", "date": "2018.08.16", "title": " Бенчо Бенчев обжалва гаранцията от 50 000 лева"}
{"url": "https://trud.bg/%d0%bf%d1%80%d0%b5%d0%ba%d1%80%d0%b0%d1%82%d0%b8%d1%85%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%82%d0%be%d1%80%d0%be%d1%82%d0%be-%d0%b4%d0%b5/", "text": "Спасителната операция по издирване на второто дете, което падна снощи от варненския вълнолом, е прекратена, предаде „ . Тя ще бъде възобновена утре рано сутринта. Днес водолазите не успяха да намерят момчето, но около 9:00 часа откриха , което се удави в района на Морска гара. Децата, заедно със свои връстници, се разхождали в близост до тетраподите, когато силна вълна повлякла две от тях и  . Заради трагедията снощи планираните концерт и заря за Деня на Варна бяха отменени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Прекратиха издирването на второто дете, което падна от вълнолома във Варна"}
{"url": "https://trud.bg/%d0%ba%d0%bb%d0%b8%d0%b5%d0%bd%d1%82%d0%b8%d1%82%d0%b5-%d0%bd%d0%b0-%d0%be%d0%bb%d0%b8%d0%bc%d0%bf%d0%b8%d0%ba-%d0%b4%d0%b0-%d1%81%d0%b8-%d0%bf%d0%be%d0%b8%d1%81%d0%ba%d0%b0%d1%82/", "text": "Клиентите влизат в списъка на кредиторите Хората, които имат застраховка в „Олимпик”, може да поискат от кипърската компания да им върне парите за оставащия срок на полицата. Всички застраховки на „Олимпик” ще бъдат прекратени днес в 23,59 часа, след като в Официалния вестник на Кипър бъде публикувано съобщение за назначаване на ликвидатор в компанията. За неизтеклата част от договора застрахователят трябва да върне получените премии. Това обаче ще бъде част от общата процедура по ликвидация на застрахователя. За да бъдат върнати премиите, клиентите на компанията трябва да предоставят на застрахователя информация по какъв начин биха желали да си ги получат, заявиха от КФН в отговор на въпрос на вестник „Труд”. Но и без да ходят при застрахователя клиентите влизат в списъка на кредиторите му, тъй като информацията е служебно известна, допълниха от КФН. Не е ясно дали при ликвидацията на „Олимпик” ще има достатъчно средства за да се дадат пари на хората с полици. Всички, които очакват изплащане на обезщетение по застраховка „Гражданска отговорност”, издадена от „Олимпик”, ще получат парите си от кипърския Гаранционен фонд. Претенциите трябва да бъдат предявени пред самия застраховател. Тези, които вече са го направили, не е необходимо за момента да правят нищо допълнително, заявиха от КФН. Процедурата по изплащане на обезщетенията трябва да бъде изяснена от надзорния орган по застраховането на Кипър и КФН ще оповести информацията веднага щом я получи, което се очаква да се случи в следващите дни. Междувременно от МВР обявиха, че няколко дни няма да глобяват шофьорите, които имат „Гражданска отговорност” в „Олимпик”, въпреки че тя е прекратена. Първите дни полицаите само ще предупреждават шофьорите да си сключат застраховка, но още не е уточнено колко ще бъде този гратисен период. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Клиентите на „Олимпик” да си поискат парите"}
{"url": "https://trud.bg/%d1%83%d0%b2%d0%be%d0%bb%d0%bd%d0%b5%d0%bd%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d1%81%d0%ba%d0%b0%d0%bd%d0%b4%d0%b0%d0%bb%d0%b0-%d1%81-%d0%b2%d0%b0%d0%ba%d1%81%d0%b8%d0%bd%d0%b8%d1%82/", "text": "Заместник-губернатор на провинция и кмет на голям град бяха уволнени заради скандала с ваксините в Китай. Комунистическата партия се опитва да успокои общественото недоволство от разкритията за непочтено поведение на производител на ваксини, предаде Асошиейтед прес. Двамата представители на властите са част от общо четирима души, които бяха освободени от длъжност след заседание на оглавявания от президента Си Цзинпин Постоянен комитет на Политбюрото на партията. На него беше разпоредено и да започне разследване за извършено престъпление срещу пети чиновник, който преди е имал отношение към регулирането на пазара на лекарства. Разкритията през юли, че фармацевтичната компания „Чанчун Чаншън“ е фалшифицирала данни за производството си на ваксина срещу бяс, бяха само част от поредица скандали с политически измерения заради смъртни случаи и случаи с пострадали от фалшиви или некачествени лекарства, храни и други стоки, отбелязва Асошиейтед прес. Правителството състави експертна група, която да се занимае с въпроса за безопасността на произвежданите ваксини от китайския фармацевтичен сектор, оценяван на 122 милиарда долара годишно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Уволнения заради скандала с ваксините в Китай"}
{"url": "https://trud.bg/%d0%bb%d0%b8%d1%87%d0%bd%d0%b8%d1%8f%d1%82-%d1%85%d0%be%d0%bc%d0%b5%d0%be%d0%bf%d0%b0%d1%82-%d0%bd%d0%b0-%d0%ba%d1%80%d0%b0%d0%bb%d0%b8%d1%86%d0%b0-%d0%b5%d0%bb%d0%b8%d0%b7%d0%b0%d0%b1%d0%b5%d1%82/", "text": "Питър Фишър, един от личните лекари на британската кралица Елизабет Втора, е загинал при пътен инцидент, след като е бил блъснат от камион в Лондон, докато е карал велосипед, пише вестник „Телеграф“. Инцидентът е станал, когато велосипедистът е завил по улица Хай Холбъри. Медикът е починал на място. Когато линейката пристигнала, Фишър все още бил жив. За нещастие, не се стигнало до неговата хоспитализация. Лекарят на Нейно Величество издъхнал пред погледа на минувачите. От полицията отбелязаха, че водачът на камиона, блъснал британеца, все още не е задържан. Питър Фишър беше експерт в областта на хомеопатията и е работил като директор на изследователския отдел към Кралската болница за интегрирана медицина в Лондон.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Личният хомеопат на Кралица Елизабет загина, след като бе блъснат, докато кара колело"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-223/", "text": "„Балкански синдром“ влиза в учебника по литература Утвърдиха новите програми за XI и XII клас. Задължителните текстове ще са подредени в девет теми, учениците също ще могат да предлагат произведения.     3-та пенсия 20 пъти по-изгодна от депозит Доброволните фондове с доходност от 5,42%. Отчетоха печалба от 33 млн. лв. 4,6 млн. се осигуряват за старини         Шансът на България да оглави Европа Легенди са концесионните такси в рудодобива. Успехите се дължат предимно на частния сектор, независимо от държавата. По-добре да препишем читав закон от някоя уредена държава, като Австралия например – анализ на Владимир Каролев.       Каспийският пъзел и неговите играчи Решението е от полза за Москва и Техеран – анализ на проф. Нина Дюлгерова         Преди 1300 г. България спасява християнска Европа През 718 г. в битката край Константинопол Тервел – синът на Аспарух, разбива арабските нашественици – новата статия от поредицата на проф. Пламен Павлов „Мистериите на българските земи“         Коли и камиони вървят по мост на 5 века Кадин мост в село Невестино е построен през далечната 1470 г. – първа част от новата поредица на „Труд“ „Българските мостове“.           Анакондата Силует на Ники Минаж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Вижте акцентите в броя на вестник „Труд“ в петък, 17 август 2018"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%b7%d0%b0%d0%bb%d0%b5%d0%b7-%d0%bf%d1%80%d0%be%d0%b4%d0%b0%d0%b2%d0%b0-%d0%b8-%d0%b1%d0%b5%d0%b7-%d1%82%d1%8a%d1%80%d0%b3%d0%be%d0%b2%d1%81%d0%ba/", "text": "В Гърция нито публичен търговски регистър имат, нито кадастрален план, нито пък планове за евакуации при бедствия. Сега ги подготвят. Това не им пречи държавата да функционира, да посрещат примерно над 30 милиона туристи годишно и в държавната хазна да постъпват 9-10 милиарда евро от туристическия бизнес само. Да, Гърция може да си позволи да живее от туризъм, кораби и маслини. България – трудно. Да, търговският регистър, кадастралните планове и плановете за управление при кризи са белези на работеща държава и вероятно Гърция не може да се похвали с административен възход, за разлика от България, която в административно отношение е доста по-напред. Това не пречи обаче на гърците да продават един залез на островите Санторини, Миконос, Крит и да инкасират от слънце, вкусна храна и добро настроение, пълнейки паралелно и хазната на частния сектор. Това означава ли, че държавата е неработеща, тъй като административно се изкачва бавно и няма публичен търговски регистър? Не, разбира се. Вероятно отношението към даден проблем опира до прагматизъм и гледна точка на обществото. В никакъв случай не коря българина за това, че търси отговори на въпроси като например: Защо има срив в търговския регистър и доколко могат да са сигурни, че всичко е наред с фирмената им история – добра или лоша. И така би трябвало да бъде. Да се иска отговорност. Все си мисля обаче, че други са подтемите, които изискват внимание и поради липсата на избор, може да се изчака до изнасяне на официална информация и причините за проблема. Гърците например в подобен казус, вместо да обсъждат липса на публичен търговски регистър, не биха си губили времето да “линчуват и съдят” в социалните мрежи и медиите. Ще махнат с ръка и ще използват всяка секунда, за да инкасират от проблема, какъвто и да е той. За пример, и в момента изискват от международната общност да оправдае финансовите им грешки, заради славата и приноса на техните предци в световната култура, вместо да се кахърят, че “фалират”. Дори си позволяват да бъдат дръзки пред европейските кредитори и да отговарят: “Как смеете да ни говорите така? Когато ние строяхме Партенона, вие сте висели по дърветата и сте яли жълъди.” Накратко – търгуват и вадят дивиденти от всяко свое постижение или грешка. Хич няма да е пресилено ако кажа, че милионите туристи, които посещават гръцките археологически обекти, познават по-добре древна Гърция, отколкото голяма част от гърците на нашето съвремие, но този факт не пречи на гръцкото вулканично самочувствие да нараства. Например през 2017 година бившият президент на Америка Барак Обама пристигна на официално посещение в Гърция. Направи обиколка на прекрасните паметници, Партенона, Пропилеите, Ерехтиона. Впечатляващите телевизионни кадри как Барак Обама се разхожда по тези известни и уникални паметници, обиколиха света. Разбира се, гръцките телевизионни канали показаха многократно този видеоклип, а всички гърци гордо застанаха пред телевизорите си, за да видят как страната им обикаля по всички телевизори на планетата. Знаете ли обаче колко атиняни чух със собствените си уши да казват: “Уау, вижте колко е хубав Акропола. Трябва някой път да се кача да го разгледам. От 30 години живея в Атина, почти всеки ден минавам в подножието му, но нито един път не съм се изкачил да го видя”. От коментарите, които заляха социалните мрежи, стана ясно, че голяма част от самите гърци не са посетили и един път Акропола, а друга част – когато са били ученици. Това обаче не им попречи да бъдат прагматици и да осребряват времето си, защото един от критериите за работеща държава е нейното финансово благополучие. Сигурно ще си зададете въпроса защо описвам всичко това и каква връзка има туризмът на Гърция с търговския регистър на България? Ами директна няма. Индиректна обаче има и тя опира до гледната точка на хората. За това как един “проблем” може да бъде използван като дивидент и обратно. Може би това е един от моментите, в които осъзнавам и смисъла на думите “Да си грък не е националност, а професия” и за пореден път разбирам, че трудно ще ги стигнем… Българинът се чувства паралелно и герой, и победен. И прославен, и забравен. И всесилен, и изтормозен. И богат, и просяк. Това вътрешно раздвоение, което го терзае, води до мистериозни поведения, които са напълно неразбираеми за човек, който не е живял дълги години в рамките на българските граници. Затова пък е много добър критик в социалните мрежи. Същото важи и за съседите ни, които се питат, защо българите реагират така. И отново опираме до разковничето наречено “европейско поведение с манталитет за равноправие”. За това не сме виновни ние. Чисто и просто някои политически предпочитания и капризи на други в миналото са определили гледната точка на Изтока и Запада.   Слабостта на демократите Да се върнем на проблема с търговския регистър. Всички си даваме сметка, че е проблем, касаещ “обществената сигурност”, щом всеки хакер може да бръкне в базата данни, която съхранява информация за българския бизнес и потенциално – да прави там, каквото си иска, както и други ключови неща. Дори и причината да е технически срив, причинен от лоша поддръжка на сайта за базата данни, сигурно е, че последици ще има. Това доказва, че има органи, харесва ни или не, които работят върху този пробив в икономическата и финансова сигурност на държавата. Затова едва ли удрянето на проблема като октопод в стената, би помогнало за неговото “обществено” разрешаване… Все пак да не забравяме, че “демокрацията умира не поради слабости на законите, а поради слабост на демократите”..            ", "date": "2018.08.16", "title": " Гръцкият залез продава и без търговски регистър\t\t\t"}
{"url": "https://trud.bg/3-%d1%82%d0%b0-%d0%bf%d0%b5%d0%bd%d1%81%d0%b8%d1%8f-20-%d0%bf%d1%8a%d1%82%d0%b8-%d0%bf%d0%be-%d0%b8%d0%b7%d0%b3%d0%be%d0%b4%d0%bd%d0%b0-%d0%be%d1%82-%d0%b4%d0%b5%d0%bf%d0%be%d0%b7%d0%b8%d1%82/", "text": "Отчетоха печалба от 33 млн. лв. Доброволните вноски на хората за трета пенсия са близо 20 пъти по-изгодни от трупането на пари на депозит в банка. Средната доходност на доброволните пенсионни фондове е 5,42%, сочат данни на Комисията за финансов надзор. В същото време лихвата по едногодишните левови депозити на гражданите е средно 0,28%, според данните на БНБ. Допълнително с вноските в доброволните пенсионни фондове може да се намалят до 10% от облагаемите доходи на гражданите като върху внесената сума за старини не се дължат данъци. Годишната доходност на доброволните пенсионни фондове (ДПФ) е между 3,9% и 6,49%. Универсалните пенсионни фондове (УПФ), в които се осигуряват задължително, всички работещи, родени след 1 януари 1960 г., постигат доходност между 2,96% и 5,36%. Това е по-малка доходност от тази на доброволните фондове, но въпреки това е значително по-голяма от лихвите по банковите депозити. В частните пенсионни фондове се осигуряват общо 4,6 млн. души. Средната месечна вноска по личната партида на всеки осигурен в УПФ е 52,86 лв., сочат данните на КФН. А натрупаните средства на един осигурен са средно е 2950 лв. Парите в индивидуалната сметка на всеки работник зависят от времето, през което е бил осигуряван от неговия работодател, както и от размера на осигурителния му доход. Хората, които сега излизат на пазара на труда, имат малко средства за старини. Младежите на възраст между 15 и 19 г. имат средно по 128 лв. по личните си сметки в УПФ. Но средствата на хората, които скоро предстои да се пенсионират, също не са много. Парите в универсалните фондове на хората на възраст между 55 и 59 години са средно 3698 лв. Тъй като натрупаните пари са твърде малко, хората които ще се пенсионират през 2021 г. и първи ще вземат пари от УПФ, въобще няма да могат да получат пожизнена втора пенсия. Хората, които се осигуряват върху средния осигурителен доход и се пенсионират през 2024 г., може да получат пожизнена пенсия от 60 лв. В доброволните пенсионни фондове вноски за трета пенсия правят 621,8 хил. души. Повечето от вноските в тези фондове се правят от работодателите като допълнителен бонус към заплатата на служителите. Средния размер на месечните вноски в ДПФ е близо 110 лв. Това е двойно повече от вноските в универсалните фондове. В края на юни активите на пенсионните фондове са 13,1 млрд. лв. като за година нарастват с 11,8%, сочат данните на КФН. А реализираната печалба от фондовете за полугодието е 33,18 млн. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.16", "title": " 3-та пенсия 20 пъти по-изгодна от депозит\t\t\t"}
{"url": "https://trud.bg/%d0%bf%d1%80%d0%b0%d1%89%d0%b0%d1%82-%d0%b8%d0%b7%d1%80%d0%b0%d0%b2%d0%bd%d0%b8%d1%82%d0%b5%d0%bb%d0%bd%d0%b8%d1%82%d0%b5-%d1%81%d0%bc%d0%b5%d1%82%d0%ba%d0%b8-%d0%b7%d0%b0-%d0%bf%d0%b0%d1%80%d0%bd-2/", "text": "Изравнителните сметки за парно от утре вече са по касите на „Топлофикация София”, съобщиха за „Труд” от дружеството. Те ще дойдат заедно със сметките за юли, обясни говорителят на компанията Елизабет Павлова. Клиенти на дружеството сигнализираха, че старите им сметки в ипей са изчезнали и са оставили само последните две. Хората са притеснени, че за другите неплатени сметки са им заведени дела. Явно има някакъв проблем с базите данни, заради въвеждането на новите изравнителни сметки, обясни Елизабет Павлова. По думите й от утре (днес) проблемът трябва да бъде изчистен и всички сметки да са налични. Абонатите, които не са осигурили достъп на топлинните счетоводители, им е начислено максимално потребление, обясни Деян Дянков, омбудсман на „Топлофикация София”. До края на септември те могат да поискат допълнителен отчет, който обаче се заплаща. Това означава, че ще бъдат изготвени нови изравнителни сметки за цялата етажна собственост и ще се променят сумите, които са или за доплащане, или за получаване на цялата етажна собственост, уточни Дянков. Ако не сме съгласни със сметката, която сме получили, трябва да се обърнем към фирмата за дялово разпределение, а не към „Топлофикация”, допълни той.", "date": "2018.08.16", "title": " Пращат изравнителните сметки за парно\t\t\t"}
{"url": "https://trud.bg/%d0%b2%d0%bb%d0%b0%d1%81%d1%82%d1%82%d0%b0-%d0%b2%d0%b0%d0%ba%d0%b0%d0%bd%d1%86%d1%83%d0%b2%d0%b0-%d1%84%d0%b5%d0%b9%d1%81%d0%b1%d1%83%d0%ba-%d1%86%d0%b0%d1%80%d1%83%d0%b2%d0%b0/", "text": "Социалната мрежа е мозайка от паралелно съществуващи и често противоположни малки картинки Власт и опозиция се впуснаха в сладко ваканцуване. Е, не е като едно време, когато паралелната и често измамна реалност на социалните мрежи не съществуваше. В онази офлайн епоха повечето управници и техните антуражи потъваха в плажна неизвестност у нас или в чужбина. И само пресцентровете пускаха предварително изготвени съобщения с любопитни факти за някоя лятна инициатива с участието на съответния управник или партиец от типа “откриване на турнир по плажен волейбол”, “посещение на църква в китно крайморско градче”. Понякога по-обиграните викаха приятелска медия да ги снима как помагат в градината на баба или как са провели важно партийно събрание във Варна или Бургас. Тази ваканционна политическа идилия постепенно се изпари под напора на всеобемащото народно недоверие към партии и институции. Но най-вече с появата на “фейса”. Във и чрез все по-цензурираната мрежа на Цукърбърг родната политика демонстрира непрекъснато повишаваща се лятна ангажираност. Светкавично се реагира на опонента. Бързо се формулират позиции по текущи въпроси. Правят се загадъчни намеци: опозицията – за предстояща “гореща политическа есен”, а управляващите – за скорошно случване есенес, по туршиено време, на обещаните, но все така неидващи досега резултати, за което пречи пустата опозиция и неизменното “тежко наследство”. Преди имаше политическа ваканция, сега има напрегнато ваканцуване. Ваканцията е свобода на духа, която може да роди добри дела, а ваканцуването – махленско живуркане от най-лош тип. Но да оставим шегата. Социалната мрежа има една особеност, за която малцина напълно си дават сметка. Тя създава впечатление у всеки по-активен потребител, че е във водовъртежа на широкото обществено мнение и клавиатурата му резонира пулса на масовите обществени настроения. Истината е, че това не е точно така. Фейсбук не предлага една обща картина на общественото мнение, а е мозайка от множество паралелно съществуващи и често напълно противоположни малки картинки. Средата е раздробена до крайност, а между по-голямата част от отделните парчета от мозайката няма органична и постоянна връзка и информационен обмен. По принцип, настроенията във “фейса” са само един тънък пласт, който не отразява дори наполовина реалните обществени нагласи на хората “на терен”. Средата от “приятели” и следовници, която има всеки потребител, е миниатюрна част от многоликата реалност. Затова констатации, като “фейса е пламнал, трябва да реагираме” твърде рядко са точни. Защото е “пламнало” само едно парченце от мозайката около определен кръг потребители. Паралелно и независимо от това има още стотици и хиляди такива парченца с хиляди и хиляди хора, които може даже и да не са чули за въпросното “пламване”. Рядко има теми и събития, които стават вирусни и проникват в по-голяма част от мозайката. В последно време такива бяха “джендър-идеологията” и “чумата по добитъка в Странджа”. Но всички останали пламвания в мрежата са поредната буря в чаша фейсбук. Все едно на пейките в карето от няколко блока в жилищния квартал оживено да обсъждат политиката и да се смята, че държавата се тресе от техните мнения, а целокупното народонаселение по села и паланки ги следи с нестихващ интерес. Казвам всичко това, защото все по-често се забелязва управляващи и опозиция у нас да формират своите политически реакции и дневен ред според настроенията из “фейса”. Това неизбежно води до изкривяване и тичане след често пъти фалшиви или ненужни за момента теми. Лятното ваканцуване е най-податливо на подобна фейсбук-политика. Тоест за заяждане на дребно и набързо. А не за смислена политика и сериозна аргументация. Тъкмо това е и големият проблем на българската политика от последните няколко години – дебатите са сведени до заяждане на дребно. Царува фейсбук. Няма съдържателен сблъсък на идеи и цялостна визия за бъдещето. Дори от парламентарната трибуна се чува полемика в стил замеряне с фейсбук статуси. И не, това не е “Тръмп-стил”, както се ласкаят някои. Защото за президента на САЩ социалната мрежа е само могъщ мегафон, чрез който той заобикаля фалшивата реалност, създавана от пропагандата на част от медийните централи, които са крепители на неолибералния глобализъм. Но при Тръмп, иззад привидно емоционалните и хаотични туитове, стои реална стратегия. През мегафона на социалните мрежи той прокламира реални политики, реални аргументи, реални действия с дългосрочни цели. У нас няма стратегическа дълбочина. Има конюнктурно политическо маневриране с една цел – задържане, съответно докопване до властта. Няма критична маса от сили и среди, които поставят под въпрос ерозиращото в международен план статукво на неолибералния глобализъм, и търсят широк и обединен фронт срещу това вредно за демокрацията и за гражданите статукво. Има “стани да седна”, гарнирани с кръжочна идеологическа схоластика на разпокъсани партии, интелектуални кръгове и граждански групи, за които статуквото се свежда до това дали Борисов или Нинова са на власт. Истината е, че няма никакво значение кой от тях двамата, или подобен на тях, ще има мнозинство в парламента и ще държи изпълнителната власт в центъра и по места, ако няма визия и стратегия за демонтаж на неолибералния глобализъм. Всичко ще си остава по старому, само партийните апаратчици във властта ще се менят. Тъжният проблем у нас е не само в дребнотемието, което от отделните дървета на личните пристрастия или интереси не вижда гората на реалните проблеми и повелята на историческия момент. Проблемът е и в това, че ваканцуват не просто политиците. Ваканцува самата политика, като дискусия за бъдещето. Подменена е от прекалено евтино шоу на посредствеността, в което се мерят партийни мускули, лепят се етикети, разменят се махленски обиди. Едните администрират властта ден за ден. Другите кряскат около тях с надеждата да им вземат креслата и да правят същото. Трети искат лустрация на останалите, понеже очевидно са некадърни в условията на плурализъм, да изпъкнат с идеи и дела. Четвърти тръгнали да “разстрелват” опоненти вместо с аргументи, с примитивни заплахи. Пети, устроили партийната рода до трето коляно на сладки държавни и общински службици из бордове и ведомства, си траят. И прочие. Това е актуалният политически пейзаж на България. Нищо няма да се промени в България независимо дали управляват леви, десни или центристи, ако всички те са впримчени в пагубната инерция на отиващия си неолиберален икономически и политически модел. Същинската промяна на статуквото изисква като минимум систематична политика за укрепване на националната държава. Ясен глас в Брюксел, който отстоява суверенни национални позиции, а не срича като тамагочи глуповатото клише за “европейските ценности”. Връщане на националните ресурси – води, полезни изкопаеми, плажове и пр. – в ръцете на публичните власти и поставянето им в услуга не на частния, а на широкия обществен интерес. И не на последно място, изкореняване на лобистко-корупционните пипала на соросоидите от публичните институции, оплели в името на своя частен дневен ред, ключови системи като образование, обществени медии и, за съжаление, част от съдилищата. Тогава статуквото ще бъде сменено. Разпадът на неолибералната конструкция на еднополюсния свят с единен имперски център, привилегирована периферия и експлоатирано глобално гето, отвъд техните крепостни стени, се случва пред очите ни. Дали новата геополитическа архитектура, в която триадата “Вашингтон-Пекин-Москва” ще задава тона на международната политика и глобалната икономика, ще съумее да довърши тази трансформация, е все още уравнение с прекалено много неизвестни. Важното обаче е, обществото ни да се опита да оползотвори този исторически момент и да начертае път за преодоляване на хроничните язви на безкрайния български преход. За да се случи е крайно необходим най-после големият български дебат за приоритетите на нацията. Нито една партийна рецепта сама за себе си не може да даде необходимите отговори. Една нация може да твори бъдещето си само, ако съумее да мобилизира своя обществен, научен и духовен елит да води нацията в името на ясен идеал и конкретни цели. Това не означава всички да надянат “униформата” на единно мнение. Изисква сблъсък на идеи по големите теми, отстоявани с взаимно уважение и доза смирение. А не безпощадно замеряне с токсични думи и грозни дела. Само тогава се раждат големите политики, които носят мащабни резултати за хората и за държавата. И само способността да се постигне такова обществено състояние отличава големите по дух и достижения нации от народите, които са обречени на ваканцуване. Къде сме ние?", "date": "2018.08.16", "title": " Властта ваканцува, фейсбук царува\t\t\t"}
{"url": "https://trud.bg/%d0%b8%d0%b7%d0%bc%d0%b5%d1%80%d0%b2%d0%b0%d1%82-%d0%ba%d0%b0%d1%87%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d1%8a%d0%b7%d0%b4%d1%83%d1%85%d0%b0-%d0%b7%d0%b0%d1%80%d0%b0%d0%b4/", "text": "По искане на кмета на Столична община Йорданка Фандъкова от вчера се извършват измервания на качеството на въздуха във връзка с подадени сигнали за остра миризма в районите „Подуяне“, „Оборище“ и „Сердика“. Данните от експресния анализ от мобилната лаборатория на Изпълнителната агенция по околна среда към момента не показват превишавания на основните показатели, характеризиращи качеството на атмосферния въздух, съобщиха от Столична община. Измерванията с мобилната лаборатория продължават и към момента, като към тях се включва и химическата лаборатория на Столичната пожарна. Проверяват се и данните от шестте стационарни станции на ИАОС на територията на Столична община. За случая са сезирани РИОСВ, РЗИ, СДВР и Столичната пожарна. Екипи на пожарната, съвместно с кметовете на засегнатите райони и екипи на Дирекция „Аварийна помощ и превенция“ на Столична община извършват обходи за установяване на източника. Координацията на действията на институциите е възложена на кмета на район „Подуяне“ г-жа Ева Митова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Измерват качеството на въздуха заради сигнали за остра миризма в части на София"}
{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%bb%d0%b8%d1%80%d0%b0-%d0%bf%d0%be%d0%b5%d0%b2%d1%82%d0%b8%d0%bd%d1%8f-%d0%bf%d0%be%d0%b4-6-%d0%bb%d0%b8%d1%80%d0%b8-%d0%b7%d0%b0-%d0%b4%d0%be%d0%bb/", "text": "Турската лира поевтиня леко, отстъпвайки под прага от 6 лири за долар днес, след като САЩ изключиха вероятността да отменят митата за турската стомана дори ако Анкара освободи американския пастор Андрю Брънсън и след обещанието на Катар да инвестира 15 млрд. долара в Турция, предаде „Ройтерс“. Турската лира, която тази година загуби 36 процента от стойността си спрямо американската валута, се котираше за 5,98 лири за долар към 04:25 часа по Гринуич (07:25 часа българско време), докато инвеститорите оценяват евентуалното въздействие на новите изявления на Белия дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.08.16", "title": " Турската лира поевтиня под 6 лири за долар"}
{"url": "https://trud.bg/%d0%b4%d0%b2%d1%83%d0%b1%d0%be%d1%8f%d1%82-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%be%d1%82-%d1%81%d0%b8%d0%bd%d1%81%d0%b8%d0%bd%d0%b0/", "text": "Шампионът Григор Димитров ще има изключително трудната задача да се справи с бившия №1 в света Новак Джокович в мач от III кръг на ATP Masters 1000 турнира в Синсинати. Двубоят, който е четвърти в програмата на Централния корт и се очаква да започне след 23:00 ч., ще се излъчи на живо по MAX Sport 1, както и като pay-per-view на Live.a1.bg. Димитров се класира за III кръг на надпреварата след трудна победа със 7:6 (5), 7:5 над Миша Зверев, докато Новак Джокович трябваше да наваксва сет пасив в двубоя си срещу Адриан Манарино. Задачата за българина изглежда доста трудна, тъй като Новак Джокович доминира тотално в сблъсъците помежду им. Сърбинът има 7 победи срещу една загуба, която Димитров му нанесе преди цели 5 години на клея в Мадрид. Последният мач между двамата беше по-рано през сезона, когато Джокович категорично спечели със 6:4, 6:1 осминафинала на тревата в Куинс. При успех срещу Джокович, на четвъртфиналите Димитров ще се изправи срещу победителя в канадския сблъсък между Милош Раонич и Денис Шаповалов. През 2017 г. Димитров изигра страхотен турнир в Синсинати и спечели титлата без да изгуби дори и сет по пътя си към успеха. Това беше първи и засега единствен триумф на Григор от ATP Masters 1000 сериите в неговата кариера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Двубоят Димитров – Джокович от Синсинати пряко по MAX Sport 1 и на Live.A1.bg довечера след 23:00 часа"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be/", "text": "38-годишен мъж е убит в кв. „Орландовци“. Това съобщиха от пресцентъра на МВР. Задържан е 39-годишен мъж, заподозрян в съпричастност към извършено тежко престъпление. Вчера около 7.00 часа в полицията е съобщено, че в помещение в кв. „Орландовци“, отдадено под наем, е намерено безжизненото тяло на мъж. На адреса незабавно са изпратени екипи на полицията и Бърза помощ, които констатирали смъртта на 38-годишен мъж, а при първоначалния оглед били установени видими травматични увреждания по тялото и главата. В резултат на предприетите незабавни оперативно-издирвателни действия е задържан 39-годишен мъж, заподозрян в съпричастност към извършеното деяние. Според събраните до момента данни, след възникнал скандал между двамата, задържаният е нанесъл множество удари на опонента си. Трупът е изпратен в КСМД за аутопсия. Продължават процесуално-следствените действия по образуваното досъдебно производство под надзора на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Задържаха мъж, заподозрян за убийство на 38-годишен в столичния квартал „Орландовци“"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b3%d0%be%d0%bb%d1%8f%d0%bc%d0%be-%d0%ba%d0%be%d0%bb%d0%b8%d1%87%d0%b5%d1%81%d1%82%d0%b2%d0%be-%d0%b0%d0%bc%d1%84%d0%b5%d1%82%d0%b0%d0%bc/", "text": "Близо 30 000 таблетки екстази, част от тях заровени на пътека между гробове, са открили полицаите в Разград. Общото количество наркотици, които реагирали като амфетамин, е 11, 400 кг., съобщават от Апелативна прокуратура във Варна. Наркотиците са намерени и иззети при претърсвания на различни адреси и местности, общо 9 места, на разградска територия и Нови пазар. Операцията, която е готвена от месеци, е финализирана в сряда от полицаи от ГДБОП и служители на дирекцията на МВР в Разград. По време на сделка в местността „Пчелина” били задържани двама мъже на 34 и 43 години. При претърсвания в тях и автомобил били намерени и иззети 20 000 таблетки „екстази“ с лого „Porshe“. Теглото им било 7,780 кг. Последвало претърсване и в различни други местности, включително и гробищния парк в града. Там на пътека между гробове, били заровени други два пакета. В тайника имало още 10 000 таблетки, с тегло от над 3,515 кг., съобщават от полицията в Разград. В ареста е оставен 34-годишният Шериф Ш., който е привлечен като обвиняем и е задържан за 72 часа. Той е осъждан три пъти и е реабилитиран за престъпление против собствеността, квалифицирана кражба и измами. Изяснява се ролята на втория участник в сделката с таблетките екстази. Действията по разследването продължават. От прокуратурата уточняват, че притежанието и разпространението на такива големи количества наркотични вещества се наказват с лишаване от свобода от 5 до 15 години и глоба от 20 000 до 100 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Иззеха 30 000 таблетки екстази, крили ги и под надгробни плочи\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b5-%d1%81%d1%8a%d0%bc-%d0%b4%d0%be%d0%b2%d0%be%d0%bb%d0%b5%d0%bd-%d0%be%d1%82-%d1%88%d0%b5%d1%84%d0%ba%d0%b0%d1%82%d0%b0-%d0%bd%d0%b0-%d1%80%d0%b5/", "text": "„Не съм доволен от шефката на регистъра /Търговския б.а./“, обяви премиерът Бойко Боросов пред журналисти в Шумен и обеща кадрови промени до 4-5 дни, а може и още в петък. Той обясни, че „умишлено не съм го казвал, защото искам да си довършат работата“ и да се преодолее кризата. Търговският регистър се надграждал постепенно. „Ще си поемат отговорност, нека го довършат. Важното е, че за сравнително кратко време успяхме да го сглобим, а сега тези, които е трябвало да мислят за тези неща, защото не малко пари, не малко инвестици са направени и там, ще им потърся отговорност“, каза Борисов. Уточни, че раздвижване по въпроса може да се очаква и още в петък, когато се прибира в столицата и виновните ще си понесат отговорност. Премиерът и министър Владислав Горанов бяха категорични, че няма изчезнала информация. „Цялата информация на регистъра е налична. Текат тестове и настройки в момента, и сега стартира регистъра с възможност за справки, без да е възможно вписване“, поясни Горанов. Трябват още няколко дни, за да се тества базата данни, след което ще бъде пусната и регистърната услуга. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Борисов: Не съм доволен от шефката на регистъра, ще има промени до дни"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%81%d1%82%d1%80%d0%b0%d0%bd%d0%b8%d1%82%d0%b5-%d0%be%d1%82-%d0%b2%d0%b8%d1%88%d0%b5%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0/", "text": "България, Румъния, Словения и Хърватия, заедно със страните от Вишеградската група (Чешка република, Полша, Унгария и Словакия) подписаха Обща позиция по Предложението за директива на Европейския парламент и на Съвета относно нелоялните търговски практики в отношенията между стопански субекти по веригата за доставка на храни. Тя ще бъде представена в рамките на следващото заседание на Съвета на ЕС по земеделие и рибарство. Това съобщиха от МЗХГ. „Страните от Централна и Източна Европа (ЦИЕ) трябва да работят заедно за съвместни решения на глобални проблеми“, заяви заместник-министърът на земеделието, храните и горите Вергиния Кръстева. Тя подчерта, че по този начин гласът на Страните от ЦИЕ ще бъде чуван и успехът гарантиран. Кръстева участва в срещата на високо равнище на министрите на земеделието на страните от Вишеградската група (Чешка република, Полша, Унгария и Словакия) и България, Румъния, Словения и Хърватия, която се проведе на 15-16 август 2018 г. в гр. Опонице, Словакия. Основните акценти в дневния ред бяха: въпроси, свързани с пакета от законодателни предложения относно бъдещата Обща селскостопанска политика след 2020 г;  формулиране на стратегическите приоритети на Инициативата на страните от Централна и Източна Европа за базирани на знанието земеделие, аквакултури и горско стопанство, в контекста на биоикономиката (БИОИЙСТ);  обмен на мнения по темата за укрепването на позицията на всички земеделски производители във веригата на доставки на храни, чрез справяне с нелоялните търговски практики (НТП).  Министрите на земеделието на държавите членки от разширената Вишеградска група ще присъстват на официалното откриване на 45 –тия Международен панаир за селско стопанство и храни „Агрокомплекс 2018“, като ще посетят и 13-тото Национално панаирно изложение на селскостопански животни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " България и страните от Вишеградската група с обща позиция в защита на фермерите срещу търговците"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d1%81%d0%bf%d0%b0%d1%81%d0%b8%d1%82%d0%b5%d0%bb-%d0%be%d1%82-%d0%b1%d0%b0%d1%81%d0%b5%d0%b9%d0%bd/", "text": "Пловдивският апелативен съд остави за постоянно в ареста 37-годишен мъж, обвинен в блудство с две 9-годишни момичета в Стара Загора, предаде БГНЕС. В мотивите си съдът приема, че от събраните до момента доказателства може да се направи обосновано предположение, че обвиняемият е извършител на престъплението. Освен това има опасност и да извърши друго престъпление, защото работата като спасител на басейн му дава възможност за контакти с малолетни лица. Именно на територията на такъв обект в града са били извършени и гнусните деяния. Установен е и риск мъжът да се укрие, защото са били представени доказателства, че му предстои служебно заминаване в чужбина. Ако бъде признат за виновен, спасителят ще получи присъда от между 5 и 20 години лишаване от свобода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Постоянен арест за спасител от басейн, обвинен в блудство с деца"}
{"url": "https://trud.bg/%d0%ba%d0%b0%d1%82-%d1%83%d1%81%d1%82%d0%b0%d0%bd%d0%be%d0%b2%d0%b8-%d0%b1%d0%bb%d0%b8%d0%b7%d0%be-4700-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bf%d0%be-%d0%bf%d1%8a%d1%82%d0%b8/", "text": "Продължават проверките на полицията в рамките на ежедневния засилен контрол по пътищата на страната. Вчера акцентът на екипите бe проверки за скорост, ползването на обезопасителни колани и системи, техническа неизправност на автомобилите, неправилно изпреварване и невръчени фишове, като и вчерашният ден е рекорден по отношение на контролната дейност. Това съобщиха от пресслужбата на МВР. В хода на операцията полицейските екипи са проверили 5725 моторни превозни средства и 7682 души. Установени са 4673 нарушения, като са издадени 2208 фиша, 917 акта за установени административни нарушения, констатирани са 1548 случая на превишена скорост. Проверките ще продължат до края на месец септември, уточни главен инспектор Росен Рапчев от отдел „Пътна полиция“, ГДНП. Отнети са 82 свидетелства за управление на МПС по причина неплатени задължения по ЗДвП. По време на осъществените проверки на място на гражданите са връчени общо 546 електронни фиша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.08.16", "title": " КАТ установи близо 4700 нарушения по пътищата за ден, взе над 80 книжки (ВИДЕО)"}
{"url": "https://trud.bg/%d0%b2-7-%d0%be%d1%82-%d1%80%d0%b5%d0%b7%d0%b5%d1%80%d0%b2%d0%be%d0%b0%d1%80%d0%b8%d1%82%d0%b5-%d0%bd%d0%b0-%d0%bc%d0%be%d0%bf%d0%b0%d0%bd%d0%b3-%d0%b8%d0%bc%d0%b0-%d0%b1%d0%bb%d0%b8%d0%b7%d0%be-3/", "text": "„В 7 от общо деветте резервоара на потънали преди 97 години край Созопол кораб „Мопанг“ има гориво. То е около 200 – 300 тона и ще бъде източено вероятно в края на месеца. Сега времето не позволява – следобед духа много силен вятър, а и чакаме рапорта на водолазите, които в четвъртък направиха последен оглед“. Това заяви пред „Труд“ шефът на Морска администрация капитан Живко Петров. Два от резервоарите са били унищожени от мината, която навремето го е потопила, обясни кап. Петров. Водолазите са запушили всички течове – 10- 15 дупки по корпуса. Вчера бяха сложени още бонови заграждения около „Мопанг“. Те са близо километър и обграждат целия кораб, потвърди Тонка Атанасова, директор на Бургаската екоинспекция. Очаква се да бъде сключен договор с варненска фирма за източването на горивото от резервоарите. Въпреки, че петното е голямо, то се контролира и няма опасност да се разшири. Корабът „Мопанг“ е построен през 1920- та година в Ню Джърси. През 1921- ва, на път от Истанбул за Бургас, в созополския залив той се натъква на мина и потъва. На борда му е имало обувки и шевни машини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " В 7 от резервоарите на „Мопанг“ има близо 300 тона гориво\t\t\t"}
{"url": "https://trud.bg/%d0%b2%d0%bd%d0%b8%d0%bc%d0%b0%d0%bd%d0%b8%d0%b5-%d0%be%d0%b1%d0%b8%d1%80%d0%b4%d0%b6%d0%b8%d0%b8-%d0%bd%d0%b0%d0%bf%d0%b0%d0%b4%d0%b0%d1%82-%d1%82%d1%83%d1%80%d0%b8%d1%81%d1%82%d0%b8-%d0%b2-%d1%80/", "text": "25-годишен турист падна от скалите на хълма Филопапу в Атина и загина на място, а 23-годишната му приятелка португалка е в шок след инцидента. Според показанията на девойката двамата са нападнати след 23.00 ч. на 15 август от крадци в района на Акропола, където се намира хълмът, докато са се разхождали. Нападателите са се опитали да им измъкнат парите и мобилните телефони. Все още няма яснота дали младежът е паднал сам или е блъснат от крадците. Според аутопсията става ясно, че е починал вследствие на сериозен удар в главата, причинен вероятно при падане върху скалите. По случая са задържани вече около 10 заподозрени. В района е констатирано още едно нападение, което в процес на разследване. През последните три месеца са разкрити четири банди от чужденци, основно пакистанци, които всяват терор на туристите в районите на Филопапу и Дионисий Ареопагит. Припомняме, че преди около месец туристите в Гърция пропищяха от наши циганки-джебчийки в същия район. Туристическите агенции предупредиха туристите да не носят пари в брой, докато се движат в центъра на гръцката столица и да бъдат внимателни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Внимание! Обирджии нападат туристи в района на Акропола"}
{"url": "https://trud.bg/80-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81-%d0%bd%d0%b5%d0%b4%d0%be%d1%81%d1%82%d0%b8%d0%b3-%d0%bd%d0%b0-%d0%bc%d0%b0%d0%b3%d0%bd%d0%b5%d0%b7%d0%b8%d0%b9/", "text": "Според официални статистически данни, не по-малко от 80% от българите страдат от недостиг на   в организма. Въпреки неглижирането на проблема от голяма част от тях, подобна информация е тревожна заради сериозните последици за здравето, до които недостигът на този минерал може да доведе. Недостигът на магнезий в тялото е свързван с различни проблеми и заболявания. Острата му недостатъчност може да доведе до състояния на мускулни крампи, сърдечни аритмии, главоболие, световъртеж и дори депресивни състояния. Според осъществен експеримент, напълното ограничаване на приема на магнезий може да доведе дори до сърдечен удар. Още по-неприятно е, когато недостигът на магнезий в тялото е хроничен. Поставяйки се в подобна ситуация, вие рискувате да развиете сърдечно заболяване, да повишите кръвното си налягане, да се “сдобиете” с диабет, остеопороза, астма и други сериозни състояния. Поради разпадането на митохондриите, вследствие на дефицита на магнезий, липсата на този минерал в тялото ускорява и процесите на стареене. Вашата имунна система също ще ви бъде благодарна, ако ѝ “доставяте” достатъчно количество магнезий. Така тя ще функционира по-добре. Адекватното количество на минерала в тялото спомага и за процеса на неговата детоксификация, тъй като той спомага за производството на най-силния антиоксидант на нашето тяло – глутатионът. Много вероятно е да сте един от хората, които са получили съвет от своя лекар да приемат витамин D под формата на хранителна добавка. Това не е изненадващо, тъй като, подобно на магнезия, повечето хора страдат от дефицит на “слънчевия” витамин. Изследванията обаче показват, че пълноценната функция на витамин D до голяма степен зависи и от нивата на магнезий в тялото. Установено е, че високият прием на витамин D, “комбиниран” с дефицит на магнезий, може да доведе дори до състояния на рахит. Можем ли да предозираме с магнезий? Приемайки го единствено с храната – по-скоро не. Или поне все още няма документиран такъв случай. А и не ви съветваме да се опитвате да бъдете първият. По-скоро възможно е да превишите препоръчителната доза, приемайки твърде много от минерала под формата на добавка. Подобните случаи обаче показват, че дори тогава последствията не са животозастрашаващи. Най-честият симптом при предозирането с магнезий е появата на диария. При приети много високи дози (например – 4 гр. дневно) могат да се забележат случаи на ниско кръвно налягане, а то от своя страна да доведе и до други проблеми в дългосрочен план. Ако имате бъбречни увреждания, препоръчва се суплементацията с магнезий да се извършва под лекарско наблюдение. Набавяне на магнезий от храната – мисия възможна или не? Разбира се, има определени храни, които могат да се похвалят с особено високо съдържание на магнезий. Сред тях можем да посочим спанак, манголд и водорасли, при които съдържанието на минерала е осезаемо високо – над 30%. Към тях можем да добавим черен шоколад, сурови бадеми, авокадо, филе от сьомга, смокини, банани и други. Всички тези храни са полезни и препоръчителни за оптимално здраве, но могат ли да бъдат достатъчен източник на магнезий? Не и ако не планирате да консумирате едно и също до края на живота си, при това – в големи количества. А и да бъдем честни – колко често ви се случва да се храните с манголд или водорасли? Ако и вие сте сред хората, колебаещи се какви хранителни добавки да приемат ежедневно, определено можем да ви препоръчаме приема на магнезий. Гарантирано това ще се отрази положително на здравословното ви състояние и качеството на живот.  ", "date": "2018.08.16", "title": " 80% от българите с недостиг на магнезий\t\t\t "}
{"url": "https://trud.bg/%d0%ba%d0%be%d0%bb%d0%b0-%d0%b1%d0%bb%d1%8a%d1%81%d0%bd%d0%b0-62-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0/", "text": "62-годишна пешеходка е пострадала във Велико Търново, след като върху нея връхлетяла кола. Произшествието е станало в сряда около 16,30 ч. на ул. «Магистрална». Лек автомобил «Рено», управляван от 34-годишна търновка, е блъснал движещата се по пешеходна пътека жена. В резултат на това й е причинена средна телесна повреда, изразяваща се във фрактура на подбедрицата. След оказана медицинска помощ пострадалата е освободена за домашно лечение. Водачката на лекия автомобил е изпробван за употреба на алкохол, пробата е отрицателна. Причините за произшествието са в процес на изясняване. По случая е започнато досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Кола блъсна 62-годишна жена на пешеходна пътека в Търново"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bf%d0%bf-%d0%b0%d0%b1%d0%b2-%d1%89%d0%b5-%d1%81%d0%b5%d0%b7%d0%b8%d1%80%d0%b0-%d0%b8-%d0%bc%d0%be%d1%80%d1%81%d0%ba/", "text": "ПП АБВ ще сезира и „Морска администрация“ за казуса с нефтонаходището на Галата, съобщи на пресконференция председателят на партията Румен Петков. Той припомни също, че по темата за експлоатацията на добивното находище на газ вече има среща с председателя на Комисията за енергийно и водно регулиране Иван Иванов, резултат от която предстои. Информацията е предоставена и на ресорното министерство. „Предоставили сме информация за възможни щети върху околната среда на министъра на околната среда Нено Димов. Ще сезираме и „Морска администрация“, които имат съответните задължения и отговорности във вътрешността на Черноморието“. Румен Петков съобщи, че в резултат на публичността на проблема в централата на партията вече е получено писмо от фирмата концесионер на находище Галата „Петрокелтик“, в което те отричат да са офшорна компания и предоставената информация от АБВ е невярна. „Ние ще отговорим на това писмо пунктуално. Веднага ще кажа две неща: първо, че писмото е адресирано до ПП АБВ, с копие до министърът на енергетиката, до КЕВР, до посланика на Великобритания и на Съединените щати. Смаян съм какво отношение имат посланиците на тези две държави по един въпрос, който засяга България“. Петков определи това като груб опит за манипулация на администрацията и изрази увереност, че посочените посланици са сериозни хора и те няма да се включват в подобен тип дебати, тъй като това е въпрос на българското законодателство и за гарантиране на националната сигурност на България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Румен Петков: ПП АБВ ще сезира и „Морска администрация“ за казуса с нефтонаходището на Галата"}
{"url": "https://trud.bg/%d0%b7%d1%8a%d1%80%d0%bd%d0%be%d0%ba%d0%be%d0%bc%d0%b1%d0%b0%d0%b9%d0%bd-%d0%b8%d0%b7%d0%b3%d0%be%d1%80%d1%8f-%d0%bd%d0%b0%d0%bf%d1%8a%d0%bb%d0%bd%d0%be-%d0%bf%d1%80%d0%b8-%d0%bf%d0%be%d0%b6%d0%b0/", "text": "Зърнокомбайн напълно е изгорял, след като се е запалил в сряда в землището на село Обединение, община Полски Тръмбеш. Сигнал за огъня е подаден в 18:10 часа в Оперативен център-Велико Търново. Пламъците обаче унищожили машината клас Лексион. Пожарникарите успели да спасят друга скъпа селскостопанска техника – хедер. Причините за инцидента са в процес на установяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.16", "title": " Зърнокомбайн изгоря напълно при пожар в Обединение\t\t\t"}
