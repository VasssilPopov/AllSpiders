{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d1%81%d1%8a%d1%81-104-%d0%bf%d1%8a%d1%82%d0%bd%d0%b8%d1%86%d0%b8-%d0%bd%d0%b0-%d0%b1%d0%be%d1%80%d0%b4%d0%b0-%d1%81%d0%b5-%d0%b5-%d1%80%d0%b0%d0%b7%d0%b1/", "text": "Кубински пътнически самолет, превозващ 104 пътници на борда, се е разбил скоро след излитането си от летище „Хосе Марти“ в Хавана, предаде АП. Самолет „Боинг“ 747 на авиокомпания „Кубана де Авиасион“ е катастрофирала край международното летище. Според местни източници самолетът е летял от столицата до източния град Холкин. Свидетели съобщават за гъст дим, който се издига над мястото на катастрофата. Кубинският президент Диас-Канел съобщи за “голям брой” жертви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Самолет със 104 пътници на борда се е разбил в Хавана"}
{"url": "https://trud.bg/1000-%d0%bb%d0%b2-%d0%b3%d0%b0%d1%80%d0%b0%d0%bd%d1%86%d0%b8%d1%8f-%d0%b7%d0%b0-%d1%8e%d1%80%d0%b8%d1%81%d0%ba%d0%be%d0%bd%d1%81%d1%83%d0%bb%d1%82%d0%b0-%d0%be%d1%82-%d0%bf%d0%be%d0%b4%d1%83/", "text": "Софийският градски съд (СГС) освободи срещу 1000 лв. гаранция юрисконсулта в район “Подуяне” Лилия Геринска. Тя бе обвинена за взет подкуп от 15 000 лв. Прокуратурата поиска “домашен арест”, тъй като Геринска има малолетно дете, за което трябва да се грижи и чисто съдебно минало. Според СГС няма опасност тя да се укрие или да извърши друго престъпление. Геринска бе арестувана докато получавала 10 000 лв., а преди това взела “капаро” от 5000 лв., за да уреди обществена поръчка за санирането на блок. Поръчката е на стойност 2 млн. лв. Днес някои медии обявиха, че веднага след освобождаването тя изчезнала и разследващите не успели да я открият. Оказа се обаче, че тогава била в кантората на адвоката си.", "date": "2018.05.18", "title": " 1000 лв. гаранция за юрисконсулта от „Подуяне“\t\t\t"}
{"url": "https://trud.bg/%d0%be%d1%81%d0%b5%d0%bc-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0%d1%82%d0%b0-%d0%b2-%d0%b3/", "text": "Няколко души са загинали при  , избухнала в гимназията в Тексас. Президентът на САЩ Доналд Тръмп написа в Туитър, че „ситуацията не изглежда добре“. „Училищна стрелба в Тексас. Ранните доклади не изглеждат добре. Бог да ни благослови“, заяви Тръмп. Според местните медии най-малко осем ученици в гимназията в град Санта Фе в щата Тексас са загинали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Осем ученици са загинали при стрелбата в гимназия в Тексас"}
{"url": "https://trud.bg/%d1%82%d0%b0%d0%ba%d1%81%d0%b8%d1%82%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f-%d0%b8%d1%81%d0%ba%d0%b0%d1%82-1%d0%bb%d0%b2-%d0%b7%d0%b0-1-%d0%ba%d0%bc/", "text": "“София ще въведе минимална цена на такситата, анализ показва като най-ниски възможни тарифи между 89 и 1,13 лв. Преговорите с бранша продължават. Разговорите се водят от месеци, първоначално от гилдията искаха 2,50 лв., минимална цена”, заяви Екатерина Йорданова, шеф на транспортната комисия в СОС. Сега докладът, поръчан от общината и изготвен от “Грант Торнтон” ООД, анализира ситуацията според вида на автомобила, горивото, разходите и т.н. Според документа средната минимална цена е около 94-95 стотинки за километър. Зам.-председателят на транспортната комисия в общината и председател на групата на БСП в СОС Калоян Паргов обаче смята, че 94-96 стотинки на километър е разумно решение за таксиметровите превози. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Такситата в София искат 1лв. за 1 км"}
{"url": "https://trud.bg/%d1%83%d0%bd%d0%b8%d1%89%d0%be%d0%b6%d0%b8%d1%82%d0%b5%d0%bb%d0%bd%d0%b0-%d0%b3%d1%80%d0%b0%d0%b4%d1%83%d1%88%d0%ba%d0%b0-%d0%bf%d0%b0%d0%b4%d0%bd%d0%b0-%d0%bd%d0%b0%d0%b4-%d0%b2%d0%b5%d0%bb%d0%b8/", "text": "Градушка с големината на орехи падна над старата столица Велики Преслав и нанесе щети по общинска собственост, частни дворове и автомобили. Зърна с големината на орехи започнали да се сипя след 21 часа в четвъртък. Ледените късове падали почти 20 минути без дъжд и звучали като изстрели от небето, разказаха местни хора. В петък до обяд кметът на града Александър Горчев обиколил всички общински сгради. Пострадала е детската ясла, пробити са навеси над терасите, каза той. В СУ “Черноризец Храбър” пък, не е издържала изолацията на покрива и при пробива започнал теч в част от коридорите. Засегнати са и парковете в града, както и зацветения район около Археологическия музей. От цветя за 15 000 лв., засадени наскоро, към 60% са унищожени. В района на музея градушката е потрошила две охранителни камери, както и декоративно осветление, каза Горчев. Имуществото е застраховано и тепърва щетите ще се отстраняват. Градът се готви за 24 май, когато очакват посещение от вицепрезидента Илияна Йотова. Пострадали са и частни градини пред къщите, в които хората вече били засадили домати, а сега от тях стърчат само стебла, жалваха се стопани. Засегната е южната и югоизточната част на Велики Преслав. Ледените късове са нанесли и щети по автомобили. В петък вече имаше опашки пред застрахователни офиси. Потрошени са огледала, “ледените орехи” са направили и вдлъбнатини по капаци и купета. Градоначалникът сподели, че и неговият автомобил, останал под открито небе, не прави изключение. Още по-едра била градушката в съседна местност “Дервиша”, разказаха хора и се оплакват от помляни лозя и черешови дървета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Унищожителна градушка падна над Велики Преслав\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%bf%d0%be%d0%b4%d0%be%d0%b7%d0%b8%d1%80%d0%b0%d0%bc%d0%b5-%d1%87%d0%b5-%d0%bc%d0%b5%d0%b4%d0%b8%d0%b8%d1%82/", "text": "Нашият интерес е да има български предприемачи във всяка една сфера. Това, от което искаме да ги защитим е нападки на медии. Подозираме, че ги изнудват за реклама. В Белгия, например, не е така. Това каза пред БНТ евродепутатът и зам.-председател на ВМРО – Българско национално движение Ангел Джамбазки. Правят се проучвания как са решени тези въпроси в Европа и какво да се промени в българското законодателство, за да бъдат защитени интересите на българския бизнес, посочи Джамбазки. Според телефонното проучване на „Галъп интернешънъл“, проведено заедно със Съюза „Произведено в България“ между 3 и 8 май сред 300 души, 55% от българите смятат, че българският бизнес е засегнат от медии, главно чрез фалшиви новини. А 80% отговарят положително, че той не е защитен от държавата. Сондажът за проблемите на законодателството, засягащо опазването на фирмената репутация показва основни нагласи и е надеждна картина за малкия и среден бизнес в страната. Запитаните са практически единодушни, че репутацията на една фирма е решаващо важна за нейната работа. Имиджът все повече се мисли като релевантен ресурс. Близо две трети смятат, че несправедливите нападки срещу фирми са чест случай, а мнозинство от 55% знае и за конкретни случаи на нечестно засегнати фирми в медиите. 18% споделят, че това се е случвало с тяхната фирма. Близо една пета споделят дори, че знаят за конкретни случаи, в който върху фирми е имало медиен „рекет“. Всичко това показва, че бизнесът вижда в уронването на репутацията реален проблем, при това с обществена значимост. А една немалка част от фирмите (макар и малцинство) споделят и собствен негативен опит. Заради всичко споменато мнозинство от 80% от запитаните не са доволни от степента на защита, предвидена в законодателството към настоящия момент. Дори недоволството да е инерционно, то е в твърде значими дялове, за да бъде пренебрегнато, посочват от „Галъп“. Запитани дали досегашната форма – в която фирмите следва да доказват щети, ако искат да потърсят компенсация в съда за уронване на репутация – е достатъчно удачна защита, по-голямата част от отговарящите (53%) не се съгласяват. Обяснението: практически всички са на мнението (както личи и в данните), че доказването на щети в съда е трудно и това на практика обезсмисля правосъдието. Данните сочат висока възприемчивост към законови промени, които следва да намалят необходимостта за доказване на щети и да се коцентрират върху самите случаи на уронване на престижа и репутацията, т.е. в търсене на последствията от един недобросъвестен и недобронамерен акт, да не се изпусне фокусът върху самия акт. 95% са „за“ предложението страната, която напада в конкретен случай, но не успее да докаже твърденията си, да плаща глоба. Глоба до 10 000 лв. има най-голяма подкрепа сред изследваните лица; не са малки и дяловете на онези, които казват глобата да бъде в размер от процент от оборота на фирмата (17%) или акцентират на съразмерността в зависимост от причинените щети (23%). Всичко това означава, че всякакви законови предложения в тази посока ще срещат подкрепа сред бизнеса. Това е важна хипотеза, която следва да бъде подложена на последващо изследване, но предоставя достатъчно надеждна картина за генералната структура на нагласите, без да претендира за изчерпателна представителност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Ангел Джамбазки: Подозираме, че медии изнудват българските производители за реклама"}
{"url": "https://trud.bg/%d0%bd%d1%83%d0%b6%d0%b4%d0%b0-%d0%be%d1%82-%d0%bd%d0%be%d0%b2%d0%b8-%d0%b6%d0%b8%d0%bb%d0%b8%d1%89%d0%b0-%d1%89%d0%b5-%d0%b8%d0%bc%d0%b0-%d0%be%d1%89%d0%b5-10-%d0%b3%d0%be%d0%b4%d0%b8%d0%bd%d0%b8/", "text": "Поне още десет години в София и големите градове, заради приток на хора, ще има реална необходимост от нови жилища. Това каза шефът на Националната асоциация на строителните предприемачи Георги Шопов на конференцията “Инвестиции и строителство на жилищни сгради” в София в петък. Тенденцията в България е концентрация на хората в големите градове. Според него до 2040 г. населението на София ще се увеличи на 1,7 млн. души, което е с по 15 хил. човека повече на година. Мениджърът Стефан Карпузов смята, че търсенето на нови жилища ще е засилено, защото панелките вече са на 50 години. 72% от имотните сделки в София се сключват на цена до 100 хил. евро. За да бъдат жилищата достъпни както преди 1989 г., като съотношение между равнище на заплатата и стойността на имота, средната цена на квадратен метър трябва да е 620 евро на кв. м., а не сегашната 1000 евро за кв. м. На форума главният архитект на София Здравко Здравков коментира 2-годишната си работата. “Започнахме да променяме правилата с промените в Закона за устройство и застрояване на Столична община”, каза Здравков. Вече не могат да се строят небостъргачи на ъглови имоти. Според Здравков проектите за строеж трябва да се одобряват в идейна фаза, а след като планът влезе в сила, той следва да стане граждански договор и инвеститорите да са спокойни, че проектът им ще се реализира. Очакват ни увеличаване на електронните услуги на НАГ и нови наредби за градския дизайн и за рекламата, допълни Здравков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Нужда от нови жилища ще има още 10 години\t\t\t"}
{"url": "https://trud.bg/%d0%bd%d0%b8%d0%bc-%d1%81-%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d0%b7%d0%b0-%d0%bd%d0%be%d1%89%d1%82%d0%b0-%d0%bd%d0%b0-%d0%bc%d1%83%d0%b7%d0%b5%d0%b8%d1%82%d0%b5/", "text": "На 19 май 2018 г. от 18.00 до 24.00 ч. Националният исторически музей /НИМ/ ще се включи в 14-ото издание на Европейската „Нощ на музеите“. Тази година НИМ навършва 45 години и по този тържествен повод музеят за пръв път ще направи нещо безпрецедентно – ще покаже на широката аудитория как се е създавал най-големият музей в страната, как са се попълвали неговите фондове, кои са неговите най-големи постижения. Кои са били сградите, в които се е помещавал музеят, коя е била първата изложба на НИМ, кои са били първите разкопки на археолозите от музея, кои държавни глави и официални лица са записали възторжени отзиви в книгата за впечатления на НИМ, кои са били най-големите и представителни изложби на НИМ? Всичко това може да научите от изложбата „45 години НИМ“/историята на музея в плакати, снимки и каталози от изложби/. Историята на НИМ в снимки, плакати, каталози, рекламни материали и награди ще бъде представена на два етажа в сградата на музея. Втората част ще е разположена в прочутата Пленарна зала, в която на 10 ноември 1989 г. Тодор Живков е свален от власт. Тук за пръв път чрез фото постери НИМ ще „разкаже” своята „вътрешна” история – посетителите ще могат да видят онази невидима за публиката работа на големия екип от директори, уредници, екскурзоводи и информатори, които създадоха и прославят НИМ като националната съкровищница на България. Виртуална изложба на сайта на НИМ паралелно ще разказва историята на НИМ в снимки. Тази година мотото на Деня на музеите – 18 май, е „Хиперсвързани музеи: нови подходи, нови общества”.  От 9.30 ч. до 24.00 ч. посетителите ще могат да разгледат:  – постоянната експозиция на НИМ;  – изложбата „Спасени за поколенията“, посветена на седемте културно-исторически обекта на България, включени в списъка на ЮНЕСКО на световното културно наследство.  – изложбата „45 години НИМ“ /историята на музея в плакати, снимки и каталози от изложби/  – изложбата „Сакралното пространство на религиозната култура и народното изкуство по българските земи – ХV–ХІХ в.“. Иновативната експозиция показва нови уникални образци на християнското и народното изкуство от ХV-XIX век.  – изложбата „Златарството по българските земи – XVI-XX в.“ В експозицията са показани над 500 образци от най-голямата и най-представителната частна етнографска колекция, собственост на Антонио Василев, която той събира с вещина и търпение повече от двайсет години.  От 9.30 до 18.00 ч.  Игра със загадки „Тайните на българската история“  Играта е от типа „търсене на съкровище“, в която два отбора /от по петима души най-много/ обикалят музея и разгадават загадки. Победител е този отбор, който първи открие верните отговори. Ще има и специални награди за победителите.  От 10.00 до 20.00 ч.  Занимания на деца в ателиетата на Детския музейно-образователен център:  10.00 ч. – Рисунки с пясък – създаване на красиви картини от различни видове пясък.  12.00 ч. – „О писменехь” – изработване на инициали от картон, писане с пера и мастило. 15.00 ч. – „Старото школо” От 18.00 ч. – 20.00 ч.  – „Керамика”- изработване на съдове от глина и глинени светилници.  – „Чудодейното измивало” – изработване на сапунчета. – Рисунки с пясък – създаване на красиви картини от различни  – видове пясък.  Специална игра „Запознайте се с европейското културно наследство”  /Цена на занимание в ателие – 8 лв./ От 19.00 ч .  Концерт на музикалната група „Оратница“, която смесва български фолклор с елементи от съвременните музикални стилове. В композициите си „Оратница“ използва инструменти от цял свят.  За първи път: На някои от експонатите на НИМ ще бъдат поставени QR кодове, с които посетителите ще могат да получават повече информация за тях.  Отново: В Нощта на музеите всички издания на НИМ ще могат да бъдат закупувани на щанда на музея с 50% намаление. Входът на НИМ ще бъде свободен от 18.00 ч. до 24.00 ч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " НИМ с изненада за нощта на музеите\t\t\t"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%82%d0%b8%d0%ba/", "text": "Последните два дни могат да бъдат описани с една дума като успех и за събитието, и за председателството. Това заяви пред   вицепремиерът Томислав Дончев. Най-добрата новина е, че българската политика ще престане да бъде интровертна, допълни той. „Тя ще престане да мисли само за процесите в България, защото всъщност по-мощните държави, тези, които уважават себе си, те мислят, те се опитват да управляват процесите не само на територията на страната, в целия ЕС, в съседните държави. До голяма степен какво се случва тук, вътре в България, зависи до голяма степен от това какво се случва в Европа, от това, което се случва при съседите ни”. Надявам се това да е нов стил на правене на политика, каза Дончев. За да се стигне до този резултат, това не е успешно менаджиране и модериране само на два дни, на самото събитие. Това е много предварителна работа, която започна още преди самото председателство, допълни той. По думите му резултатът няма да е устойчив във времето, ако усилията свършат с българското председателство. Има много работа, която трябва да се свърши, за да се доведат докрай тези процеси, и тук говоря за години напред, каза той. По думите му наша грижа е тази тема да не бъде забравена. Специално с Австрия, тя има системен интерес към някои от държавите на Западните Балкани, заяви Дончев и допълни, че трябва да направим хората по-близки. Вицепремиерът беше категоричен, че България няма да загуби от намаляването на еврофондовете през следващия програмен период. По думите му, въпреки че Великобритания, която е един от донорите на европейския бюджет, напуска ЕС, това няма да се отрази сериозно на кохезионните фондоове, тъй като така отпада и един бенефициент. Това, което мен ме притеснява е, че всичко това бъде скрепено с някакъв ясен индикатор. Не бива да се дава силен властови инструмент, дори и в ръцете на комисията, ако не е ясно какъв индикатор се прилага. Много подхождаме на вяра и на емоции по отношение на строителство на скъпи съоръжения като ядрени електроцентрали, заяви още Томислав Дончев. По думите му проектът може да бъде реализиран като пазарен, ако инвеститорът успее да го завърши и да започне да продава на конкурентни цени. Според него страната ни може да участва само в изграждането на инфраструктурата, което ще носи ползи в бъдеще и разходите по изграждането й ще бъдат оправдани. Ако този проект, представен по този начин, има потенциал, то инвеститори ще се появят, смята Дончев. Възможно е оборудването да бъде продадено, но на много по – ниска стойност и то само с позволението на производителя, уточни Дончев. Вицепремиерът изрази надеждата си гласът на българските превозвачи да бъде чут, защото в противен случай приемането на плана „Макрон“ ще е сериозна щета за този сектор и българската икономика. Според него този план противоречи на логиката на общия пазар, където никой няма право на ограничава конкурентните играчи, които искат да участват в него, както и на принципа за свободно движение на хора в ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Томислав Дончев: Българската политика ще престане да бъде интровертна"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-12-%d0%b2%d0%b8%d0%bd%d0%b5%d0%bd%d0%be-%d0%ba%d1%83%d0%bb%d0%b8%d0%bd%d0%b0%d1%80%d0%bd%d0%b8/", "text": "12-те винено-кулинарни дестинации ще бъдат включени в Националната програма за туристическа реклама 2019 г. И ще бъдат популяризирани на международните изложения и форуми. Те са част от проекта „Сподели България“, който се разработва съвместно от Министерството на туризма и Министерството на земеделието, храните и горите. Това обяви министърът на туризма Николина Ангелкова по време на кръгла маса за обсъждане на инициативата в Пловдив, съобщиха от Министерство на туризма. И с големите международни туроператори като ТУИ и Томас Кук водим разговори за включване на дестинациите в техните програми, обясни още министърът. Проектът включва повече от 50 общини и над 100 туристически обекта. Бройката е съобразена спрямо месеците в годината. Очакваме с утвърждаването на дестинациите от бизнеса те да бъдат финализирани, посочи министър Ангелкова. За тях ще бъдат разработени дигитални материали и ще бъдат включени в платформата iLoveBulgaria. Още през юни предвиждаме проектът да бъде включен и във винените дестинации, по които работи Организацията за Черноморско икономическо сътрудничество, съобщи още министър Ангелкова. Оперативна програма „Иновации и конкуретоспособност“ одобри бюджет от 5 млн. лв. за дейности, подпомагащи малките и средни предприятия в туризма и Организациите за управление на туристическите райони ОУТР, съобщи министърът пред бизнеса. И коментира, че това ще подпомогне работата на предприемачите, което е от изключителна важност. На дебата с бизнеса в Пловдив участваха също д-р Лозана Василева, зам- министър на земеделието, Красимир Коев, директор на „Изпълнителна агенция по лозата и виното“. Пред медии в Пловдив министър Ангелкова посочи, че пазар Русия е много важен за България и полагаме изключително големи усилия, за да го развиваме. Работим активно с ръководителя на руския туризъм г-н Сафонов и наблюденията ни са, че има траен интерес към страната ни, заяви министър Ангелкова. По данни от морските летища към момента има спад на чартърните полети, но пък се увеличават редовните линии. Информацията на аеропортовете Варна и Бургас сочи, че има ръст от около 30%. Това показва, че на практика дестинацията България е стабилна за руските туристи. Рискът на този пазар е свързан с ниските нива на рублата, коментира министър Ангелкова. Тя допълни, че ако това доведе до някакъв спад той ще е минимален в рамките на от 1 до 3 на сто. Другата седмица ще съм на икономически форум в Русия и там допълнително ще коментираме предизвикателствата, които имаме, заяви тя. Министерството на туризма е разпоредило проверка на плаж Кабакум-централен, за който се появиха сигнали за незаконен обект, съобщи министър Ангелкова. Тя обясни, че и през миналата година е имало проблем с този плаж, защото спечелилият наемател не е подписал договор, а след това на ивицата е извършвана нерегламентирана търговска дейност. Надявам се този сезон да не е така, но проблемът с този строеж е сходен , информира министър Ангелкова. Имаме избран наемател, но очакваме да влезе в сила договора и да започне да работи, ще следим стриктно да няма незаконни действия по ивицата, категорична беше министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Николина Ангелкова: 12 винено-кулинарни дестинации ще бъдат включени в Националната програма за туристическа кампания 2019 г."}
{"url": "https://trud.bg/%d1%8f%d0%bd%d0%ba%d0%b8-%d1%82%d1%80%d0%b8%d1%83%d0%bc%d1%84%d0%b8%d1%80%d0%b0-%d0%b2-%d0%b1%d0%b8%d1%82%d0%ba%d0%b0%d1%82%d0%b0-%d0%bd%d0%b0-%d0%ba%d1%80%d0%b0%d0%bb%d0%b5%d1%82%d0%b5/", "text": "Двукратният олимпийски шампион Джордан Бъроуз спечели Битката на кралете по борба срещу италианския си опонент от кубински произход Франк Чамизо в Ню Йорк – 8:5. Досега американецът 9 години подред е участвал в шоуто между небостъргачите на „Таймс Скуеър“, но сега бе по-различно.  Надпреварата бе на един от кейовете в Манхатън и извън отборните срещи, които целят да популяризират най-древния спорт по света. А Бъроуз доста се поизпоти, за да вдигне победоносно ръце в категория до 74 кг на свободния стил. Американецът губеше от двукратния световен и европейски шампион с 0:4 в първата част, но с няколко атаки успя да обърне развоя на мача. Въпреки успеха феновете не останаха категорични в мненията си кой е по-добър от двамата. Бъроуз и Чамизо се предизвикаха един друг на среща чрез социалните мрежи. А янките се възползваха от интереса към битката и не пожалиха средства, като приготвиха награден фонд от 60 000 долара. Джордан взе за победата $40 000, а съперникът му – 20 000 долара.  В другия кулминационен мач олимпийският шампион от Лондон 2012 Торгул Асгаров (Азербайджан) загуби инфарктно с 3:3 от местния любимец Джордан Оливър в категория до 70 кг.  А иначе в отборните срещи при мъжете янките победиха Куба с 5:1. При жените американките измъкнаха 2:1 срещу Нигерия. Досега в демонстративните срещи са участвали сборните отбори на Русия, Япония, Монголия…В една от тях нашият Георги Вангелов също се състезава и печели за Отбора на света през 2014-а.  Домакините избират емблематични места за срещите, като освен „Таймс Скуеър“, борби имаше и на Централната гара в Ню Йорк.", "date": "2018.05.18", "title": " Янки триумфира в Битката на кралете"}
{"url": "https://trud.bg/%d0%be%d0%b1%d0%bd%d0%be%d0%b2%d0%b8%d1%85%d0%b0-%d0%b7%d0%b0%d0%bb%d0%b0-%d0%b0%d1%80%d1%85%d0%b5%d0%be%d0%bb%d0%be%d0%b3%d0%b8%d1%8f-%d0%bd%d0%b0-%d0%b8%d1%81%d1%82%d0%be%d1%80%d0%b8%d1%87%d0%b5/", "text": "В Деня на музеите, кметът инж. Добромир Добрев посети Историческия музей в Горна Оряховица. Градиначалникът бе посрещнат от директора Пламен Мадемов, който показа обновената след ремонта зала „Археология“. Тя се реновира благодарение на спечелен от горнооряховския Исторически музей проект към Министерство на културата и предстои да бъде открита в средата на юни. Тогава ще стартира и традиционна инициатива „Семейни съботи в музея”. Всяка година на 18 май се отбелязва Международният ден на музеите. Решението за това е взето по време на заседанието на ХІ-та генерална конференция на Международния съвет на музеите (International Council of Museums/ICOM ), проведена в Москва през 1977 г. Празникът се отбелязва в 150 страни по света. “Mouseion” в древността било мястото (храм), което е посветено на музите – покровителки на изкуствата в гръцката митология. В модерната си форма музеят възниква като индивидуална колекция от куриозни предмети на аристократи през Ренесанса. Националната държава превръща музеите в стожер на своята културна идентичност. Днес, когато светът е движен от глобализацията, музеят вече е институция с много задачи. В музея се събират, пазят и излагат предмети, образи и текстове, свързани с определена епоха или сфера от човешкия живот. Наред с традиционните музеи, излагащи картини, исторически или археологически паметници, съществуват и музеи на почти всичко: музей на транспорта, музей на виното, музей на детството и т.н. От една страна има стремеж да се представи историческата истина, а от друга – подборът на изложенитe експонати съдържа важни съвременни послания. Но най-общо казано музеят е институцията на паметта и идентичността. От 2003 г. ИКОМ обяви 18 май и за Ден на приятелите на музеите. Целта на празника е да се привлече вниманието на обществеността към мястото и значението на музеите в живота на всеки човек и на цялото обществото. Според Устава на ИКОМ, приет през 2001 г., музеят е постоянна институция с идеална цел, в служба на обществото и неговото развитие, отворена за публиката и занимаваща се с изследвания, които се отнасят до материалните свидетелства за човека и околната среда. В този документ се подчертава, че „Музеите са важно средство за културен обмен, обогатяване на културите и развитие на взаимното разбирателство, сътрудничество и мир между народите“! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Обновиха зала “Археология” на Историческия музей в Горна Оряховица"}
{"url": "https://trud.bg/%d1%83%d1%87%d0%b5%d0%bd%d0%b8%d0%ba-%d0%b5-%d1%81%d1%82%d1%80%d0%b5%d0%bb%d0%b5%d1%86%d1%8a%d1%82-%d0%be%d1%82-%d0%b3%d0%b8%d0%bc%d0%bd%d0%b0%d0%b7%d0%b8%d1%8f%d1%82%d0%b0-%d0%b2-%d1%82%d0%b5%d0%ba/", "text": "Според местните власти най-малко   са били убити, след като ученик   по съучениците си в гимназията в град Санта Фе в американския щат Тексас. „Има няколко жертви“, съобщи местният шериф Ед Гонзалез. „Може да има между осем и десет жертви, повечето ученици“, допълни той. Стрелецът е ученик в същото учебно заведение в град Санта Фе, разположен на около 50 км. от град Хюстън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Ученик е стрелецът от гимназията в Тексас"}
{"url": "https://trud.bg/e780-%d0%bc%d0%b5%d1%81%d0%b5%d1%87%d0%bd%d0%be-%d0%b7%d0%b0-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%bd%d0%b8-%d0%b2-%d0%b8%d1%82%d0%b0%d0%bb%d0%b8%d1%8f/", "text": "Въвеждането на универсален доход от 780 евро за безработните предвижда програмата на бъдещото правителство на Италия, публикувана днес, предаде Ройтерс. Окончателното споразумение за коалиция бе сключено между популисткото движение “Пет звезди” и крайнодясната “Северна лига”. Двете партии ще подложат програмата на допитване сред привържениците си и ако те я одобрят, ще бъде представена на президента, който трябва да даде съгласието си за формиране на правителство. Двамата партийни лидери пак заявиха, че премиер няма да бъде някой от тях. В програмата се настоява за отмяна на санкциите срещу Русия и преразглеждане на икономическото управление на ЕС. Премахва се пенсионната реформа, която увеличи възрастта за пенсиониране. Ще има намаляване на данъци, като се въвеждат две ставки – от 15% и 20% за физически лица и компании съответно, вместо сегашната плаваща ставка от 23 до 43%. По въпроса с миграцията се предлага нова схема за “задължително и автоматично” разпределение на бежанци в целия ЕС, както и разрушаване на всички незаконни ромски лагери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " €780 месечно за безработни в Италия\t\t\t"}
{"url": "https://trud.bg/%d1%82%d1%83%d1%80%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%be%d0%b1%d0%b2%d0%b8%d0%bd%d0%b8-%d0%b2%d0%bb%d0%b0%d1%81%d1%82%d0%b8%d1%82%d0%b5-%d0%b2-%d0%b8%d0%b7/", "text": "Турският премиер Бинали Йълдъръм обвини израелското правителство в подражание на Адолф Хитлер и Бенито Мусолини, предаде ТАСС, като се позовава на Анадолската агенция. Йълдъръм отправи това обвинение днес в реч на митинг в Истанбул в подкрепа на Палестина. Властите в Израел подражават на Хитлер и Мусолини, те демонстрират на международната общност истинската си същност, според която представляват окупатори, и не се съобразяват с нормите на правото, каза Йълдъръм. Той се обърна с призив към международната общност да подкрепи палестинците. Необходимо е да се формира единен фронт срещу несправедливостта, насилието и окупацията, заяви турският премиер. На многохилядния митинг на площад Йеникапъ в Истанбул говори и лидерът на Партията на националистическото действие Девлет Бахчели, който критикува позицията на редица арабски държави по проблема в ивицата Газа. Защо Рияд, Абу Даби или Катар не оказват подкрепа на Палестина? Тези страни избягват споменаване на Ерусалим и Палестина и излизат само с повърхностна критика по адрес на САЩ и Израел. Това е позорно, подчерта Бахчели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Турският премиер обвини властите в Израел в подражание на Хитлер и Мусолини"}
{"url": "https://trud.bg/%d1%8f%d0%bd-%d1%85%d0%b0%d0%bc%d0%b0%d1%87%d0%b5%d0%ba-%d1%82%d0%b5%d0%bc%d0%b0%d1%82%d0%b0-%d0%b7%d0%b0-%d0%b7%d0%b0%d0%bf%d0%b0%d0%b4%d0%bd%d0%b8%d1%82%d0%b5-%d0%b1%d0%b0%d0%bb%d0%ba%d0%b0%d0%bd/", "text": "„Европейската интеграция на страните от Западните Балкани е една от темите на външната политика на Чешката република. Радваме се, че България успя да я върне в дневния ред на Европа.“ Това заяви заместник-председателят на Камарата на депутатите на Чешката република Ян Хамачек на среща в Прага с вицепрезидента Илияна Йотова. По думите на Хамачек темата за разширяването на Европейския съюз със Западните Балкани в последните години е била изоставена от европейските лидери. „За Чехия тази тема е трайна“, отбеляза той. Във фокуса на разговорите между Илияна Йотова и Ян Хамачек бяха проблемите и перспективите пред ЕС. Двамата обсъдиха предизвикателствата пред сигурността и миграционната криза. Вицепрезидентът Илияна Йотова заяви, че Дъблинският регламент трябва да бъде ревизиран, за да може да се спазва основният принцип на съюза – солидарността. „В Чехия са доста резервирани по отношение на квотното разпределение на бежанците и мигрантите. Очевидно това е неработеща политика и трябва да бъде променена“, отбеляза вицепрезидентът. Илияна Йотова увери, че разрешаването на миграционната криза ще бъде водеща тема през оставащото време от българското председателство на Съвета на ЕС. Пред журналисти вицепрезидентът коментира срещата на върха ЕС-Западни Балкани. Илияна Йотова определи като безспорен успех провеждането й в българската столица. „Очаквах по-голяма конкретика и по-амбициозен заключителен документ. Заговори се за партньорство със страните от Западните Балкани, а това е крачка назад, отстъпление от стратегията, която ЕС прие преди няколко месеца. В декларацията от София разширяването бе заменено с партньорство“, подчерта вицепрезидентът. Илияна Йотова посочи като пропуск, че никъде в заключителния документ средствата за посочените проекти на Западните Балкани не са обвързани със следващия бюджет на ЕС. „За съжаление, темата на срещата беше потопена от задочния разговор между ръководителите на европейските институции с американския президент Доналд Тръмп“, отбеляза вицепрезидентът. „Иранското ядрено споразумение и митата затъмниха балканските проблеми“, допълни тя. „В цяла Европа се коментира взетото решение за компенсация на фирмите, които могат да търпят санкции от американска страна заради търговия и бизнес отношения с Иран“, подчерта вицепрезидентът. По-късно през деня Илияна Йотова ще разговаря с председателя на Сената на Чешката репулика Милан Щех. Вицепрезидентът посети катедралата „Св. Вит, св. Вацлав и св. Адалберт“, където има стъклопис, представящ живота и делото на св. св. Кирил и Методий във Великоморавия. Илияна Йотова разгледа и библиотеката на Страховския манастир, в която най-старата книга от VIII век. Вицепрезидентът подари на библиотеката фототипно издание на Четверевангелието на цар Иван Александър, издание на Института по литература на БАН. Вицепрезидентът е в Чешката република по повод официалното честване на празника на Светите братя Кирил и Методий в селището Микулчице, което ще открие утре. На него ще присъстват представители на официалните чешки и български власти, както и българи от цяла Централна Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Ян Хамачек: Темата за Западните Балкани е на дневен ред и за Прага"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f-%d0%bf%d0%b0%d1%80%d0%bb%d0%b0%d0%bc-2/", "text": "– Срещата на върха ЕС – Западни Балкани ни предоставя възможността да потвърдим връзките между Европейския съюз и страните от региона. Признателен съм на министър-председателя Бойко Борисов за организирането на това толкова важно събитие, което ни предоставя възможността да дефинираме по-близкото ни съвместно сътрудничество в области като сигурността, миграцията, икономическото развитие и свързаността. Държавите от Западните Балкани се неразривно свързани с ЕС географски, исторически и икономически. Те вече са в границите ни и Съюзът не може да бъде завършен без тях. В предишните ми посещения на Балканите винаги съм подчертавал необходимостта на тези страни да бъде дадена сигурна европейска перспектива, в името на стабилността, сигурността и просперитета на целия регион. В интерес на всички нас в Европа е да закотвим здраво бъдещето на Западните Балкани за това на Съюза. Процесът на интеграция на тези страни трябва да бъде подкрепен, включително с финансови средства, посредством развитието на мрежови инфраструктури, които са фундаментални за взаимната свързаност и търговията между тези държави и ЕС. За да се стигне дотам, следващият бюджет на ЕС трябва да предвижда фонд, който да стимулира инвестициите в страните от Западните Балкани, особено що се отнася до свързването на хората с местоположението. В тази връзка бих искал да подчертая отличната работа, свършена от европейският комисар по въпросите на дигиталната икономика Мария Габриел, която постла пътя към намаляването и премахването на таксите за роуминг между ЕС и Западните Балкани. Това е един от най-сериозните резултати от тази среща на върха. – Трябва ясно да посочим на страните от Западните Балкани, че приемането им в ЕС е необратимо. Закотвянето на бъдещето на региона за това на ЕС е процес, от който всички печелят. От една страна мир, стабилност и просперитет за Западните Балкани ще имат положителен ефект в дългосрочен план върху стабилността и сигурността на целия регион. От друга страна, приемането им в ЕС ще даде тласък на икономическото и социалното развитие в Западните Балкани и ще им даде стимула да продължат с реформите. За да постигнем тази цел, трябва да отправим ясен и позитивен сигнал към държавите от региона. Не можем да искаме от тях да прилагат реформи, които биха им коствали висока политическа цена, без преди това да сме изяснили, че въвеждането на тези реформи ще доведе до приемане в ЕС. Страните от Западните Балкани са поели ангажимент да уважават напълно върховенството на демокрацията и закона, както и спазването на човешките права. Важно е, в частност, да се гарантира че медиите могат да са част от този демократичен процес по независим начин. Тези страни постигнаха огромни успехи в гарантирането на независима съдебна система и прилагането на икономически и социални реформи. Това е фундаментално за затягането на борбата с корупцията и организираната престъпност. От своя страна ЕС трябва да подкрепя желанието на тези страни да бъдат част от Съюза, имайки на ум през цялото време Принципът на условност. Всяка страна трябва да бъде оценявана на базата на собствените заслуги, върху основата на уважението на общите критерии. Това означава да дадем предсказуем времеви график за приемането на тези страни, които отбелязват напредък. Лично смятам, че в частност на Сърбия и Черна гора, трябва да им бъде позволено да се присъединят към ЕС до 2015. – В Италия, както в много други европейски държави, виждаме липсата на истински политически отговори на множество въпроси, с които се сблъсква Европа и нейните граждани. Липсата на адекватен контрол върху процеса на глобализация води до нелоялна конкуренция и до занемаряване на условията за работна среда, данъчно облагане и стандарти за опазване на околната среда. Това допълнително ощетява тези, които вече са били засегнати тежко от икономическата криза и помага за разпространяването на усещането за социално неравенство. В допълнение, липсата на контрол върху миграционните потоци и наличието на евтина работна ръка, допълнително усложняват ситуацията за хората в неравностойно положение. Нараства усещането за несигурност и гняв за бъдещето. Хората проявяват склонност по-скоро да отхвърлят открития модел, който ЕС предлага. Нови стени се издигат, наравно с нови граници, в опит да се възпре глобализацията. Изправени сме пред нови форми на национализъм и популизъм, които печелят територия из цяла Европа. Смятам, че за да се противопоставим на това, единственият път напред е да осигурим на нашите граждани конкретни и ефективни решения, посредством един и силен и сплотен Европейски съюз. Нито една европейска страна не може да се конкурира с САЩ, Китай, Индия или Русия. И тези, които настояват на този самовглъбен подход, просто говорят лъжи. Само ако говорим с единствен европейски глас можем да бъдем чути и да защитим правата на своите граждани. Но за да постигнем това и да се възправим срещу популизма и растящия национализъм, трябва да променим сегашния модел на Европа в по-ефективен и насочен към гражданите. Нуждаем се ЕС да бъде по-политически активен, по-демократичен и повече основан върху солидарността. – За да успее да развие напълно потенциала си, що се отнася до създаването на предпоставки за икономически ръст, създаване на нови работни места и технологическо развитие, дигитална революция се нуждае от свобода. Същевременно с това не трябва да забравяме, че свободите на либералните ни демокрации трябва да вървят ръка за ръка с чувството за отговорност. На интернет гигантите не трябва да бъде позволявано да действат над закона. Те трябва да са обект на същите правила, свързани със защитата на правата на трудещите се, това на личното пространство и тези на потребителите, наравно с всички други компании. Предвид че тези платформи имат поведението на редовни медии и си пълнят джобовете с приходи от реклами, те трябва да носят отговорност за съдържанието, което публикуват. Не трябва да им се позволява да си затварят очите спрямо разпространението на детска порнография, незаконните продажби на оръжия, посланията приканващи към радикализиране или расова ненавист, терористична пропаганда, продажбата на подправени стоки или просто разпространяването на фалшиви новини. Европейският съюз вече е на фронтовата линия що се отнася до усилията ни да гарантираме защитата на личните данни. На 25 май ще влязат в сила нови правила, които между другото въвеждат правото да бъдем забравени в интернет, да сме защитени от “спам” в електронната ни поща, да бъдем информирани за използването на личните ни данни и да бъдем сигнализирани във всеки случай на злоупотреба. Мерките, обявени наскоро от европейския комисар Мария Габриел, за справяне с фалшивите новини и кампаниите по дезинформация, са много положителна стъпка напред. Скандалът около фейсбук и “Кеймбридж Аналитика” е зов за пробуждане, напомняме, че политиците имат задължение да се борят със злоупотребите. – В сряда Марк Зукърбърг отговори положително на призива на Европейския парламент лично да изясни въпросите, свързани с употребата на лични данни от страна на фейсбук. Надяваме се Зукърбърг да бъде в Брюксел още следващата седмица и да има срещи с лидерите на политическите групи. Нашите граждани заслужават пълно и подробно обяснение. Приветствам решението на Марк Зукърбърг да застане пред представителите на 500 милиона европейци. Това е стъпка в правилната посока към възстановяване на доверието. – Следващата Многогодишна финансова рамка трябва да е базирана върху приоритетите на гражданите и трябва да подкрепя принципите на солидарност. Последните предложения на Европейската комисия въвеждат някои добри елементи, но също така излага аспекти, в чиято област има нужда от подобрения. Смятам, че със системата за употребяване на собствените ресурси, увеличаване на средствата за иновации, отбрана и малките и средни предприятия, засилването на финансирането на програми като “Еразъм” и управление на миграционните потоци напълно отговарят на нашите амбиции. Смятам, че е честно да се свързват плащанията по конкретни фондове със спазването на принципи и задължения, в частност що се отнася до тези страни, които са предната линия в миграционната и бежанската криза. Солидарността трябва конкретно да бъде показвана не само в намаляването на пропастта между бедни и богати държави, или региони, но също така трябва да говорим за споделянето на отговорността на миграционната криза, която засяга особено някои южни европейски държави. Но по-общо трябва да подобрим настоящото предложение за увеличаване на общия бюджет. Залагането му като 1,1 % от общия БВП на Съюза все още не е достатъчно. Бюджет за нивото на нашите амбиции има нужда от поне 1,3 % от БВП на ЕС. Това увеличение не трябва да изплаща от нашите граждани, а да се финансира чрез собствени ресурси. Интернет гигантите, финансовите трансакции и големите замърсители на околната среда трябва да плащат цената за дейстивята си, за да допринасят за бюджета на ЕС. Увеличаването му на 1,3 % от БВП е съществено, за да разполагаме с необходимите ресурси да поддържаме съвременно и конкурентоспособно земеделие, стабилна териториална и кохезионна политика.   Председателят на Европейският парламент Антонио Таяни е италиански политик, роден на 4 август 1953 г. в Рим. Офицер е от военновъздушните сили на Италия. В началото на 1990-те той е сред основателите на партията “Напред Италия”, оглавявана и досега от Силвио Берлускони. В първия кабинет на Берлускони като министър-председател (между 1994-95 г.) Таяни е говорител на премиера. В Европейския парламент влиза през 1994 г. и остава член до 2008 г., когато е издигнат за комисар по въпросите на транспорта във втората комисия “Барозу”. На следващата година е преназначен като еврокомисар за индустрията и предприемачеството. В Европарламента се завръща през 2014 г. като един от 14-те вицепредседатели на законодателното събрание, от името на фракцията на Европейската народна партия (ЕНП). С края на мандата на неговия предшественик, Мартин Шулц (от Прогресивния алианс на социалистите и демократите) и съгласно неписаното вътрешно споразумение между европейски десни и леви за равна подялба на мандата на председателският пост, на 17 януари 2017 г., Антонио Таяни е избран за председател на ЕП, на който пост ще остане до края на този мандат на ЕП.", "date": "2018.05.18", "title": " Председателят на Европейския парламент Антонио Таяни пред „Труд“: ЕС никога няма да е завършен без Западните Балкани"}
{"url": "https://trud.bg/%d0%ba%d1%8a%d0%b4%d0%b5-%d1%81%d0%b0-%d1%81%d1%8a%d0%ba%d1%80%d0%be%d0%b2%d0%b8%d1%89%d0%b0%d1%82%d0%b0-%d0%bd%d0%b0-%d1%82%d0%b0%d0%bc%d0%bf%d0%bb%d0%b8%d0%b5%d1%80%d0%b8%d1%82%d0%b5-%d0%b8-%d1%81/", "text": "В последно време исторически канали заливат любителите на историята с много филми, които трябва да изяснят къде е съкровището на тамплиерите и отмъкнатия от тях Свещен кивот – най-важният християнски реликт, който ни е останал от Исус Христос. Първо, да уточним кои са рицарите тамплиери. След превземането на Ерусалим в края на XI век на територията на Близкия Изток (днешни Сирия и Ливан) се образуват няколко кръстоносни кралства, като едно от тях е на рицарски орден, който папата благославя – това е Орденът на тамплиерите, буквално Орден на рицарите, пазители на Храма. Става дума за храма в Ерусалим, в който тамплиерите имат за задача да пазят пилигримите, тоест стотиците поклоннически групи за Божи гроб, идващи от Западна Европа. Общо взето, те се справят със задълженията си – купищата арабски феодали, които настървено се опитват да ги оберат по пътищата. Но същевременно с това тамплиерите предприемат 8-годишни разкопки на Храма и казват, че са намерили много злато, оставено там още от цар Соломон. Във всеки случай, когато се връщат в различни точки на Европа, те са много богати, продължават да останат свързани и изграждат най-хитрата банкерска система, която може да съществува. Рицарите продължават да богатеят, но в 1307 година им се случва нещастие. В Париж френският крал, завиждайки на богатството им, решава да им го вземе, обвинява ги в ерес, обвинява ги в други подобни неща и решава да атакува Храма в Париж, който е тяхна база. За негово съжаление, когато го превзема и избива тамплиерите, той не намира никакви съкровища и казва, че те са ги изнесли към крепостта Ла Рошел на западния бряг на Атлантическия океан. Рицарите, заловени живи, са подложени на ужасни мъчения, но не казват или не знаят къде е съкровището и умират в ужасни мъки. Малко след това се пръска слухът, че рицарите тамплиери в Ла Рошел, които разполагат с кораби, са потеглили към различни точки на света със съкровищата си. И филмите по историческите канали сега разглеждат има ли в Шотландия, има ли ги в Нова Скотия, в Канада (защото според някои са достигнали Канада), има пък в Испания или в Южна Франция. Никъде няма доказателства и за сега въпросът остава открит, будейки любопитството и желанието на част от зрителите да се включат в някои от нелегалните разкопки в Англия, Франция, Испания или Канада. Никой не е обърнал внимание на достатъчното сведения, че част от рицарите тамплиери са дошли по българските земи и са уседнали на служба (поне засега има сведения – при византийските и сръбските владетели.). Какво става в действителност? През 1187 г. Салавин, който обединява арабите под скриптъра си, предприема мощна атака в латинските феодални княжества в Близкия Изток и ги превзема едно след друго. Достига до Ерусалим, очаква се атаката да бъде страшна и изключително кръвопролитна, но кръстоносните водачи в този град влизат в преговори с него и се разбират да се изтеглят мирно и тихо в Европа. Като Саладин осигури безпрепятствено практикуване на християнската религия по светите места и още по-безпрепятствено посещение на поклонниците от Западна Европа. Сключват договор и кръстоносците се изтеглят в голямата крепост Акра, построена от тях, след което напускат и нея. Къде отиват те – вече казахме – във Франция, Шотландия, Испания, Канада и др. Никой обаче не е забелязал, че край българския град Черноморец има крепост, която се нарича Акра дори и сега – тя е на един от трите полуострова, на които е разположен градът. Никой не е забелязал и друга подробност, че в морските карти този нос и тази крепост се наричат още и Акин. Това означава, че крепостта може би хилядолетия се е наричала Акин, но после нещо се е случило и е преименувана в Акра, като двете имена са продължили да съществуват паралелно до наши дни. За мен нещата са ясни – там са пристигнали група кръстоносци, които не са смятали да се върнат в Европа, тъй като е било безсмислено да се сражават с трима-четирима от предхождащите ги по раждане братя, за да усвоят феодалните си княжества или кралства. И те, естествено, от любов към родния си град – (кръстоносците стоят в Акра 88 години) са кръстили крепостта си Акра в памет на града, в който са се родили, в който са живели и са се сражавали. Дали това е единичен изолиран случай? – Не. Византийските хронисти пишат, че през 1204 г. цар Калоян атакувал Варна. Тя останала единствената византийска крепост в Северна България, която все още е в ръцете на византийците. Градът бил отбраняван, както се пише, от латински гарнизон и се сражавали много храбро, но не могат да устоят на натиска на българите. Предали се навръх Великден и, за съжаление, българският цар направил нещо, което не му прави чест. Казвам го честно – вързал ги и живи ги нахвърлял в крепостния ров. Дори когато негови войводи му направили бележка, че това не е хубаво, той отговорил, че тези не са истински християни – те са католици, и затова заслужават смърт като еретици. Съществуват сведения, че кръстоносци е имало във Варна и в Акра. Може би и на други места, защото проф. Казимир Попконстантинов при разкопките на остров Свети Иван откри погребение на човек с латински и рицарски шпори. Напълно възможно е това да е погребение на рицар тамплиер, който по неизвестни причини е пристигнал на острова, близко до Черноморец. Починал е и е погребан там. През 1330 г. има още едно сведение за участие на голям отряд латинци, наречени франки от летописците, които участват в битката на сръбския крал с българския цар Михаил Шишман. Този отряд от франки – разбира се, по това време франки няма, но тези писания са част от архаизирането на някои народи – щом е западняк, значи е франк. Както въпросните учени ни наричат мизи, а сърбите понякога трибали. Тези франки са поддържали между себе си контакти, запазвали са може би в тайна рицарската организация. И ако са имали пари, или пък дори Свещения кивот, в един момент те са останали тук. Известно е, че те се женели за българки и правели тук семейства като лека-полека са се разтворили в българската народност. Спомен от тях остава в много български градове, вкл. и в столицата Велико Търново, където има крепост на франките. И така най-вероятно голяма част от рицарите тамплиери са се установили на Балканския полуостров в днешните български земи. Макар че в България няма сведения за тях, грозният спомен от Калоян може да ги е преследвал в мислите им цял живот. Веднага искам да кажа, че това деяние на Калоян е напълно възможно да му е приписано, за да го оскърбят. Византийците често измислят неща, които не са верни. През 1246 г. след смъртта на цар Иван Асен научаваме от други византийски хронисти, че византийски благородници от град Мелник заселили се по времето на цар Калоян, започнали да обработват българския войвода Драгота да се присъедини към византийския император. И вероятно, мотивирайки го с повече пари, са успели да направят това. Нали Калоян ги беше избил, какво търсят в Мелник десетки византийски благородници? При това запазили цялото си богатство и умножили го с бизнес дела по време на българското царстване. Тоест, има много жестоки дела, приписани на български царе, които те не са извършили. Когато търсим Кивота, западните автори на “исторически” филми често ни показват луксозни скъпи чаши от злато и сребро. Това е голяма глупост, защото Кивотът, с който Христос е пил на Тайната вечеря, не би могъл да изглежда така. Исус прави Тайната вечеря в една кръчма на крайния квартал на града и чашите по това време в подобни места са или дървени, или глинени, или каменни от добре заоблен и огладен камък. Така че трябва да търсим подобен кивот, а не непременно златна чаша със скъп обков и т.н. Много хора ще се учудят от това, което казвам. Но те се учудиха и когато намерихме мощите на първостепенен светец, предхождащ Христос, какъвто е свети Иван Предтеча на острова срещу Созопол. Учудиха се и на мощите на други първостепенни светци като Свети Андрей, Свети Николай и т.н. Нашите земи са между Изтока и Запада и всичко преминава през тях. И за наше щастие една голяма част е останало тук.", "date": "2018.05.18", "title": " Къде са съкровищата на тамплиерите и Свещеният кивот\t\t\t"}
{"url": "https://trud.bg/%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%b3%d0%be%d0%bb%d1%84-%d0%ba%d0%bb%d1%83%d0%b1-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be%d1%81%d1%82-%d0%bd%d0%b0-%d1%82%d1%80%d1%8a/", "text": "Неизвестен нападател е стрелял в голф клуба Trump National Doral в Маями, Флорида, съобщава Associated Press, като се позовава на местната полиция. Голф клубът е собственост на президента на САЩ Доналд Тръмп. Нападателят е задържан. Наложило се е полицията да го прострелят, за да бъде спрян. Не се съобщава за пострадали хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Стрелба в голф клуб, собственост на Тръмп"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%b2%d0%b0%d1%80%d0%bd%d0%b0-%d0%b2-%d0%ba%d1%80%d0%b0%d0%bb%d1%81%d0%ba%d0%b8-%d0%bf%d0%b0%d1%80%d0%ba-%d0%b2%d1%8a%d0%b2-%d0%b2%d0%b0%d1%80%d1%88/", "text": "22 рекламни пана, представящи богатото историческо и културно наследство на Варна, са представени край един от най-големите паркове в Полша – кралският парк “Лаженки” във Варшава. Изложбата е реализирана от Община Варна и посолството на Република България в Полша и е част от програмата на нашата дипломатическа мисия във връзка с българското председателство на Съвета на ЕС. Тя е предизвикала голям интерес още при поставянето на 1-ви май, когато в парка е бил проведен традиционен европейски пикник, посетен от гости от чуждестранните посолства, представители на държавни институции, обществени организации, граждани и гости на Варшава, съобщиха от дирекция “Туризъм” в Община Варна. Изложбата ще остане в парка продължение на три месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Показват Варна в кралски парк във Варшава"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%bd%d0%b8-%d0%bd%d0%b0%d1%80%d0%b5%d0%b4%d0%b8-%d1%81%d1%80%d0%b5%d0%b4-%d1%88%d0%b0%d0%bc%d0%bf%d0%b8%d0%be%d0%bd%d0%b8%d1%82%d0%b5-%d0%bd%d0%b0/", "text": "Общо 47 са държавите, чиито представители са ставали шампиони във Висшата лига. Димитър Бербатов нарежда България в списъка с двете си титли в „Манчестър Юнайтед“. По един шампион на Острова имат още Уругвай, Тринидад и Тобаго, Швейцария, Южна Корея, ЮАР, Румъния, Полша, Мексико, Либерия, Латвия, Ямайка, Исландия, Еквадор, Колумбия, Чили и Алжир. Странно в графата „Един“ е и Италия с Марио Балотели. Според правилата златен медал се полага на футболист, който е изиграл поне пет мача през сезона. Но в последните години Висшата лига раздава по 40 медала на първенеца, който може да ги връчи и на игрч с по-малко срещи. „ Най-много са английските шампиони – 85. Следва Франция с 26 футболисти, вдигнали безценния трофей. Третото място е за Бразилия – 16.", "date": "2018.05.18", "title": " Бербатов ни нареди сред шампионите на Висшата лига"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b7%d0%b0%d0%b3%d1%8a%d1%80%d0%b1%d0%b8-100-%d0%bc%d0%b8%d0%bb%d0%b8%d0%be%d0%bd%d0%b0-%d0%b5%d0%b2%d1%80%d0%be/", "text": "Дидие Дешан, селекционерът на Франция, прати по дяволите 100 милиона евро преди световното първенство. Това е общата цена, за която „Манчестър Юнайтед“ и „Арсенал“ купиха Антони Марсиал и Александър Лаказет. Двамата нападатели обаче не попаднаха в сметките на Дешан. Вместо това легендарният халф заложи на Оливие Жиру от „Челси“, който също не играе особено редовно и не вкарва често голове. Марсиал е пред напускане на „Юнайтед“, след като Жозе Моуриньо въобще не разчита на него. На 19 години Луис ван Гаал го купи от „Монако“ за 45 милиона евро, които можеха да станат и 100, но при определен брой голове и отличия. Марсиал не покри условията. Сега на 22 години той не е вкарал гол от февруари. След като Пиер-Емерик Обамеянг дойде в „Арсенал“ мястото на Лаказет, взет за 55 милиона евро от „Лион“, изстина. Двамата нападатели са в допълнителен списък и са в процес „на изчакване“, ако някой се контузи. Дешан се оказа много по-толерантен към Бенджамин Менди. Защитникът на „Манчестър Сити“ не е бил титуляр от септември. Шест месеца лекува контузия и през април влезе четири пъти като резерва. Но въпреки това е в отбора. От групата отпадна Димитри Пайе. Плеймейкърът на „Олимпик“ (Марсили) и откритие на Евро 2016 се контузи във финала на Лига Европа срещу „Атлетико“ (0:3) и със сигурност не може да се оправи до турнира в Русия.", "date": "2018.05.18", "title": " Франция загърби 100 милиона евро"}
{"url": "https://trud.bg/%d1%81%d1%82%d0%b0%d0%bd%d0%be%d0%b2%d0%b8%d1%89%d0%b5-%d0%bd%d0%b0-%d0%b2%d0%b8%d1%81%d1%88%d0%b8%d1%8f-%d0%b0%d0%b4%d0%b2%d0%be%d0%ba%d0%b0%d1%82%d1%81%d0%ba%d0%b8-%d1%81%d1%8a%d0%b2%d0%b5%d1%82/", "text": "“Висшият адвокатски съвет приема, че според Конституцията България е социална правова държава, в която човешкото достойнство е върховен принцип и основните права на личността са равни и неотменими. Българската Конституция не препятства ратификацията Конвенцията на Съвета на Европа за превенция и борба с насилието над жени и домашното насилие.” Това е заключението в становище до Конституционния съд на Висшия адвокатски съвет, който е конституиран като заинтересована институция по делото по искане на депутатите от ГЕРБ. “Дефиницията за „жена“ е социален конструкт. Тя определя жените чрез селективно приписани качества и роли, които ги долупоставят спрямо „мъжа“. Обществото има свое понятие и за „мъж“, което също няма общо с естественото мъжко, с биологичния пол. И двете социално-полови определения, които обществото е наследило през патриархалната култура, са изкуствени и тенденциозни – те са създадени, а не са естествено явление, и то са създадени с цел, която е да държи жените в подчинение на мъжете съгласно традициите”, пише в становището на адвокатския съвет. “Именно тези социални, изкуствени, идеологически по своята природа, обслужващи целите на неравенството дефиниции за „жените“ и „мъжете“ – какви са техните присъщи особености, какви те трябва и не трябва да бъдат, как трябва и не трябва да се държат, какво могат и не могат да правят, къде им е „мястото“ и пр. – са познати като полови стереотипи, социален пол или gender („джендър“)”, пише още в документа. “Половите стереотипи не са неутрални, те не ползват или ощетяват съразмерно и двата пола. Те преимуществено привилегироват мъжете и ограбват жените, защото са плод на сексизма – идеология, съгласно която жените са долустоящи и малоценни спрямо мъжете и служат, за да ги обслужват, особено като сексуални обекти на тяхно подчинение и същевременно себеотрицателни майчински фигури”, смята организацията на адвокатите.    СТАНОВИЩЕ ОТ ВИСШИЯ АДВОКАТСКИ СЪВЕТ ПО КОНСТИТУЦИОННО ДЕЛО  № 3/2018 г. УВАЖАЕМИ КОНСТИТУЦИОННИ СЪДИИ, Висшият адвокатски съвет, конституиран като заинтересована институция по к. д. № 3/2018 г. счита, че не съществуват конституционни пречки да бъде ратифицирана Конвенцията Съвета на Европа за превенция и борба с насилието над жени и домашното насилие, известна като Истанбулска конвенция (ИК). Напротив основните принципи на Конституцията, включително конституционната гаранция за равенство и неотменимите конституционни права на личността предполагат ИК да бъде ратифицирана. Съображенията си за това ще изложим в следващите три раздела:  І. Анализ на „спорните“ разпоредби на ИК. Липса на противоречие с българската Конституция  1. Основни идеи и цели на Конвенцията  Несъмнено основна цел на ИК е борбата срещу насилието над жени. Дефиницията за „жена“ е социален конструкт. Тя определя жените чрез селективно приписани качества и роли, които ги долупоставят спрямо „мъжа“. Обществото има свое понятие и за „мъж“, което също няма общо с естественото мъжко, с биологичния пол. И двете социално-полови определения, които обществото е наследило през патриархалната култура, са изкуствени и тенденциозни – те са създадени, а не са естествено явление, и то са създадени с цел, която е да държи жените в подчинение на мъжете съгласно традициите. Именно тези социални, изкуствени, идеологически по своята природа, обслужващи целите на неравенството дефиниции за „жените“ и „мъжете“ – какви са техните присъщи особености, какви те трябва и не трябва да бъдат, как трябва и не трябва да се държат, какво могат и не могат да правят, къде им е „мястото“ и пр. – са познати като полови стереотипи, социален пол или gender („джендър“). Да бъдеш „мъж“ не е същото като да си мъж. В противен случай на мъжете не би се казвало: „Бъди мъж“! То би било безпредметно. Мъж е всеки със съответните естествени анатомични особености, а „мъж“ е този, който отговаря на обществените очаквания за „мъж“. Ядрото на обществените очаквания е той да се налага – на първо място, над „жената“, защото „жената“ е конструирана като неговия главен Друг, неговата антитеза и, следователно, изначално мястото й е под него, тъй като в примитивната парадигма на патриархалното мислене, ако той не е „отгоре“, значи е унизен; няма друга възможност да не си унизен, освен да господстваш. Поради тези очаквания, които произтичат от патриархалните социални определения за „мъж“ и „жена“, обществото борави вместо с хора, от мъжки или от женски биологичен пол, със стереотипи. Тези стереотипи са традиционно раздадени карти, съгласно които жените предопределено губят играта, като заплащат на победителите – „мъже“, с живота или здравето и/ или (част от) потенциала си.  Половите стереотипи не са неутрални, те не ползват или ощетяват съразмерно и двата пола. Те преимуществено привилегироват мъжете и ограбват жените, защото са плод на сексизма – идеология, съгласно която жените са долустоящи и малоценни спрямо мъжете и служат, за да ги обслужват, особено като сексуални обекти на тяхно подчинение и същевременно себеотрицателни майчински фигури.  Именно тези положения, видими за непредубеден, рационален човек, а за нас, останалите, повлияните от културата и традициите – установени от съвременните обществени науки, кодифицира ИК, като изисква държавите да поемат отговорност за тях и за императива да бъдат отменени. Насилието срещу жените, основано на социалния пол – вид престъпление от омраза, е тежко нарушение на правата на човека. Правото, както естественото, така и позитивното – конституционно и международно, императивно изисква това насилие да бъде предотвратявано, преследвано и наказвано, а на жертвите му да се предоставя дължимите помощ за възстановяване и защита за справедливост.  Това насилие обаче не може да бъде предотвратявано, преследвано и наказвано, ако не се въздейства върху неговите корени. Неговите корени са в структурното неравенство на жените. На свой ред, корените на структурното неравенство на жените са в традиционните нагласи, съгласно които жените са, и трябва да бъдат, неравнопоставени спрямо мъжете. Именно тези традиционни патриархални представи трябва да се променят, за да се прекрати насилието срещу жените.  Традиционните представи за долупоставеността и малоценността на жените, наследени от поколения в семействата и в социалните институции и култура, не могат да се преструктурират, ако не се образоват децата и младежите за това, че хората имат равно достойнство и права, че жените нямат дефицити спрямо мъжете, че те са не обекти, а неприкосновени, отделни субекти, които единствено по своя воля определят поведението си и чийто потенциал и принос не отстъпва, а е равен. Ако момчетата и младежите не бъдат образовани за това, че да си „мъж“ не означава да налагаш волята си над тази на жените, а означава да си субект на уважение и зачитане към всекиго на равна нога, те няма да спрат да се превръщат в насилници. Затова ИК задължава държавите да образоват в този смисъл децата и младежите, като оставя на държавите свобода на преценка за това кой е подходящият начин. Целта на това задължение е да се посрещне фундаменталното задължение, с източник в обичайното международно право и в редица международни договори, част от вътрешното право на България, да се реагира адекватно на насилието срещу жените, основано на пола, като на тежък проблем на правата на човека и на върховенството на правото. 2. Анализ на нормите на ИК, определени като „спорни“ в искането на народните представители  2.1. Разпоредбата на чл. 3, б. „в“ относно определението на понятието социален пол  Без съмнение най-оспорвана е пояснителната разпоредба в чл. 3, б. „в“ от ИК относно определението за социален пол. Противниците на ратификацията го разглеждат като непримирима, дерогираща опозиция на понятието за биологичен пол. Това показва според нас сериозно понятийно объркване и неразбиране на идейната същност на Конвенцията. Ето защо:  Съгласно чл. 3, б. „в“ „социален пол“1 (gender) означава социално конструирани роли, поведения, дейности и характеристики, които дадено общество смята за подходящи за жените и мъжете.  Съгласно Разяснителния доклад към ИК (РД, п. 43) терминът „социален пол“ (в оригиналния английски текст „gender“) е отделен от понятието за пол (в оригиналния текст „sex“). Според РД в контекста на ИК терминът „социален пол“, базиран на двата пола, мъжки и женски, обозначава, че (освен биологичния пол) има и социални роли или стереотипи, които, установено от проучвания, пораждат нежелани, вредни практики и допринасят за това насилието над жените да бъде приемливо. Според РД друга от спорните по настоящето дело разпоредби на ИК, член 12 (1), цели преодоляването на именно тези предразсъдъци, обичаи и традиции, основани на идеята за долупоставеност на жените, като общо задължение за предотвратяване на насилието. Според РД ИК изисква разбиране на насилието над жените през призмата на социалния пол или „джендърно“ разбиране (“gendered understanding”). Съгласно РД ИК предполага именно такова разбиране да бъде в основата на всички мерки за защита и подкрепа на жертвите. Това означава според РД, че на насилието трябва да се реагира в контекста на преобладаващото неравенство между жените и мъжете, съществуващите предразсъдъци, социално-полови роли и дискриминация срещу жените, за да се реагира адекватно на това насилие. РД изрично посочва, че така дефинираният термин „социален пол“ (“gender”) не се предполага да замени понятията „жена“ и „мъж“, употребявани в ИК.  Следователно, „социален пол“ или „джендър“ не означава, че биологичният пол губи своето значение в контекста на ИК. Още по-малко означава, че човек може да замени по свое желание биологичния си пол с „джендър“ (каквото и да би значило това) или с другия биологичен пол, а още по-малко – с трети пол или трети „джендър“. Тези фабрикации са дотолкова ирационални и без връзка с нормите на ИК, та трудно се поддават на обсъждане и дори разбиране. „Социален пол“ (gender) не обозначава свободно избираем пол, различен от биологичния. Тъкмо напротив, това понятие бележи принудително наложен от обществото модел на пола. „Социален пол“ обозначава, че жената и мъжът (биологичен пол) са принудени от обществото да се държат като „жена“, съответно, „мъж“, според каквото обществото разбира под това.  Това, че понятията „социален пол“ (gender) и „пол“/ „биологичен пол“ (sex) са отделни е утвърдено в международното право от години. Така Върховният комисариат на ООН за бежанците в своите Указания за международна закрила: Основано на пола преследване по смисъла на член 1А(2) от Конвенцията от 1951 г. и/или Протокола към нея от 1967 г. относно статута на бежанец (т. 3) се произнася (акцентите – добавени):  „За да се разбере природата на преследването, основано на пола, съществено е да се определят и разграничат термините „социален пол“ [gender] и „биологичен пол“ [sex]. Социален пол отпраща към взаимоотнасянето между жените и мъжете, основано на социално или културно конструирани и дефинирани идентичности, статус, роли и отговорности, приписвани на единия или другия биологичен пол, докато (биологичният) пол е биологична преценка. Социалният пол не е статичен или вроден, а придобива социално и културно конструирано значение с времето.“  Признаването на социалния пол като фактор и контекст на насилието над жените не означава, че жените или мъжете могат да сменят биологичния си пол и обществото дължи да им признае новия пол. ИК не урежда промяната на пола. Всякакви подобни интерпретации са в разрез с точния смисъл, целите и материалния обхват на ИК. Те са недобросъвестни. Същото важи за внушенията, че ИК предполага узаконяване на еднополови бракове или каквито и да било други промени в Конституцията. 2.2. Разпоредбата на чл. 12 от ИК относно формулировката на някои общи задължения  Съгласно чл.12: „Страните предприемат необходимите мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всички други практики, които се основават на идеята за малоценност на жените или на стереотипни роли за жените и мъжете.“  Задължението на държавата да работи за промяна на наследените патриархални представи, според които жените стоят по-ниско от мъжете, не е в разрез с Конституцията. Напротив, конституционните принципи за равно достойнство на всички хора и равноправие по пол предполагат поемането и изпълнението на такова задължение. В допълнение, такова задължение България вече има по силата на обвързващото я международно право, в частност ЕКПЧ, както я интерпретира практиката на ЕСПЧ, и по силата на Конвенцията за премахване на всички форми на дискриминация срещу жените (Конвенцията).  Така в едно свое емблематично решение по делото Опуз срещу Турция ЕСПЧ се позовава на международното право, за да утвърди връзката стереотипи -> дискриминация -> насилие. (Opuz v. Turkey от 09.06.2009 г. § 78):  „Комисията на ООН по правата на човека изрично признава връзката между насилие, основано на пола, и дискриминация, като подчертава в резолюция 2003/45, че „всички форми на насилие срещу жените се проявят в рамките на de jure и de facto дискриминация срещу жените и на по-ниския статус, отреждан на жените в обществото и се задълбочават от пречките, с които жените често се сблъскват в търсенето на средства за защита от държавата.“  Пряка е връзката между патриархалните модели и нагласи и неравенството на жените, и между неравенството на жените и насилието над тях. От това следва, че, за да бъде ограничено насилието, трябва да бъде поправено неравенството. За да бъде поправено неравенството, трябва да се променят стереотипните представи за жените и тяхното съотнасяне към мъжете. А дължимото държавно действие за промяна на тези стереотипи е закрепено в член 5 от Конвенцията. 2.3. Разпоредбата на чл. 5 във връзка с чл. 12 от ИК относно задължения на държавата  Съгласно член 5 държавите-страни предприемат всички подходящи мерки „Да променят социалните и културни модели на поведение на мъжете и жените с цел да се постигне премахване на предразсъдъците и обичайните и всички други практики, които се основават на идеята за малоценност или превъзходство на който и да било пол над другия или на стереотипни роли за мъжете и жените….“  В своята Препоръка № 19 относно насилието над жените Комитетът за премахване на всички форми на дискриминация над жените (Комитетът) артикулира следния международноправен стандарт за преодоляване на традиционните патриархални нагласи, които водят до насилие над жените (акценти – добавени):  „11. Традиционните нагласи, съгласно които на жените се гледа като на подчинени на мъжете или имащи стереотипни роли възпроизвеждат широкоразпространени практики, включващи насилие или принуда, като семейно насилие и злоупотреби […] атаки с киселина […]. Такива предразсъдъци и практики могат да оправдават насилието, основано на пола като форма на защита или контрол над жените. […]  12. Тези нагласи допринасят и за разпространението на порнографията и изобразяването, и друга комерсиална експлоатация, на жените като сексуални обекти, а не като индивиди. Това на свой ред допринася за насилие, основано на пола.  Държавите-страни в своите доклади следва да посочват естеството и обхвата на нагласи, обичаи и практики, които възпроизвеждат насилие над жените, и видовете насилие, до които те водят. […]  (f) Следва да се предприемат ефективни мерки за преодоляване на тези нагласи и практики. Държавите следва да въведат образование и публични информационни кампании за премахване на предразсъдъци, които препятстват равноправието на жените. (препоръка No. 3, 1987 г.); […]  Държавите-страни следва да предприемат всички правни и други мерки, които са необходими за предоставяне на ефективна защита на жените срещу насилие, основано на пола, включително, между други:  […]  Превантивни мерки, в това число публични информационни и образователни програми за промяна на нагласите относно ролите и статуса на мъжете и жените; […]  Комитетът се произнася конкретно относно България в своите Заключителни препоръки от 2012 г., като потвърждава задължението й да вземе мерки за преодоляване на патриархалните нагласи (акценти – добавени):  „22. Комитетът призовава държавата:  А) За по-нататъшно укрепване на своите усилия за постигане на всеобхватна политика, с помощта на про-активни и устойчиви мерки, насочени към жените, мъжете, момичетата и момчетата, за преодоляване на стереотипните нагласи за ролята и отговорностите на жените и мъжете в семейството и в обществото;  Б) Да предприеме всички необходими мерки за повишаване съзнанието на медиите и рекламния сектор с оглед премахването на стереотипите, основани на пола, за да се гарантира, че жените не са представяни като сексуални обекти и стоки, и да се популяризират по обективен начин образи на жени активно участващи в социалния, икономически и политически живот.“  Следователно, задълженията за превенция посредством образователно преодоляване на стереотипи, които предвижда член 12 (1) във връзка с чл. 5 ИК, не са нови, а съществуващи за България. Както Конвенцията, която вече предвижда такива задължения, не е в разрез с Конституцията, така и ИК не е в разрез с Конституцията.  Какъв е разумът на тези задължения за промяна на мисленето?  Съгласно Разяснителния доклад към ИК (РД) предотвратяването на насилието на жените и на домашното насилие изисква мащабни промени в обществените нагласи, преодоляване на половите стереотипи и повишаване на информираността. Общото задължение за превенция по член 12 (1) във връзка с чл. 5 се основава на факта, че съществуващите поведенчески модели на жените и мъжете са повлияни от предразсъдъци и тенденциозни по отношение на пола обичаи и традиции. Следователно, дължат се необходимите мерки за насърчаване на промени в манталитета и нагласите. Целта на тази разпоредба е да се повлияе на индивиди, чието поведение допринася за възпроизвеждане на насилието.  РД изрично сочи, че разпоредбата не предвижда конкретни мерки, за да остави подбора на такива на усмотрението на държавата. Следователно, нормата на член 12 (1) във връзка с чл. 5 не вменява на държавата неподходящи за нейния специфичен контекст действия, а я оставя свободна сама да прецени удачните способи.  Тази норма е подчинена на целта на ИК, която е безспорна от гледна точка на Конституцията: предотвратяване на насилието над жените. Безспорно дължимото предотвратяване не е постижимо без информационни и образователни дейности, които да освободят мисленето на хората от тесните и несправедливи рамки на патриархалните полови модели. Такива образователни мерки са условие, без което не може, за да се изпълни фундаменталното задължение да се възпира насилието, за да бъдат спасени момичета и жени, които иначе биха станали негови жертви.  Религиозни ценности и традиции не съставляват основание за неизпълнение на безспорното универсално международноправно задължение за предотвратяване на насилието над жените, основано на пола.  Така съгласно Препоръка Rec(2002)5 на Комитета на Министрите на Съвета на Европа относно защитата на жените от насилие от 2002 г. (акценти – добавени):  „2. Задължение и в интерес на държавите е да гарантират, като приоритет на националните политики, правото на жените да не бъдат подлагани на насилие от какъвто и да било вид и от когото и да било. За тази цел държавите не могат да се позовават на обичай, религия или традиция като средство за убягване от това задължение.“  Така още съгласно „Указания за международна закрила: Основано на пола преследване по смисъла на член 1А(2) от Конвенцията от 1951 г. и/ или Протокола към нея от 1967 г. относно статута на бежанец“ на Върховния комисариат на ООН за бежанците от 2002 г. (акценти – добавени):  „5 […] [Следва да се отбележи, че вредоносни практики в нарушение на международните право и стандарти по правата на човека не могат да бъдат оправдани на исторически, традиционни, религиозни или културни основания.“  Предотвратяването на насилието над жените е централен елемент, един от четирите стълба, на координирания стратегически държавен отклик, който предвижда ИК. Съгласно този обхватен подход превенцията се прилага едновременно с помощта/ предоставянето на услуги на жертвите, защитата им и преследването на извършителите. Превантивните мерки посредством промяна на нагласите са стратегически за дългосрочната политика за прекратяване на насилието над жените. Без промяна на нагласите никакви мерки за намаляване на насилието не могат да бъдат ефективни. Този общ принцип на ИК се основава на утвърденото в международното право разбиране, че насилието над жените произтича от структурното властово неравенство между тях и мъжете.  Така съгласно Препоръка Rec(2002)5 на Комитета на министрите на Съвета на Европа относно защитата на жените от насилие от 2002 г. (акценти – добавени):  „Комитетът на министрите […]  като преутвърждава, че насилието над жените е резултат на дисбаланса на власт межу мъжете и жените […]  като смята, че насилието над жените противостои на установяването на равенство и мир, и съставлява основна пречка за сигурността на гражданите и демокрацията в Европа; […]  III.        Признава, че мъжкото насилие над жените е основен структурен и обществен проблем, основан на неравните властови отношения между жените и мъжете […].“  В заключение, ефективната защита на жените от насилие изисква превенция на насилието посредством работа за промяна на традиционните нагласи, които оформят насилнически поведения. Не са налице конституционноправни основания за неприемане на задълженията за държавата, предвидени в член 12 (1) във връзка с чл. 5 ИК. Напротив, конституционната гаранция за равенство предполага ефективна защита на жените срещу неравенство, в това число насилие, с всички необходими средства, включително образователна превенция, насочена към култивиране на неприемане на насилието и от жените, и от мъжете, за да се преструктурират съществуващите отношения на неравенство между половете. 2.4. Разпоредбите на чл. 14 ИК относно образованието  Съгласно член 14 „Страните предприемат, където е подходящо, необходимите стъпки за включване на съобразен с развиващите се възможности на учащите се учебен материал по въпроси като равноправието на жените и мъжете, нестереотипните полови роли, взаимното уважение, ненасилственото разрешаване на конфликти в междуличностните отношения, насилието над жените, основано на пола, и правото на лична неприкосновеност, в официалните учебни програми и на всички образователни равнища.“  Според РД нагласите, убежденията и поведенческите модели се оформят в ранна възраст. Насърчаването на равноправие, взаимно уважение и ненасилие следва да започне възможно най-рано в образователните институции. Просвещаването на учащите се за насилието и неговите катастрофални последици върху момичетата и жените е условие, без което не може, за да се култивират мъже, които нямат очаквания за свой превес и контрол върху жените.  Изразът „където е подходящо“ в редакцията на нормата ясно указва, че ИК зачита усмотрението на държавите и не им налага конкретен модел. Съгласно РД държавите са свободни да преценят за коя възрастова група и за кой вид образование е подходящ този учебен материал.  Задължението на държавата да предоставя образование за равноправието (и равноправно образование ) е вече съществуващо за България по силата на Конвенцията за премахване на всички форми на дискриминация срещу жените (Конвенцията).  Съгласно член 10 от Конвенцията:  „Държавите-страни предприемат всички подходящи мерки за премахване на дискриминацията срещу жените с цел да им гарантират равни права с мъжете в областта на образованието и, в частност, да осигурят на мъжете и жените на равна нога: […]  (в) Премахването на всякакво стереотипно понятие за ролите на мъжете и жените на всички равнища и форми на образование чрез насърчаване на […] видове образование, които помагат да се постигне тази цел и, в частност, посредством преразглеждане на учебници и учебни програми и адаптиране на учебни методи; […]  Така още съгласно Препоръка Rec(2002)5 на Комитета на министрите на Съвета на Европа относно защитата на жените от насилие от 2002 г. (акценти – добавени):  Общи мерки за насилието над жените  […]  3. Държавите-членки следва да въведат, развият и/ или подобрят, където е необходимо, национални политики срещу насилието, основани на:  […]  г. повишаване на обществената чувствителност и образование на деца и млади хора; […]  Информация, обществена чувствителност, образование и обучение  Държавите-членки следва:  […]  6. 15. Да     осигурят и момчетата, и момичетата да получават основно образование, което избягва социални и културни модели, предразсъдъци и стереотипни роли за половете […]; да обучат всички представители на учителската професия да интегрират в преподаването си понятието за полово равенство; […]“  На законово равнище в България също вече съществуват норми, които изискват образование, култивиращо съзнание за равноправието на жените. Такъв е Законът за защита от дискриминация.  Нищо в редакцията на член 14 (1) ИК или другите й норми не навежда на мисълта, че дължимите учебни програми следва да включват преподаване по въпросите на равенството на различните сексуални ориентации и полови идентичности. ИК не урежда тези въпроси.  В заключение, тезите срещу образование на децата и младежите в посока уважение към неприкосновеността, свободата, равното достойнство и независимостта на жените нямат конституционна опора. По съществото си това са тези срещу самото равноправие на жените. Такива тези, а не ИК, противоречат на Конституцията. Конституцията изисква равноправие за жените.  С това приключваме с анализа на обозначените в искането като спорни разпоредби в ИК. Анализът им води до естествения извод, че нито една от тези разпоредби не противоречи на българската Конституция. ІІ. Българската Конституция поощрява ратифицирането на ИК и въвеждането й във вътрешното право  В този раздел от становището ще се опитаме да обосновем тезата, че българската Конституция несамо не е в противоречие с ИК, но напротив, както нейният преамбюл, така и редица конкретни конституционни разпоредби поощряват, а някои и изискват ратифицирането и въвеждането й в българското вътрешно право като важен инструмент за борба срещу насилието над жени и домашното насилие.  Най-напред ще направим преглед на преамбюла и всички относими разпоредби от Конституцията.  Преамбюл  Ние, народните представители от Седмото Велико народно събрание, в стремежа си да изразим волята на българския народ,  като обявяваме верността си към общочовешките ценности: свобода, мир, хуманизъм, равенство, справедливост и търпимост;  като издигаме във върховен принцип правата на личността, нейното достойнство и сигурност;  като съзнаваме неотменимия си дълг да пазим националното и държавното единство на България,  прогласяваме своята решимост да създадем демократична, правова и социална държава,  за което приемаме тази Конституция.  Чл. 4. (1) Република България е правова държава. Тя се управлява според Конституцията и законите на страната.  (2) Република България гарантира живота, достойнството и правата на личността и създава условия за свободно развитие на човека и на гражданското общество.  Чл. 6. (1) Всички хора се раждат свободни и равни по достойнство и права.  (2) Всички граждани са равни пред закона. Не се допускат никакви ограничения на правата или привилегии, основани на раса, народност, етническа принадлежност, пол, произход, религия, образование, убеждения, политическа принадлежност, лично и обществено положение или имуществено състояние.  Чл. 14. Семейството, майчинството и децата са под закрила на държавата и обществото.  Чл. 28. Всеки има право на живот. Посегателството върху човешкия живот се наказва като най-тежко престъпление.  Чл. 29. (1) Никой не може да бъде подлаган на мъчение, на жестоко, безчовечно или унижаващо отношение, както и на насилствена асимилация.  Чл. 30. (1) Всеки има право на лична свобода и неприкосновеност.  Чл. 32. (1) Личният живот на гражданите е неприкосновен. Всеки има право на защита срещу незаконна намеса в личния и семейния му живот и срещу посегателство върху неговата чест, достойнство и добро име.  Чл. 46. (1) Бракът е доброволен съюз между мъж и жена. Законен е само гражданският брак.  (2) Съпрузите имат равни права и задължения в брака и семейството.  Чл. 47. […]  (2) Жената майка се ползва от особената закрила на държавата […].  Чл. 56. Всеки гражданин има право на защита, когато са нарушени или застрашени негови права или законни интереси. […]  Чл. 57. (1) Основните права на гражданите са неотменими.  Чл. 58. (1) Гражданите са длъжни да спазват и изпълняват Конституцията и законите. Те са длъжни да зачитат правата и законните интереси на другите.  (2) Религиозните и другите убеждения не са основание за отказ да се изпълняват задълженията, установени в Конституцията и законите.  Относимостта на по-горе акцентираните постулати на Преамбюла и на член 4 и член 6 към дължимата защита на жените от насилие, основано на пола, ни се струва, е ясна и без обсъждане. Насилието над жените, основано на пола, е форма на полова дискриминация. Това е утвърдено в международното право. Половата дискриминация е в разрез с член 6. Това насилие е и потъпкване на човешкото достойнство на женската личност в разрез с върховните ценности на Конституцията. Преамбюлът и член 6 съставляват основания да бъде ратифицирана ИК като инструмент за осъществяване на практика на конституционните обещания, които те закрепват.  Същото важи и за член 28-30 и член 32. Тези норми гарантират конституционните права на жените, които насилието над тях, основано на пола, потъпква. Посочените конституционни норми предполагат осъществяване и защита на нарушените права на жените. Ратификацията на ИК е държавно действие с именно такава насоченост.  По отношение на член 32, в частта защита срещу […] посегателство върху […] добро име следва да се добави, че половите стереотипи, тиражирани през социалните и публични институции, са, от правозащитна гледна точка, своего рода посегателство върху доброто име на жените, включително доброто име на всяка индивидуална жена, доколкото тези стереотипи принизяват образа на жените/ всяка жена и накърняват нейната репутация в качеството й на представителка на определена социална група. Следователно, държавата дължи по силата на Конституцията защита на жената/ жените срещу тези отрицателни стереотипи. ИК е способ за изпълнение на това конституционно задължение, тъй като го конкретизира и така дава гаранции за ефективността му.  Член 14. Противно на внушенията на опонентите на ИК, важната ценност на семейството, майчинството и децата е основание да бъде ратифицирана ИК, а не обратното. ИК е инструмент за защита на семейството, децата и връзките им с майката от домашното насилие, което ги разрушава. Не се нуждае от обосновка защо насилието върху жената-майка от семейния й партньор е разрушително за семейството и нейното майчинско битие. Домашното насилие над жените, а не правата на жените, разрушава семействата. Насилието срещу жените, основано на пола, има огромен разрушителен ефект върху децата – не само защото децата, свидетели на такова насилие срещу техните майки, баби, сестри и други близки жени, са дълбоко травмирани от него, но и защото огромен брой деца от женски пол, включително бебета и невръстни деца, стават преки жертви на такова насилие – физическо, сексуално, психологическо и друго, с катастрофални последици за цялото им съществуване и бъдеще. Разгледаните по-долу дела, решени срещу България от наднационални юрисдикции, включително ЕСПЧ, дават емблематични примери за това.  По същите причини е относим и член 47 (2) като конституционно основание за ратификация на ИК. Държавата дължи закрила на майките от домашното насилие, което ги руши в качеството им на родителки не само на невръстни деца, а през целия дългогодишен период, в който децата им живеят заедно с родителите си. ИК е способ да бъде ефективно реализирана такава закрила на практика и в този смисъл ратификацията й се дължи на майките, жертви на полово базирано насилие, както и на всяка друга майка, защото по дефиниция всяка жена, което значи всяка майка, е потенциална, ако не реална, жертва на насилие, основано на пола.  По същите причини и член 56 е основание да бъде ратифицирана ИК. Ратификацията се дължи на всички жени в качеството им на реални или потенциални жертви на насилие, основано на пола, като способ за осъществяване на конституционното им право на защита срещу нарушаването на конституционните им и други права посредством такова насилие.  Член 46 (1). Тази норма е основание да бъде ратифицирана ИК като инструмент за защита на брака според конституционното му определение като доброволен съюз на равноправни партньори, за разлика от механизъм за узаконяване на предходно сексуално насилие от мъжа над жената (чл. 158 НК) и/ или на механизъм за потискане и контрол върху жената като неравноправна, какъвто е всеки брак, в който се упражнява насилие, основано на пола. Домашното насилие над жените разрушава доброволността на брака и равноправието в него, и го превръща в инструмент за държане на жените в зависимост и подчинение. Конституцията предполага държавни мерки за запазване на доброволната, свободна природа на брака и равноправието на жените в него. Ратификацията на ИК е такава мярка.  Член 57 (1) и член 58. Конституционните права на жените, които насилието, основано на пола, потъпква, не могат да бъдат отменени по силата на убеждения в ценността на „традиции“, „културни и религиозни ценности“, „обичаи“ и други прикрити синоними, в този контекст, на мизогинните нагласи и практики. Конституционните права на жените са неотменими и България като правова държава се управлява от тях като интегрална част от Конституцията, а не от „традиции“ и „ценности“, които омаловажават, отричат или оправдават насилието върху жените, основано на пола. Никакви убеждения в стойността на традиции и културни или религиозни обичаи не могат да послужат за основание за неспазване на Конституцията и законите под формата на упражняване на насилие над жените, основано на пола. За да се гарантира това, следва да се ратифицира ИК. Досега то не е било гарантирано и понастоящем не е гарантирано, което означава, че действащите норми не са достатъчни. Ето защо, е необходима ратификация на ИК, по силата на която да се приложи предвиденият от нея комплексен, обхватен подход към насилието, основано на пола, и да се задействат създадените от нея гаранционни механизми за ефективност на правата на жените на свобода от такова насилие.  Както се вижда от направения анализ, ИК не само не противоречи на Конституцията, но редица нейни текстове създават необходимия благоприятен фон и са една естествена предпоставка за нейното ратифициране. ІІІ. Международното право по правата на човека задължително за Република България, което изисква ратификация на ИК  В този раздел ще се опитаме да припомним регулации от международното право, което е задължително за Република България било в качеството й на страна по конкретен международен договор, било като адресат на „общопризнати норми на международното право“ по смисъла на чл. 149, ал. 1, т. 4 от Конституцията.  Не само Конституцията, но и обвързващото международно право по правата на човека изискват от България ратификация на ИК. В своите Заключителни препоръки от 2012 г. по комбинирания четвърти-седми доклад на България по Конвенцията за премахване на всички форми на дискриминация срещу жените (Конвенцията) Комитетът на ООН по премахване на всички форми на дискриминация срещу жените (Комитетът) изисква държавата да определи срок за ратифициране на ИК. Препоръките на Комитета са интегрална част от правото по Конвенцията, която, на свой ред, както е известно, по силата на чл. 5, ал. 4 от Конституцията е част от вътрешното право на България.  Европейската конвенция за правата на човека (ЕКПЧ) също задължава държавата да реагира адекватно на насилието срещу жените, основано на пола, като това е въпрос на правата на човека, гарантирани от ЕКПЧ. Европейският съд по правата на човека (ЕСПЧ) осъжда България, както и други държави, за системни нарушения на съответния набор от задължения.  ЕСПЧ в своята практика по дела за насилие срещу жените, основано на пола, включително домашно насилие, се позовава, освен на относимите международноправни инструменти, и на факта, че специалният докладчик на ООН за насилието срещу жени в своя трети доклад от 20 януари 2006 г. до Комисията за правата на човека на Икономическия и социалния съвет на ООН (E/CN.4/2006/61) приема, че съществува правило на обичайното международно право, което „задължава държавите да действат с необходимото усърдие при предотвратяването и реагирането на актове на насилие срещу жени (Вж. решението на ЕСПЧ по делото Опуз срещу Турция /Opuz v. Turkey/ от 09.06.2009 т. § 78).  С други думи, задълженията, за изпълнението на които ИК закрепва гаранции, вече съществуват за България не само по силата на конкретни международни договори като Конвенцията за премахване на всички форми на дискриминация срещу жените и ЕКПЧ, но и по силата на обичайното международно право, включително, може да се твърди, на jus cogens.  Следователно, задълженията по ИК не са нови, нито непознати, в смисъла на безпрецедентни или изолирани. Те имат за свой фундамент корпус от международноправни стандарти, всички те – обвързващи за България, които ИК надгражда и така издига наднационалното право по правата на човека на следващо равнище. Новаторската природа на ИК не е по отношение на съществото на правата, които гарантира, а по отношение на гаранциите за ефективност, които предоставя, като, например, цялостния, интегриран подход за междуинституционално действие срещу насилието и обхватността на дефинициите й, които позволяват включването на всички уязвими лица и групи. Това, че държавите са задължени да работят за изкореняване на мизогинното насилие и на наследените стереотипи, които го пораждат, обаче не е новаторско, нито ново. То е кодифицирано в редица международноправни инструменти и юриспруденция по правата на човека отпреди ИК, а е и изконно съгласно естественото право.  Изложението в този раздел ще бъде непълно, ако не се позовем и на редица произнасяния на наднационални инстанции срещу България по случаи на насилие над жени, основано на пола, с които са били сезирани. Имаме предвид произнасяне на Комитета на ООН по премахване на всички форми на дискриминация срещу жените, както и решения на ЕСПЧ срещу България. Тези произнасяния по конкретни случаи също дават силни аргументи за ратификация на ИК. IV. Заключителната част, представляваща преглед на относими произнасяния на наднационални инстанции срещу България по случаи на насилие над жени, основано на пола, представяме като приложение, за да не се наруши композицията на изложението. В заключение, Висшият адвокатски съвет приема, че според Конституцията България е социална правова държава, в която човешкото достойнство е върховен принцип и основните права на личността са равни и неотменими. Българската Конституция не препятства ратификацията Конвенцията на Съвета на Европа за превенция и борба с насилието над жени и домашното насилие. Приложение: съгласно текста. ПРЕДСЕДАТЕЛ НА ВИСШИЯ  АДВОКАТСКИ СЪВЕТ: РАЛИЦА НЕГЕНЦОВА АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Становище на Висшия адвокатски съвет: Българската конституция не препятства ратификацията на Истанбулската конвенция\t\t\t"}
{"url": "https://trud.bg/%d0%bd%d0%b0%d0%b4-1-%d0%bc%d0%bb%d1%80%d0%b4-%d0%bb%d0%b2-%d1%81%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b5%d0%bd%d0%b8-%d0%bf%d0%be-%d0%be%d0%bf%d0%b5%d1%80%d0%b0%d1%82%d0%b8%d0%b2/", "text": "Над 1 млрд. лв. са договорените средства по Оперативна програма „Околна среда 2014-2020” към момента спрямо 747 млн. лв. през май 2017 г. Това съобщи министърът на околната среда и водите Нено Димов при представяне на напредъка в изпълнението на програмата на пресконференция днес. Той допълни, че по същото време миналата година обявените процедури са били за 1,3 млрд. лв., около 39% от ресурса на програмата. Днес обявените процедури са за над 1,8 млрд. лв., което представлява над 53% от ресурса на ОПОС. За период от една година броят на подписаните договори е удвоен и към днешна дата са 68. Изплатените средства спрямо миналата година са над два пъти повече – близо 238 млн. лв. спрямо 98 млн. лв. през 2017 г. При верифицирането на средствата напредъкът е най-съществен, като е почти три пъти повече – 172,5 млн. лв. спрямо 61 млн. лв. през 2017 г. „Показателите на програмата чувствително се подобряват, особено през първите 4 месеца на тази година, което показва, че инерцията на забавяне е преодоляна. В момента се наваксва с бързи темпове, но има все още много какво да се желае”, заяви министърът. Нено Димов представи основните решения, взети на 11-ото заседание на Комитета за наблюдение на ОПОС 2014-2010, което се състоя на 17 май. Той обясни, че са приети мерките, допустими за финансиране по приоритетна ос „Мерки за подобряване качеството на атмосферния въздух (КАВ)“. „Предстоят ни технически работни срещи с Националното сдружение на общините в България, на които ще се уточнят конкретните мерки и критерии. Бенефициенти по програмата ще могат да бъдат общини, които са с идентифицирани превишения на фини прахови частици (ФПЧ10). Те ще трябва да имат действаща програма за подобряване на КАВ и тя да е валидна към датата на кандидатстване”, подчерта министърът. Освен това в общинските програмите за КАВ трябва да е идентифицирано, че битовото отопление е основен източник на замърсяване с ФПЧ10 и да бъдат посочени конкретни мерки, които да адресират проблема. „Програмата е съвсем ясно насочена към домакинствата и трябва да доведе до подобряване качеството на атмосферния въздух в конкретното населено място”, обясни министър Димов. Той подчерта, че Европейската комисия ще следи много стриктно за постигането на резултатите, а именно намаляване на ФПЧ. Общините трябва много ясно да докажат, че заложените мерки ще постигнат устойчиви резултати. Това ще е индикатор, който ще бъде стриктно следен по време и след приключването на проектите. Позицията на ЕК е, че наличният ресурс не е достатъчен и затова трябва да е фокусиран върху общини и места, в които проблемът може да бъде трайно решен, допълни министър Димов. Той предупреди, че не можем да разчитаме само на европейската солидарност, а и ние като държава трябва да имаме своя принос. Според него местните власти най-добре знаят какъв е работещият подход за съответното населено място, тъй като проблемите и решенията не са еднакви за всички градове. Ръководителят на Управляващия орган на ОПОС 2014-2020 Валерия Калчева посочи, че размерът на средствата за финансиране на мерките за подобряване качеството на въздуха е е 111 млн. лв. Комитетът по наблюдение реши да не ограничава обхвата на мерките по одобрената ос. Те остават такива, каквито са били заложени първоначално при одобрението на програмата. Финансирането в първия етап ще е насочено към общини с готови програми за КАВ, където основен източник на замърсяване е битовото отопление. Средствата ще са за подмяна на отоплителни уреди, присъединяване към мрежата на топлофикация или газифициране, където има възможност. Новите отоплителни тела ще трябва да отговарят на изискванията за еко дизайн и енергийна ефективност, обясни Калчева. Министър Димов подчерта, че финансирането за домакинствата ще е 100% и разходите за подмяната ще са изцяло за сметка на ОПОС. Бенефициент по процедурата ще е съответната община, като тя ще определи домакинства с необходимост за преминаване към по-екологосъобразен начин на отопление, уточни Валерия Калчева. В момента на критериите за кандидатстване отговарят градовете Монтана, Видин, Смолян, Димитровград, София-град, Бургас и Благоевград. На следващ етап ще могат да се включат и другите общини, които вече ще имат изготвени програми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Над 1 млрд. лв. са договорени по Оперативна програма „Околна среда 2014-2020”"}
{"url": "https://trud.bg/%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d0%be%d0%b1%d1%89%d0%b8%d0%bd%d0%b0-%d0%ba%d1%83%d0%b1%d1%80%d0%b0%d1%82-%d0%b7/", "text": "Бедственото положение заради спряното сметосъбиране обяви в петък Община Кубрат. То е за срок от 7 дни и засяга всичките 17 населени места на територията на общината. „Бедственото положение е обявено във връзка с увреждане на здравето на хората и значителни последици за околната среда, свързани със замърсяване на почвата, водата или въздуха с биологични вещества и материали, вследствие на натрупани битови отпадъци и неизпълнение на договор от фирмата-изпълнител от месец април”, разясниха от Областната управа в Разград. Събирането на отпадъците е спряно през април, след като фирмата, която е била избрана по 10-годишен договор, действащ от 2015 г., не си била получила 1,2 млн. лв., постановени й със съдебно решение след спор между Общината и изпълнителя на дейността. Заради кризата с боклука, рисковете за населението и околната среда, областният управител на Разград Гюнай Хюсмен командирова в Кубрат един от заместниците си, за да изготви доклад, който да представят пред екоминистерството и Министерския съвет. Ще се търси съдействие и от оператора на депото в Разград „Основен ангажимент на Общинска администрация е да осигури услугите сметосъбиране и сметоизвозване на отпадъците на населението на територията на съответната община и не бива отношения с икономически субекти да рефлектират върху гражданите и да се създава опасност за тяхното здраве, както и да се ангажира държавен ресурс за решаване на проблеми от компетенциите на общинската власт”, съобщиха от Областната управа в Разград и допълниха, че независимо от това г-н Хюсмен е съпричастен с проблема на жителите на Кубрат и ще съдейства разрешаването му в сферата на своите компетенции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Бедствено положение в община Кубрат заради спряно сметосъбиране\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%89%d0%b5-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d1%80%d1%83%d1%81%d0%ba%d0%b8%d1%8f-%d0%bf%d1%80%d0%b5%d0%bc/", "text": "Президентът на България Румен Радев и премиерът на Русия Дмитрий Медведев ще обсъдят на 21 май в Москва реализацията на съвместни проекти, съобщи пресслужбата на руското правителство, цитирана от ТАСС. “По време на преговорите министър-председателят на Руската федерация Дмитрий Медведев и президентът на Република България Румен Радев планират да обсъдят актуални въпроси от руско-българското търговско-икономическо и културно-хуманитарно взаимодействие, реализацията на съвместни проекти в енергетиката, промишлеността, транспорта и други области”, се казва в съобщението.  по покана на президента на Руската федерация Владимир Путин. Лидерите на двете държави ще се срещнат в Сочи на 22 май, уточнява ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Румен Радев ще разговаря с руския премиер Дмитрий Медведев в Москва преди срещата си с Владимир Путин в Сочи"}
{"url": "https://trud.bg/%d0%bf%d1%8a%d1%82%d0%b5%d0%ba%d0%b8-%d0%b7%d0%b0-%d0%b4%d0%be%d1%81%d1%82%d1%8a%d0%bf-%d0%bd%d0%b0-%d1%85%d0%be%d1%80%d0%b0-%d1%81-%d1%83%d0%b2%d1%80%d0%b5%d0%b6%d0%b4%d0%b0%d0%bd%d0%b8%d1%8f-%d1%89/", "text": "Процесът за осигуряване на достъп за хора с увреждания до плажната ивица и морската вода е напреднал. Направени са конкретни стъпки от страна на Министерството на туризма и концесионерите като между тях са сключени допълнителни споразумения за изграждане на пътеки, по които да се осигури придвижването с инвалидни колички. Това стана ясно в отговор на министъра на туризма на въпрос на бургаските депутати от ГЕРБ Димитър Бойчев, Ивелина Василева, Диана Саватева, Галя Василева, Ася Пеева и Иван Вълков по време на днешния Парламентарен контрол, съобщиха от ГЕРБ-Бургас. Питането е провокирано от среща на представители на фондация “Щедрост за живот” с народния представител Димитър Бойчев в приемния му ден в Бургас. Те отбелязват, че в Бургас има осигурен достъп за хора с двигателни увреждания до алеите в Приморския парк. Монтирани са бетонни рампи даващи възможност за придвижване с инвалидни колички, но достигането до самата морска вода е невъзможно. В отговор какво е предприето за осигуряване на достъпна среда до черноморските плажове, министър Николина Ангелкова заяви, че през изминалата година са проведени консултации с организации на хората с увреждания за разрешаване на казуса. В процес на реализация са конкретни дългосрочни решения чрез задължения, които Министерството на туризма е вменило на наемателите и концесионерите на морските плажове с допълнителни споразумения към договорите им, в сила още от този летен сезон. Според тях, на 44 морски плажа следва да бъдат монтирани подходи и преместваеми пътеки, които да гарантират достъпа и придвижването по плажните ивици на хората с двигателни проблеми. Пътеките трябва да бъдат съобразени със специфичните характеристики на отделните плажове като релеф, повърхност и морски течения, а обслужващите ги водни спасители ще трябва да бъдат преквалифицирани. Министър Ангелкова подчерта още, че няма да се отстъпва от поетите ангажиментите и се предвижда интензивен контрол за спазване на договорните задължения на наемателите и концесионерите, включително – за монтиране на въпросните съоръженията за придвижване на хората с увреждания по плажните ивици.  Димитър Бойчев, който е член на Комисията по икономика и туризъм в 44-то НС, добави, че предприетите мерки от Министерството са адекватни, но трябва да се надграждат до осигуряването на равен достъп за всички желаещи да стигнат до плажовете и самата морска вода.", "date": "2018.05.18", "title": " Пътеки за достъп на хора с увреждания ще бъдат монтирани на 44 морски плажа"}
{"url": "https://trud.bg/%d0%b8-%d0%bb%d0%be%d0%ba%d0%be-%d0%bf%d0%b4-%d0%b2%d1%8a%d1%81%d1%82%d0%b0%d0%bd%d0%b0-%d1%81%d1%80%d0%b5%d1%89%d1%83-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d1%85/", "text": "Ръководството на „Локомотив“ (Пловдив) подкрепи софийските грандове „Левски“ и ЦСКА в протеста срещу евентуалните предстоящи промени в закона за хазарта. Подобно на „сини“ и „червении“, и на „Лаута“ са убедени, че едно такова решение ще удари сериозно по родните клубове и развитието на футбола у нас.  „На мнение сме, че ограничаването на непряката реклама на лицензирани букмейкъри и организатори на хазартни игри ще има дълбок негативен ефект върху възможностите за развитие и финансовата стабилност на редица клубове със сериозна фенска подкрепа от Първа, Втора и Трета лига на България… Промените, които се дискутират, могат да забранят на спортните клубове да рекламират върху екипи, фен-артикули, рекламни пана и др. името и логото на фирмата – организатор на хазартни игри, която ги спонсорира. Това ще доведе до оттеглянето на такива фирми от българския спорт и пренасочването на милиони левове от бюджетите им към други държави.“  Само преди дни подобно мнение изказаха още БФС, Христо Стоичков и федерацията по волейбол.", "date": "2018.05.18", "title": " И „Локо“ (Пд) въстана срещу закона за хазарта"}
{"url": "https://trud.bg/%d1%83%d1%87%d0%b5%d0%bd%d0%b8-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b0%d0%b2%d0%b0%d1%82-%d0%b7%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b7%d0%b0-%d0%ba/", "text": "Британски учени предупреждават, че в близко бъдеще може да възникне епидемия, за която няма да има ефикасни лекарства, пише научното списание Сайънс. Изданието цитира изследването на специалисти от лондонския “Импириъл колидж” и от университета в Ексетър. От разработката им става видно, че паразитиращите гъби еволюират толкова бързо, че в скоро време те могат да станат невъзприемчиви към лечение. А това ще породи епидемии сред хората, животните и растенията. Според учените в най-близко бъдеще паразитиращите гъби ще се превърнат в подобие на устойчивите на антибиотици супербактерии. За това ще спомогне дългото и редовно използване на препарати за лечение на гъбичния стоматит – заболяване с гъбични поражения върху кожата на хората. В статията са приведени и данни за това, че гъбичните инфекции взимат повече жертви сред хората, в сравнение с рака на гърдата и маларията. А смъртността от гъбичните заболявания е сравнима с тази от туберкулозата и СПИН-а. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Учени предупреждават за епидемия, за която няма да има лекарства"}
{"url": "https://trud.bg/%d0%bd%d1%8f%d0%ba%d0%be%d0%bb%d0%ba%d0%be-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d1%83%d1%87%d0%b8%d0%bb%d0%b8%d1%89%d0%b5/", "text": "При стрелба, открита в училище в американския щат Тексас са ранени няколко ученици. Нападателят е арестуван, съобщи Washington Post. Заместник-директорът Крис Ричардсън потвърди, че стрелецът е влязъл в пределите на гимназия „Санта Фе“ край Хюстън. „В момента нападателят е арестуван и обезвреден“, уточни той. Според местната полиция в момента учениците са евакуирани и са преместени на място, където да бъдат прибрани от родителите си. „Не мога да кажа нищо за ранените, защото в момента ще бъде чиста спекулация“, допълни Ричардсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Няколко ранени след стрелба в училище в Тексас"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d1%84%d0%be%d1%80%d1%83%d0%bc-%d0%b7%d0%b0-%d0%b4%d0%be%d0%b1%d1%80%d0%b8-%d0%bf%d1%80%d0%b0/", "text": "Банско бе домакин на първия форум за споделяне на добри практики от работата на местните власти, организиран от Министерството на регионалното развитие и благоустройство. Той бе проведен в рамките на ръководената от МРРБ, вече осем години, Процедура по присъждане на Етикет за добро управление на общините в изпълнение на Стратегията за добро управление на Съвета на Европа. Отличените общини, сред които община Банско, представиха свои добри практики – подобрения в работата на администрациите, създадени за да отговорят по-добре на очакванията на гражданите в различни сфери на местното самоуправление. Форумът бе открит от заместник-министъра на регионалното развитие Валентин Йовев и кмета на планинската община Георги Икономов. „Поздравявам ресорното министерство, както и всички общини, които имаха амбицията и смелостта да защитят своят Етикет за иновативно и добро управление. Всички, които са участвали знаят колко трудоемка задача е това. Но след като вече два пъти община Банско успешно защитава кандидатурата си, мога да кажа, че самооценката по зададените обективни критерии, оценката на общинския съвет и най-вече на гражданите, е изключително полезна за самата администрация. Работата по Етикета реално помага за подобряване на административните процеси, както и за промяната в мисленето на администрацията – основният фокус да бъде изместен в посока граждани и бизнес” заяви Икономов по време на откриването на събитието. По време на форума бяха представени добрите практики на общини в три ключови сфери – достъп до инормация, открито и прозрачно управление; Нови решения и добри практики – иновации и отвореност за промени; и Устойчивост и дългосрочна ориентация за развитие. През месец септември предстои провеждането на още едно подобно събитие, поставящо си за задача обмяна на опит и нови административни решения между общинските власти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Банско – домакин на форум за добри практики, организиран от МРРБ"}
{"url": "https://trud.bg/%d0%bd%d0%b0-%d0%b2%d1%8a%d0%bd%d1%88%d0%bd%d0%be-%d0%be%d1%86%d0%b5%d0%bd%d1%8f%d0%b2%d0%b0%d0%bd%d0%b5-%d0%b8-%d0%bc%d0%b0%d1%82%d1%83%d1%80%d0%b0-%d0%bf%d0%be-%d0%b1%d0%b5%d0%bb-%d1%81%d0%b5-%d1%8f/", "text": "Учениците в 12 клас ще се явят на зрелостния изпит по български език и литература в понеделник, 21 май. Изпитният вариант ще бъде определен на случаен принцип от компютър, а клавиша с командата ще натисне един от присъстващите в залата журналисти. Изпитът ще започне в 8.00 часа, съобщиха от МОН. Авторът и произведението за 41-ви въпрос ще бъдат обявени по Българското национално радио в 12.00 часа. В 8.50 часа, ще бъде изтеглен и изпитния вариант (от три възможни) по български език и литература за изпита след VII клас за националното външно оценяване, в това число и преразказа на непознат текст с дидактическа задача. Изпитът за седмокласниците започва в 10.00 часа. След 16.00 часа на сайта на министерството ще бъдат публикувани изпитните варианти и ключ с верните отговори и за двата изпита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " На външно оценяване и матура по БЕЛ се явяват учениците в 12-и и 7-и клас в понеделник"}
{"url": "https://trud.bg/%d0%b4%d0%b6%d0%be-%d1%85%d0%b0%d1%80%d1%82-%d1%89%d0%b5-%d0%b1%d1%8a%d0%b4%d0%b0-%d1%81-%d1%84%d0%bb%d0%b0%d0%bd%d0%b5%d0%bb%d0%ba%d0%b0%d1%82%d0%b0-%d0%bd%d0%b0-%d0%b0%d0%bd%d0%b3%d0%bb%d0%b8%d1%8f/", "text": "Джо Харт, стражът на Англия, останал извън състава за мондиала в Русия, проговори за пръв път след неприятната вест. Играчът на “Манчестър Сити”, играл през сезона под наем в “Уест Хем”, разкри, че трудно е приел решението на селекционера Гарет Саутгейт. “След като в продължение на две години се опитах да направя максималното в една наистина тежка ситуация за мен, е трудно да се приеме. Гордея се от работата, която свърших, играейки във всяка минута от квалификациите. Имах съществена роля за класирането ни. Знам какъв принос имам за отбора, но нещата са такива, каквито са. Успех на тима. Играчите знаят, че дори и да не съм там, ще съм с фланелката на Англия, този път като фен, и ще ги подкрепям през цялото време. Не се страхувайте от нищо. Отидете и ги разбийте”, написа Харт в своя профил в “Инстаграм”.", "date": "2018.05.18", "title": " Джо Харт: Ще бъда с фланелката на Англия, дори и като фен"}
{"url": "https://trud.bg/%d0%bd%d0%be%d0%b2%d0%b0-%d0%b5%d0%ba%d0%be-%d0%b4%d0%b5%d1%82%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%be%d1%82%d0%b2%d0%b0%d1%80%d1%8f-%d0%b2%d1%80%d0%b0%d1%82%d0%b8-%d0%b2/", "text": "В Бургас отваря врати първата по рода си еко детска градина. Тя ще носи името “Пинокио” и в нея децата ще се възпитават в среда, изградена от естествени материали. ДГ “Пинокио” е иновативното детско заведение, изградено от Община Бургас със средства от Оперативна програма “Региони в растеж”. Тя се намира в районния център на комплекс “Меден рудник” до закрития плувен басейн. В тази част на града живеят хиляди млади хора с малки деца. В “Пинокио” всеки ден малчуганите ще имат занятия на открито, независимо какво е времето. Целта е те да имат непрекъснат контакт с външната среда и природата, което е един от благоприятните фактори за развитието и укрепването на организмите им. Акцентът в отношението и възпитанието към децата е тясно насочен към опазването на околната среда и воденето на здравословен начин на живот. Под формата на игра децата ще опознават естествените материи. За това в двора на учебното заведение ще има обособени няколко специални зони. В една от тях ще има специална сензорна пътека, покрита с различни предмети от заобикалящия ни свят като камъчета, вода, зеленина, пясък и дърво. Минавайки по нея, децата ще имат възможността да се докосват до всяка една от материите. В друга част от външното пространство на ДГ “Пинокио” ще има дъски за рисуване с восък и акварел. Логически игри и пъзели ще помагат на децата при изучаването буквите и геометричните фигури. Техните елементи ще са изработени също от естествени материали. Опознаването на живата природа ще е важен елемент от учебната програма в ДГ “Пинокио”. Част от знанията децата ще придобиват от работата си като изследователи. За целта те ще наблюдават живота на обитателите на езерото Вая с далекоглед, за да научат кое е важното за съществуването на всеки един животински вид. В двора на учебното заведение ще бъде обособена и билкова градина. В нея под наблюдението и грижите на малчуганите ще се отглеждат лайка, мащерка, мента, маточина. От тях ще се приготвя чай за закуската на децата, а топлата напитка ще се подслажда с мед от собствени кошери. Всяко кътче в детската градина ще се използва рационално за обучение и забавление на децата. Във фоайетата ще има творчески работилнички, в които от естествени материали децата ще изработват различни предмети. Родителите също ще участват в процеса на обучение. Предвижда се всеки от тях веднъж в месеца да прекарва по един ден с групата на своето дете. Целта е близостта и съвместната работа на преподаватели, родители и деца да създаде една по-добра атмосфера в учебния процес. Новата детска градина ще бъде завършена съвсем скоро и ще отвори врати през септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Нова еко детска градина отваря врати в Бургас"}
{"url": "https://trud.bg/%d0%bf%d0%b0%d1%82%d1%80%d0%b8%d0%be%d1%82%d0%b8%d1%87%d0%b5%d0%bd-%d0%ba%d0%be%d0%bd%d0%ba%d1%83%d1%80%d1%81-%d0%b7%d0%b0-%d1%83%d1%87%d0%b5%d0%bd%d0%b8%d1%86%d0%b8-%d1%81%d0%b5-%d0%bf%d1%80%d0%be/", "text": "Конкурс, под надслов „С България в сърцето”, събра десетки ученици, преподаватели и граждани в залата на Регионалния исторически музей в Благоевград. Надпреварата се организира от културната институция, Община Благоевград и Регионалното управление на образованието. Поетичният рецитал на родолюбива тематика е посветен на 24-ти май и обедини учебните заведения в града, съобщиха от Община Благоевград. 15 училища определиха по един свой ученик, като всички участници бяха от пети до десети клас и се представиха със стихотворение. Те бяха оценявни от петчленно жури с председател Юлиана Христова-старши експерт по български език и литература в РУО. Всички творби бяха с акцент върху България, българския език, култура и народност. Учениците очароваха присъстващите с чувството и с ентусиазма, с които представиха избраните от тях стихотворения. Първото място спечели Джулия Секулова от Шесто СУ „Иван Вазов”, която рецитира творба на Божидар Божилов. Тя получи книги, грамота и допълнителни награди. Нейните съученици от класа ще могат да посетят веднъж музея безплатно, а за нея свободният вход е за една година. За победителката бе осигурна и парична награда от 100 лева. Второто място журито отреди за Зара Милушева, а третото – за Христина Цонкова от Езикова гимназия „Акад. Людмил Стоянов“. Участниците получиха книги и грамоти. „Благодарим за подкрепата на Община Благоевград, надяваме се този конкурс да стане ежегоден”, споделиха след награждаването и организатори, и участници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.18", "title": " Патриотичен конкурс за ученици се проведе в Благоевград"}
