{"url": "https://trud.bg/%d0%bd%d0%b0%d0%bb%d0%b0%d0%b3%d0%b0%d1%82-%d0%bd%d0%be%d0%b2%d0%b8-%d0%b8%d0%b7%d0%b8%d1%81%d0%ba%d0%b2%d0%b0%d0%bd%d0%b8%d1%8f-%d0%b7%d0%b0-%d0%b4%d1%8a%d1%80%d0%b2%d0%b0%d1%82%d0%b0-%d0%b7%d0%b0/", "text": "Нови и по-високи изисквания за качеството на дървата и въглищата, ползвани за битово отопление,   от Министерството на околната среда и водите. Текстовете предвиждат въвеждане на норми за допустимо съдържание във въглищата и дървата на сяра до 1%, пепел до 12 на сто и влага, която не трябва да превишава 20 процента. Отделно са предвидени и нови изисквания за начина, по който ще се предлагат твърдите горива на потребителите – дървата и въглищата ще трябва да са пакетирани и етикирани по определен начин. Те ще могат да се продават само ако са запечатени добре в пакет с минимални тегло от 25 кг. Опаковката не трябва позволява тяхното разсипване и промяна на качеството им. Търговците, които продават дърва и въглища, ще трябва да отговарят на определени нови условия. „Лицата, които съхраняват и/или разпространяват твърди горива, са длъжни да извършват тези дейности, които съответстват на изискванията за качество, пакетиране и етикетиране, придружени са с декларация за съответствие на всяка партида и са с наименования и предназначение“, пише в проекта на наредбата. Етикетът на пакетите трябва да съдържа: вид на твърдото гориво, нето тегло в килограми, както и процентно съдържание на сяра, пепел и обща влага. И още: информация за лицето, което пуска продукта на пазара, номер на партидата, номер и дата на издаване на декларацията за съответствие. За контрола на качеството на твърдите горива ще отговаря Държавната агенция за метрологичен и технически надзор. Нейните служители ще могат да взимат проби от дървата и въглищата за продан, които ще дават за изследване в сертифицирани лаборатории. Ако твърдото гориво не отговаря на изискванията, то не може да стигне на пазара, а ако вече е там, се изтегля. Една от основните цели на наредбата е подобряването на качеството на въздуха у нас. По данни на Брюксел и Световната банка една от основните причини за неговото замърсяване е именно битовото отопление, за което се използват ниско качествени твърди горива. Мярката е заложена в Националната програма за подобряване качеството на въздуха за периода 2018 – 2024 г, приета от Министерския съвет преди месец.", "date": "2019.07.24", "title": " Налагат нови изисквания за дървата за огрев\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%be%d1%82%d0%b3%d0%be%d0%b2%d0%be%d1%80%d0%b8%d1%82%d0%b5-%d0%bd%d0%b0-%d0%bd%d0%b0%d0%bf-%d0%bd%d0%b0-%d0%bd%d0%b0%d0%b9-%d1%87%d0%b5%d1%81%d1%82%d0%be-%d0%b7%d0%b0/", "text": "Отговори на най-често задаваните въпроси за изтеклите данни от НАП публикува на сайта си приходната агенция. Ето кои са те: 1. Как да проверя има ли мои лични данни, които са незаконно разкрити? Можете да направите проверка в новата електронна услуга, която ще бъде публикувана в сайта на НАП веднага, след като експертите сравнят дали публикуваните данни не са били манипулирани. Гражданите, чиито номера на валидна лична карта, датата на издаване и валидността й е била неправомерно разкрита, в комбинация с трите им имена, ЕГН и адрес, ще бъдат лично информирани от НАП възможно най-бързо. Общият брой на тези граждани е 189. За всички останали физически лица, за които има незаконно разпространени лични данни, няма необходимост да сменят личната си карта. 2. Възможно ли е някой да продаде мой имот или кола без да разбера? Продажбите на имоти и автомобили в България стават задължително в нотариална форма и с нотариална заверка на подписите. Процедурата изисква участие на нотариус, който има достъп в реално време до база данни на документите за самоличност в страната, включително снимките на притежателите им. Нотариусът може и трябва да се увери, че купувачът и продавачът, които са се явили при него, са същите хора от базата данни от първичните регистри в Република България, т.е извършва се проверка за идентичност на страните. Също така, нотариусите имат достъп до компютърна база данни с пълномощни, издадени да послужат пред банките и пред Агенцията по вписванията, както и достъп до базата данни за моторни превозни средства и техните собственици. Дори някой да е узнал Вашите лични данни, за да продаде имот или автомобил, то трябва да извърши едно или повече престъпления. Освен това, за продажбата на имоти и автомобили задължително се представят нотариален акт или регистрационен талон, чиято актуалност се проверява в реално време, и без тях сделка не може да се осъществи. НАП е информирала Нотариалната камара в България за разпространението на чувствителна информация, като нотариусите ще изповядват сделки с повишено внимание. Според Нотариалната камара, има достатъчно гаранции, че опити за незаконно прехвърляне на имот или превозно средство ще бъдат парирани от нотариусите в страната. Вижте по-подробна информация, предоставена от Нотариалната камара на Република България. За Ваше спокойствие, бихте могли да активирате SMS известяване за сделки с Ваши имоти – услуга, предоставяна от Агенция по вписванията – http://sms-imot.registryagency.bg/. Агенцията по вписванията предлага SMS известявания и за движенията по фирмени партиди, като повече за това можете да видите на сайта й. 3. Възможно ли е някой да получи кредит или лизинг от мое име? Банковите и финансови институции, които отпускат кредити или лизинги, са длъжни по закон да се уверят, че сключват договора с лицето, чиито лични данни са посочени в документа за самоличност. Отпускането на кредит/лизинг на някого другиго изисква извършването на едно или повече престъпления, освен злоупотребата с чужди лични данни. Банките и финансовите институции, отпускащи кредити (вкл. бързи кредити) и лизинги, са информирани от НАП за неоторизирания достъп до данни, като им е препоръчано да работят с повишено внимание при идентифицирането на клиенти. От Асоциация на банките в България заявиха, че и към момента има достатъчно надеждни механизми за установяване самоличността на лицата, кандидатстващи за банков кредит. От Българска асоциация за лизинг потвърждават, че техните членове извършват задължително, както идентификация по документи, така и лична идентификация на всеки свой клиент, така че сключване или промени по договор за лизинг не могат да се случат без личното присъствие или надлежната електронна идентификация с валиден електронен сертификат. От Асоциация за отговорно небанково кредитиране (АОНК), в която членуват компании в сектора за т.нар. „бързи кредити“, уверяват, че и към момента членовете на асоциацията прилагат значителен брой надеждни мерки за проверка на самоличността на новите кредитоискатели и текущите кредитополучатели, поради което до злоупотреби с чужди лични данни не би могло да се стигне. Дори предварителното одобрение за кредит/лизинг да става онлайн, задължително е да се сключи писмен договор, подписан на хартия или електронно от страните. Финансовата институция трябва да се увери, че лицето, чиито данни от документа за самоличност са вписани в договора, е същото, което го сключва. Няма риск за неоторизиран достъп до електронното банкиране, защото такива данни никога не са се съхранявали в НАП. 4. Има ли риск при сделки, сключени с пълномощно, заради неправомерно разпространените данни? При сделките с пълномощно една или повече от страните не участва лично. Сделките с имоти и коли задължително се сключват с нотариално заверено пълномощно, т.е. пълномощното е подписано и подпечатано от нотариус и описано в неговите нотариални книги, след като се е уверил лично, че действително упълномощителят е този, чиито данни са вписани в документа. Всички останали нотариуси имат достъп до компютърна база данни на издадените пълномощни и могат да проверят дали всеки документ е истински. Вижте по-подробна информация, предоставена от Нотариалната камара на Република България. 5. Възможно ли е някой да прехвърли фирма с дългове на мое име? Подобен опит ще е съпроводен с извършването на едно или повече престъпления. Сделките с цели предприятия или с дялове на търговски дружества изискват нотариална заверка и писмен договор. В случая с продажба на цяло предприятие се изисква и удостоверение от НАП. Нотариалната камара в България е информирана от НАП за изтичането на чувствителни данни и сделките в следващите месеци ще се извършват с повишено внимание, като нотариусите имат достъп до всички пълномощни, издадени да послужат пред Агенцията по вписванията. 6. Има ли риск да станат публично известни мои заболявания или данни за медицинското ми досие и лечение? Не. Информацията на НАП, която е неправомерно разпространена, се отнася до здравно-осигурителния статус на гражданите, т.е за това, дали са плащани здравно-осигурителни вноски. Данните от медицинското Ви досие не са събирани от НАП и не са били разкрити, тази информация е защитена. 7. Има ли в неправомерно разкритите данни информация за персоналния ми идентификационен номер (ПИК) от НАП. В незаконно разпространените към момента данни няма информация за персонални идентификационни кодове, издадени от НАП. Независимо от това, Ви препоръчваме да смените своя ПИК от НАП. Това става безплатно в портала за електронни услуги на приходната агенция – https://inetdec.nra.bg/eservices.html или в произволно избран от Вас офис на НАП. 8. Изтекла ли е информация за електронния ми подпис и може ли някой да злоупотреби с него? Не. Електронният подпис на физическо или юридическо лице се използва с парола и отделно изисква достъп до физически носител (най-често e записан на USB устройство). Не съществува риск за вашия електронен подпис, заради неправомерно разкритите данни на НАП. 9. Общи препоръки – Бъдете внимателни, ако някой контактува с вас по телефон или имейл и в следствие на това иска от Вас да направите нещо с финансов или личен характер. – Не давайте на никого информация за банкови сметки, за дебитни или кредитни карти, независимо за кого се представя човекът, който се свързва с Вас. – Предупредете близките и роднините си, че лични данни за Вас са станали публично достъпни и ги посъветвайте никога да не правят нещо с финансови последици, ако не са се свързали предварително директно с Вас. – За Ваша допълнителна сигурност, можете да смените паролите на електронната поща, която ползвате. – Ако имате данни, че някой се опитва незаконно да придобие Ваше имущество или да поеме задължение от Ваше име, свържете се незабавно с районното управление на полицията по местоживеене. – Допълнителна информация по въпроси, свързани с незаконно разпространените лични данни можете да получите от НАП на телефон 0700 18 700 (на цената на градски разговор от стационарен телефон и по стандартната тарифа на съответния мобилен оператор). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Вижте отговорите на НАП на най-често задаваните въпроси за изтеклите данни"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d1%81%d1%8a%d1%8e%d0%b7%d0%b0-%d0%bd%d0%b0-%d1%81%d1%8a%d0%b4%d0%b8%d0%b8%d1%82%d0%b5-%d0%ba%d0%b0%d0%bb/", "text": "Провалилият се като правосъден министър Христо Иванов, неуспели кандидати за депутати от партията му, служители на подсъдимия Иво Прокопиев и щатни НПО-протестъри с атака срещу ВСС и номинацията на Иван Гешев за главен прокурор. Свързани с Цветан Василев ги подкрепят Сбор на всички неплажуващи професионални протестъри е свикан за четвъртък сутринта пред сградата на Висшия съдебен съвет (ВСС). Целта е – опит за саботаж на кандидатурата на зам.-главния прокурор Иван Гешев за следващ „обвинител №1“. Непосредствено след единодушната номинация на Гешев от Прокурорската колегия, която кадровиците представиха в понеделник, проваленият правосъден министър във втория кабинет на Бойко Борисов – Христо Иванов – започна „кална кампания“ срещу „двигателя“ на успешните акции на Специализираната прокуратура в последните две години. Във вторник, в интервю за БНТ Иван Гешев прогнозира, че ще бъде обект на атаки от кръгове, свързани с подсъдими лица, назовавайки директно имената на олигарха от Разград Иво Прокопиев и на политическото му прокси – лидерът на „Да, България“ Христо Иванов. За да не опровергаят очакванията на Гешев, „болшевиките“, както ги определи самият зам.-главен прокурор са решили да атакуват кадровия орган на съдебната власт, който по традиция провежда заседание на Пленума си всеки четвъртък от 09.30 часа сутринта. С необосновани твърдения, манипулации и откровени неистини, провалени кандидати за депутати, служители от изданията на подсъдимия Прокопиев, голямо количество щатни агенти на чуждо влияние от неправителствени организации, придобили широка известност и като „професионални протестъри“, вече са заявили присъствие на партийния митинг на „Да, България“. Макар и формално призивът да идва и от „Демократична България“, профилът на заявилите присъствие показва, че това са основно лица, свързани с ГМО-проекта на олигархичния кръг „Капитал“ и по-малко от партията на бившия премиер Иван Костов – ДСБ. Оказва се, че участие в партийното мероприятие е заявил и действащ съдия – Калин Калпакчиев, настоящ председател на Съюза на съдиите в България (ССБ), финансиран през годините с грантове от чуждестранни организации и държави. Ако Калпакчиев осъществи и физическо присъствие пред сградата на ВСС, в която изкара пет години като съдебен кадровик, то той ще допусне нарушение на чл. 9, т.2 от Кодекса за етично поведение на българските магистрати, в който ясно е разписано: „Магистратът не участва по какъвто и да е начин в партийно- политическа дейност и не се намесва в политически или бизнес среди на влияние“. Противното би могло да се разглежда като недопустим конфликт на интереси и да бъде основание за образуване на дисциплинарно производство срещу Калпакчиев за уронване престижа на съдебната власт, като за това може да му се иска и дисциплинарно уволнение. Лозан Панов бойкотира заседанието на ВСС и партийното сборище на „Да, България“ Координацията на „активното мероприятие“ обаче се оказва не толкова успешна, защото въпреки очакванията, че в него ще се включи и „политик №1“ в съдебната власт – председателят на Върховния касационен съд (ВКС) Лозан Панов, той планира да бойкотира заседанието на кадровия орган и партийното сборище на „Да, България“. Панов си е разписал командировка до Пловдив, където е насрочил среща със съдиите от района, които иначе твърди, че „не ръководи“. Иван Гешев излезе прав и за друго, че срещу неговата номинация ще бъдат мобилизирани и свързани с подсъдимия и укриващ се в Белград фараон Цветан Василев. Прави впечатление, че улични метежници, свързани с основния отговорен за фалита на КТБ, други подсъдими по делото, списвачи на доноси и компромати в „медии“, ангажирани със защитата на Василев, засега заявяват по-скоро подкрепа за партийното мероприятие на Христо Иванов и Иво Прокопиев, отколкото готовност да присъстват на място. Не е изключено „хората на Василев“ все пак да се включат или да организират собствена провокация, в отчаян опит да натрапят номинацията на следователя Бойко Атанасов, за когото стана ясно, че е завършил юридическото си образование със Среден 3, а за да не проваля разследвания, многократно е бил отстраняван от досъдебни производства. В четвъртък и другия понеделник са двете последни възможности, при които най-малко трима от членовете на Прокурорската колегия или правосъдният министър могат да правят номинации за главен прокурор. При всички положения „хибридният протест“ в четвъртък е само началото на „калната кампания“ по избор на следващия главен прокурор. И макар той да е персонално насочен срещу Иван Гешев, негови адресати са и членовете на ВСС, чиято отговорност е изборът, който те ще направят на 24 октомври т.г. Вече е ясно, че тогава се очаква да е кулминацията на „активните мероприятия“. Последната фаза ще е, ако най-малко 17 от кадровиците изберат нов главен прокурор. Тогава обект на натиск ще бъде и президентът Румен Радев, за да не подпише указ за утвърждаване на избора на ВСС. Но дори и това да се случи, от Прокурорската колегия вече заявиха, че имат нагласата да повторят избора си, направен след консултации с двете съсловни организации на прокурорите и следователите. В крайна сметка след три месеца ще е известно – ще има ли България главен прокурор, преминал през всички стъпала от кариерата, подкрепен от колегите си и показал, че има волята и смелостта да се изправя срещу смятани за недосегаеми политици, влиятелни бизнесмени и олигарси или държавата ще капитулирала пред шепа марионетки на задкулисието.", "date": "2019.07.24", "title": " Председателят на Съюза на съдиите Калин Калпакчиев е заявил участие в партиен митинг"}
{"url": "https://trud.bg/%d0%bd%d1%84%d1%81%d0%b1-%d0%bd%d0%b0%d0%bf%d1%83%d1%81%d0%bd%d0%b0-%d0%ba%d0%be%d0%b0%d0%bb%d0%b8%d1%86%d0%b8%d0%be%d0%bd%d0%bd%d0%b8%d1%8f-%d1%81%d1%8a%d0%b2%d0%b5%d1%82-%d0%bd%d0%b0-%d0%be%d0%b1/", "text": "Представители на НФСБ напуснаха коалиционния съвет на „Обединени патриоти“. По думите на Валери Симоеонов „напуснахме коалиционния съвет, защото нямаше нормални условия за провеждането му“. Това се случи, след като медиите бяха поканение да присъстват на събранието. Симеонов обясни, че съветът е имал да решава тежки проблеми с бездействието на групата „Обединени патриоти“. „Това е точка, която внесоха колегите от „Атака“. Ние приехме да я разглеждаме тази точка. Решихме, че това ще бъде първа точка. В един момент в самото начало на дискусиите, докато избираме водещ на заседанието, не знам кой, но под разпореждането на г-н Сидеров, ви покани вас. Станахте свидетели на тази унизителна сценка, на това блъскане. Не мисля, че по този начин има нормални условия за провеждането на коалиционен съвет в това помещение с толкова камери“, заяви още Симеонов. „Явно подписите под споразумението не важат вече, скандалът на коалиционния съвет беше сценарий на „Атака“, каза още лидерът на НФСБ. „Не виждам желание в коалиционните си партньори за диалог. Как така ще се води диалог в едно тясно помещение, с прекъсване, с надвикване. То поначало разговорът не започна добре“, допълни Симеонов. На въпрос дали това е било подготвен сценарий, Симеонов заяви: „Повече от да. При цялото ми уважение към медиите, ние не сме канили медии на тази среща, нито сме я обявили отворена. В един момент, когато се събрахме, видяхме, че вън в коридора е пълно с камери и с журналисти. Много добре знаете, че има срещи, на които са канени медиите и на които не са канени. В наше лице ние с ВМРО не сме канили медии, става ясно, че са поканени от „Атака“. След като са поканили много медии и се стига до това блъскане вътре, това каране вътре унизително за нас и за вас, това е сценарий на „Атака“. Целта е медиен скандал“, заяви още Симеонов. На въпрос защо не са останали вътре да си говорят, Симеонов заяви, че вътре не е можело да се диша от толкова хора. Той посочи, че Валентин Касабов не се е провъзгласил за съпредседател, защото 20 души са гласували за него. „Има достатъчно грамотни юристи между нас“, заяви още Симеонов.", "date": "2019.07.24", "title": " НФСБ напусна коалиционния съвет на „Обединени патриоти“, нямало нормални условия за провеждането му"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b7%d0%b0-f-16-%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b0%d1%86%d0%b8%d1%8f%d1%82/", "text": "Президентът Румен Радев направи в заявление допълнителни разяснения относно мотивите за налагане на вето върху Закона за ратифициране на договорите за покупката на самолетите F-16. „Преди броени дни българският парламент ратифицира международните договори за покупка на нови изтребители F-16 – дългоочаквана и необходима стъпка за модернизацията на българските военновъздушни сили и отбранителните способности на страната. Но тя не може да става за сметка на интересите на българските граждани и достойнството, и суверенитета на България“, заяви държавният глава. „Задължителен е нов дебат в Народното събрание, който да даде ясен отговор как са защитени българските интереси“, призова Радев. Той отново заяви, че има скрити разходи, които България ще плаща тепърва, а и самият договор предлага промяна на клаузите едностранно от производителя. „Поемането на задължения, свързани със скрити и неясни разходи, обвързват българските правителства. Кога ще придобием пълния необходим пакет, който гарантира многофункционалността на самолета?“, попита Радев. Цялото изявление: Уважаеми сънародници, Преди броени дни българският парламент ратифицира международните договори за покупка на нови изтребители Ф-16. Това е дългоочаквана и необходима стъпка от модернизацията на Българските военновъздушни сили за отбранителните способности на страната. Но тя не може да става за сметка на  интересите на българските граждани и достойнството и суверенитета на България. Затова се възползвах от конституционните си правомощия и наложих вето на закона за ратификация. Решението на правителството тези международни договори да не стават публично достояние задължава народните представители да информират обществеността за характера на поетите задължения и получените срещу тях отбранителни способности. Задължителен е нов дебат в Народното събрание, който да даде ясен отговор как са защитени българските интереси по отношение на: Цената за придобиване от 2.2 млрд. лева без ДДС при 100% авансово плащане; Срока за доставка на самолетите най-рано след 4-5 години; Орязания пакет въоръжение, оборудване, обучение и услуги, при който самолетът остава с ограничени способности; Скрити и неуточнени разходи, които България ще плаща впоследствие по отношение на инфраструктура, транспорт, въоръжение, оборудване, обучение, услуги, данъци и такси; Промяна на клаузите на договора едностранно от изпълнителя без съгласуване с българската страна по отношение на цени, срокове и обем на доставки и услуги; Неустойки на неизпълнение. Поемането на задължения, свързани със скрити и неясни разходи, въвлича за десетилетия напред българските правителства в значителни финансови задължения. Освен това – разходите по придобиване, постигнати включително и с емитиране на нов дълг, поставя под въпрос възможностите за навременно осигуряване на липсващите способности. Държа да подчертая – не конкретният тип самолет сам по себе си, а наличието на реални способности определя авторитета и бъдещето на Българските военновъздушни сили и нашата евроатлантическа принадлежност. Изграждането на съвременни отбранителни способности изисква всеобхватен подход и дългосрочно планиране, а в случая, при колосални за България разходи, липсва дори дебат по изключително важни въпроси относно националната и колективна сигурност – Кога ще придобием пълния необходим пакет въоръжение, оборудване, обучение и услуги, който гарантира многофункционални способности на самолета; Кога ще придобием способности за пълноценна техническа поддръжка в България, без която ежегодната експлоатация на самолета се оскъпява; Кога ще изградим необходимата сложна инфраструктура; Кога ще закупим следващите 8 самолета; Кога ескадрилата Ф-16 ще придобие оперативна готовност; Кога, как и колко ще платим за всичко това? Всички тези обстоятелства генерират нестабилност за процеса на модернизацията на Българските военновъздушни сили и излагат на риск модернизацията на Сухопътните войски и Военноморските сили, без която проектът за изтребителя става несъстоятелен. Поемането на публични разходи, особено в страна с масова бедност и задълбочаващи се социални проблеми, изисква максимална прозрачност и отчетност. Огромните разходи, които ще бъдат вложени в модернизацията на Въоръжените сили, не са нито на министър-председателя, нито на правителството, а на българските граждани. Затова Народното събрание следва да изпълнява конституционната си роля и да контролира изпълнителната власт, а не да се превръща в неин рупор. Нека не забравяме, че и правителството, и Народното събрание носят отговорност за действията си изключително и само пред българските граждани. И не някой друг, а българското общество определя тяхната легитимност. Припомням на народните представители, че са положили клетва във всичките си действия да се ръководят от интересите на народа. Затова и на българите се дължат ясни, категорични отговори доколко това се изпълнява и какви са реалните последствия от сключените договори. Очаквам задълбочени дебати в Народното събрание и предприемането на адекватни действия. Благодаря за вниманието! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Президентът Радев за F-16: Модернизацията на ВВС не може да бъде за сметка на българските граждани"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b5-%d0%bf%d1%80%d0%b5%d0%bc%d0%b8%d0%b5%d1%80-%d0%bd%d0%b0-%d0%b2/", "text": "Борис Джонсън официално стана премиер на Великобритания, след като кралица Елизабет II му връчи мандат за съставяне на правителство. Пътят на Джонсън към Бъкингамския дворец беше блокиран за малко от група протестиращи. Въпреки техния опит обаче, лидерът на Консервативната партия влезе в резиденцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Борис Джонсън официално е премиер на Великобритания"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%80%d0%be%d0%bc%d0%b8-%d0%be%d0%b1%d0%b8%d0%b6%d0%b4%d0%b0%d0%bb%d0%b8-%d0%bf%d1%8a%d1%82%d0%bd%d0%b8%d1%86%d0%b8-%d0%b8-%d0%ba%d0%be%d0%bd%d1%82/", "text": "Окръжна прокуратура – Бургас разпореди провеждането на досъдебно производство за извършено хулиганство, отличаващо се с изключителен цинизъм и дързост, по повод поведение на непълнолетни лица в автобус на градски транспорт в гр. Бургас. Това съобщиха магистратите в сряда. Става дума за четирима роми, които на 17- ти юли, се държали нагло и агресивно в градския транспорт и обиждали пътниците и контрольорката. Скандалът станал, след като служителката им направила забележка, че влизат голи до кръста в градския транспорт. В хода на разследването ще бъдат установени както индивидуалната дейност на всеки един от участниците по случая, така и дали са налице доказателства за друго по-тежко извършено престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Четирима роми обиждали пътници и контрольорка в автобус"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d0%be%d1%82-%d0%bb%d0%b0%d1%80%d0%bd%d0%b0%d0%ba%d0%b0-%d0%bc%d0%be%d1%85%d0%b0%d0%bc%d0%b5%d0%b4-%d0%b5-%d0%b3%d0%be%d1%82%d0%be%d0%b2-%d0%b7%d0%b0-90-%d0%bc/", "text": "Петър Хубчев, старши треньорът на „Левски“, призна, че новото попълнение Насиру Мохамед е готов за пълни 90 минути. Това признание опитният специалист направи на пресконференция преди двубоя с АЕК от втория предварителен кръг на Лига Европа. „Най-хубавото е, че идва от първенство, което върви – обясни опитният специалист от Ларнака. – Имам информация, че може да играе на две или три позиции, но най-важното е, че Мохамед е подготвен за 90 минути. В последните дни хората в клуба направиха всичко възможно да бъдат привлечени тези двама футболисти (б.а Мохамед и Робърта), за което много им благодаря, защото знам какво костваше това на ръководството . Единият (б.а Мохамед) дори е с уредена жълта карта и вече може да играе за тима.“ Хубчев допълни още, че Станислав Костов все още не е напълно възстановен, след като е измъчван от травма от пролетта насам. Подобна е и ситуацията с Дени Алар и Франко Мазурек. „Двамата състезатели дойдоха при нас неподготвени и на по-късен етап. И двамата не са готови за 90 минути, но тренират здраво. Надявам се, независимо от състоянието им, да успеят да дадат каквото могат, за да ни помогнат“. А бившият селекционер коментира и предстоящия двубой с АЕК: „С когото и да играем фаворит са нашите футболисти. Уважаваме всички съперници, но фаворити са тези момчета, които са тук. Познаваме достатъчно добре целия отбор на АЕК”. В последния възможен момент от групата пък отпадна Ивайло Найденов заради вирус.", "date": "2019.07.24", "title": " Хубчев от Ларнака: Мохамед е готов за 90 минути"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b0%d0%b5%d0%ba-%d0%bb%d0%b5%d0%b2%d1%81%d0%ba%d0%b8-%d0%b5-%d1%81%d0%be%d0%bb%d0%b8%d0%b4%d0%b5%d0%bd-%d0%b2-%d0%b7%d0%b0/", "text": "Иманол Идиакес, треньорът на АЕК, призна класата на „Левски“ преди първия мач между двата тима от втория предварителен кръг на Лига Европа. Испанският специалист разкри, че е проучил добре „сините“ и е запознат със силните страни на българския отбор. „Очаквам два много равностойни мача, а крайният изход ще се реши от малките детайли – коментира Идиакес на пресконференция преди двубоя. – „Левски“ има предимство, защото е започнал по-рано подготовката, а и сезона. Трябва да сме внимателни, българският тим е много добър, знаем на какво е способен. Направили сме анализ на“Левски“. Разполагат с бързи футболисти в офанзивен план. Давиде Мариани играе от втора линия, но е много важен за тях. Той е човекът, който разпределя топката, задава ритъма на тима. Знаем, че гостите са солидни и в дефанзивен план, допускайки само един гол в първите си четири мача през новия сезон.“ Запитан за началния час на мача, Идиакес призна: „Клубът реши да играем в 18.30 часа. За нас не е проблем, в Кипър е топло 24 часа в деня.“", "date": "2019.07.24", "title": " Треньорът на АЕК: „Левски“ е солиден в защита, Мариани задава темпото"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%8f%d1%82-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d0%bf%d0%bb%d0%b5%d0%b2%d0%b5%d0%bd-%d1%83%d0%bd%d0%b8%d1%89%d0%be/", "text": "В 4 общини от област Плевен са констатирани случаи на африканска чума по свинете. Унищожени са 226 прасета от 10 огнища. Това съобщи пред  областният управител на Плевен Мирослав Петров. „Взети са мерки. Ситуацията е овладяна. Налага се допълнителен допълнителен от ресурс на други институции – ОД на МВР, пожарната и други, за да може максимално да обхванем целия период на засегнатите зони”, коментира Петров. Той допълни, че Плевен е била първата област, в която са регистрирани случаи на болестта. За това са обособени и КПП-та за преминаване на животни. Губернаторът обясни още, че Министерски съвет е отпуснал целево близо 7 милиона лева за овладяване на кризата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Областният управител на Плевен: Унищожени са 226 прасета от 10 огнища, ситуацията е овладяна"}
{"url": "https://trud.bg/%d0%b8%d0%b7%d0%b2%d0%b5%d1%81%d1%82%d0%bd%d0%b8%d1%8f%d1%82-%d0%ba%d0%b0%d1%80%d0%b4%d0%b8%d0%be%d0%bb%d0%be%d0%b3-%d0%b8-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8%d0%ba-%d0%bf/", "text": "Само за месец президентът и премиерът на Северна Македония направиха изказвания, свързани с историята, която винаги е разделяла страните ни, вместо да ги сближава. Зоран Заев призна, че Македония си е присвоявала история от съседите. Как да тълкуваме тези думи и още за отношенията ни със Скопие – по тези теми разговаряме с един от най-компетентните по темата кардиологът проф. Младен Григоров. – Зоран Заев най-после призна в интервю за гръцка телевизия преди ден, че Македония е присвоявала история и от съседите, и от света и с тези манипулации сами са си затръшнали вратите за Европейския съюз и НАТО. Какво означава едно такова признание от македонския премиер, проф. Григоров?  – Не вярвам много на македонските премиери, защото те се въртят като фурнаджийски лопати. Но ако наистина е казал такова нещо, това означава, че е признал нещо, което всички съседи на Македония – и ние, и гърците, и албанците, макар и по-малко, го знаем. – Да припомним, че и македонският президент Стево Пендаровски обяви миналия месец, че Гоце Делчев е българин, който се е борел за независима Македония. Изведнъж да се чуят такива признания от първите политици в Северна Македония не изглежда ли невероятно?  – Че Гоце Делчев е българин е повече от ясно по много причини. Ще цитирам само две от тях. Първо, той е е завършил в българското военно училище. Седял е на един чин с българския турчин Тефиков. Забележете колко демократична е била България след нейното освобождение. Български турци учат в наше военно училище. И след това точно този български турчин, изтегляйки се в Турция, е офицерът, ръководещ военната част, която загражда село Баница – сега в Гърция, където убиват Гоце Делчев. Двамата са съученици, седели един до друг. Втората причина обаче е още по-ясна и отговоря на въпроса ви – това е едно писмо на Гоце до войводата Никола Малешевски. Ще го цитирам почти дословно: „Какво да правим, бай Никола, като сме си българи. И от памтивека страдаме от разцепления. Затова сме станали лесна плячка на турските султани. Но имаме нещо и от гърците. Колкото глави, толкова капи, толкова капитани.“ Освен че самият Гоце казва, че е българин, написаното от него в писмото е точна характеристика на нашето общество до ден днешен. В това число и македонското, което казва, че е част от българското. – Защо не можем да мръднем и на йота в мисленето от онези години?  – Ние и досега си страдаме от разцепленията, и досега не можем да се обединим по нито един пункт, по нито една общонационална тема. И досега колкото глави, толкова капи и толкова капитани, ето погледнете например патриотите в парламента. Примери в сегашно време колкото искате. – Това манталитет ли е или от глупост?  – Повече от ясно е, че е манталитет. И ако приемем, че нашата нация се състои основно от три съставки (иначе са около 18) – траки, прабългари и славяни, това е типично за славяните. Нашата държава е създадена от предците ни – българите, които идват от Азия. И те съвсем не са номадско племе. Защото номадско племе не може да направи град като Плиска – с огромните каменни блокове, с каменната улица до голямата църква, може би равностойна на църквата „Света София“ в Истанбул, с канализацията… – Защо преговорите в съвместната комисия за историческите факти между нашите държави стигна до задънена улица, няма никакъв напредък? Каракачанов вече отбеляза, че Македония само ни използва, за да влезе в ЕС и НАТО. Прав ли е?  – Той е прав, но бих го посъветвал като военен министър да направи нещо, което ще остане десетилетия, че и столетия. Да поиска настоятелно от господата македонски управници да направят кръстове на местата, където ние сме дали изключително много жертви през Първата световна война. Те са изцяло на територията на сегашната Република Северна Македония. Това са Галичица – над Охрид, целият Южен фронт – Чеган, Каймакчалан, Добро поле… И Дойран – там е голямата слава на българската армия, разпердушинила британската армия – срещу 12 000 убити техни офицери и войници ние даваме 550. Много е важно да се знае, че по време на Първата световна война 40% от командния състав на българската армия е съставен от българи от Македония. И трябва да си голяма чутура, за да плюеш и да ровиш гробовете на собствените си деди и прадеди. На нито едно от тези места няма дори един елементарен кръст. Да не говорим, че на около 500 метра от нашата позиция има буквално изтърбушено българско военно гробище. Когато ходя там, имам чувството, че от ямите сякаш ме гледат отворените извадени очи на Самуиловите войници, макар да се е случило стотици години преди това. – Нали знаете, че редовното обяснение е, че няма пари.   – Г-н Каракачанов като военен министър и вицепремиер има всичките лостове да ги притисне да ни разрешат и с наши български средства това да стане. Ще кажа, че няма да струва почти нищо на българската държава, която сега харчи пари за какво ли не, да поставим поне по един кръст на тези места. Има и друго – нищо не пречи на г-н Каракачанов да поиска и от кмета на Сливница, който отговаря за общината където е и Гургулят, да поддържа паметниците от Сръбско-българската война. Два от тях са в окаяно състояние – единият им е подарен от фондация, която аз навремето ръководех, той е на 10 метра от международния път до Сливница, а другият е в Гургулят. Що се отнася до това те да си променят учебниците – това са игрички, които съседите от Скопие ще продължат да играят, докато се намъкнат в ЕС. И после ще видите какво ще стане. Техните управници много трудно биха си променили манталитета. Ето, виждате какво говорят и Заев, и Пендаровски, а после все обясняват на своите какво не са казали. – Сега покрай честванията на Илинденско-Преображенското въстание пак ще има искри и коментари, пак ли в Македония ще го делят на тяхно и на наше?  – Това се случва всяка година. Въстанието е едно, но те го разделят на две. И призовавам нашите власти, в това число и президента Радев, да покани точно Стево Пендаровски на тържествата на Петрова нива. Преди една година призовах премиера Борисов да покани Зоран Заев, но предложението ми си остана глас в пустиня. Идеята ми беше за Заев, а не за президента им тогава, който беше отявлен българофоб. Борисов отиде на техните тържества за Илинденското въстание, защо те не дойдат сега на нашето – Илинденско-Преображенското? Въпросният Гоце Делчев е ходил няколко пъти до Малко Търново. Освен това организацията е една – не е ВМРО, а е ВМОРО. Какво по-голямо доказателство за това – македоно-одринска организация! – Пепел ми на устата, но понякога изглежда като че ли повечето наши политици нямат чувство за история, като че ли историята е най-досадното за тях, нещо от далечното минало, нямащо нищо общо със съвремието. Или може би не съм права?   – Да не се обидят, но за съжаление, действията им говорят точно това, което казвате. Все едно мразят историята. А ние в Първата световна война даваме 200 000 души убити! Но не направихме никакво честване, нищо. Макар че краят на войната за нас е трагичен, ние дължим на тези 200 хиляди българи помен, защото те са воювали за България. Точно в края на войната големият наш художник Христо Станчев рисува великолепната картина „На нивата“ – имаше я дълги години в учебниците. Майката е седнала, зад нея вола с ралото и тя кърми детенцето си на нивата. Защото мъжът u е убит по бойните полета на тази Македония, която на всичко отгоре е и неблагодарна. – В страната има кметове, които тачат историята. Да не давам примери, за да няма обидени, но с удоволствие ще посоча кметовете на Панагюрище, на Троян, които често са цитирани в социалните мрежи.   – Абсолютно сте права. Дадох ви пример на местно ниво със Сливница. Тук трябва да посочим и българското войнство – какви са тези генерали, как пък не се поинтересуваха в какво окаяно състояние са паметниците ни, особено този на Гургулят? А там е едно от решаващите сражения за спечелване на победата след Сливница. Излиза следното: на местно ниво – никакъв интерес, на генералско ниво – същото. На републиканско и на столично ниво – никой не смее да изрече на глас идеята за паметник на хан Аспарух, която мнозина са огласявали публично… Аз дори не зная някога ще възстановят ли стените пред НДК, за което беше обещано, а след това се замълча… Минаха две години и оттогава ни дума, ни вопъл, ни стон по въпроса. – Изглежда е по-лесно да не се обръщаме назад, да не разбутваме историята и да не разравяме костите на героите, така е по-мирна работата.  – То горе-долу и възпитанието на младежта върви в тази посока, за съжаление. Спомням си как от „Труд“ бяхте питали кой е авторът на българския химн и никой не беше познал. За щастие, аз повторих този експеримент с Аспарух – питах чакащите пациенти по коридорите на болницата в Монтана. Оказа се, че него го знаят, но като минат още дузина години ще го забравим и него. – Тъй като главата ми не го побира това неглижиране на историята, ми минава гадничката мисъл това пък може ли да е европейска тенденция, от Брюксел ли ни го налагат – нали така казват за всичко, дето не ни харесва, или може би на нашите толкова им е акълът?  – Едва ли от Брюксел ще им го налагат на политиците ни. Я погледнете французите как си тачат празниците… У нас традиционният номер е: няма пари! А само с една ракета, ако се икономиса – от тези, за които ще дадем почти 3 милиарда лева сега, могат да направят абсолютно всичко от изброеното досега. Няма нито едно доказателство за тезите на политиците от Скопие. Да не отваряме темата за натиск върху Гърция. Ще спомена един от фактите. Гоце Делчев е убит в село Баница, което е на сегашната гръцка територия – на 20 км от Серес. Разрушено е до основи от гръцката армия през 1913 година. Въпреки това – вероятно през Втората световна война, нашите власти тогава са направили един голям кръст. Има дори кратък филм за събитието. Този кръст през 1947 г. гърците го взривяват. При едно от моите посещения там намерих на една педя под земята парче от този мраморен кръст и на него пишеше 1893 – годината, която е създадено ВМРО. И го предадох на Военно-историческия музей. Селяните там ми го посочиха. Но кое е интересното? Когато отидох за първи път през 1992 г., всички вдигаха рамене, че нищо не разбират. Сега не само че говорят, но и самите стари хора ме заведоха на мястото на убийството на Гоце и където е бил кръстът. Ето как се променят нещата в две съседни европейски страни. А защо нашата държава не поиска да се възстанови този кръст – нещо елементарно, нямам отговор. Не може да вървиш напред без да гледаш назад. Още великият Овидий е казал: „Помни постигнатото!“. Тоест – надграждай, не забравяй, камо ли пък да заличаваш. А ние сме царе на това. – Тревожен е и въпросът с учебниците по история. В тях историята вече почти е пренаписана, къде остана паметта ни?  – Има един друг термин, който направо ме задушава като го чуя: нов прочит на историята. Ама как така – та историята има само един-единствен прочит и не е нито стар, нито нов – той е това, което е било. Т.е. аз не мога да говоря от името на хората, които са живели преди мен. Грозно е. Как ще говоря от името на тези, които са били набивани на кол? Или на бременните майки, на които са изтръгвали децата? Как да кажа, че не е имало никакво робство и това си е най-обикновено владичество? Владичество може да се каже, че е било византийското – 180 години. Защото при цялата му жестокост Василий II запазва абсолютно всичко с изключение на българския цар. Партиархът, църквата, болярите – са български, данъци – същите. Ето това вече е владичество. Само няколко години след стъпването на турците тук има данни, че българският народ е сведен до 250 000 души. Т.е. бил е пред пълно изчезване. За какво владичество ще говорим ние? Това си е направо геноцид, не е дори и робство. Това трябва да се казва. Разбира се, сегашното поколение не бива да се възпитава в омраза към турския народ, който дълбоко уважавам – особено тези, които са при нас. Те са изключително трудолюбиви и съвестни хора, патриоти. Но фактът си е факт. Искането за нов прочит на историята е престъпление спрямо народа. Историята има един единствен прочит и той е фактологията. Не може преди това едно и също нещо да бъде тълкувано така, а сега – инак. Това е истината. – Липсва ли ни днес проф. Божидар Димитров?  – Много липсва. Той беше умен човек, бяхме приятели, голям и искрен патриот. Не говоря за националисти, камо ли за шовинисти. Ще си позволя един цитат на Сенека от времето на римляните – народ строител и съзидател: „Родината се обича не защото е велика, а защото е твоя.“ Дано тези, които ни управляват, действат по това правило. Нашият гост  Проф. Младен Григоров е роден на 12 май 1937 г., трето поколение лекар. До 1997 г. е военен лекар. Директор на болница „Лозенец” във времето, когато се извършва трансформацията є от Правителствена болница. Там създава и кардиологичния център. След това е зам.-директор на ВМА, ръководи отделението по кардиология. Носител е на голямата награда на БЛС за цялостен принос в медицината.", "date": "2019.07.24", "title": " Известният кардиолог и общественик проф. Младен Григоров пред „Труд“: Чуя ли да говорят за нов прочит на историята, се задушавам\t"}
{"url": "https://trud.bg/%d1%81%d1%8a%d0%b4-%d0%b7%d0%b0-%d0%b1%d0%b8%d0%b2%d1%88-%d0%bc%d0%be%d1%80%d1%8f%d0%ba-%d1%83%d0%b1%d0%b8%d0%bb-%d0%b6%d0%b5%d0%bd%d0%b0-%d1%81%d0%b8-%d0%b4%d0%b5%d0%bd-%d0%bf%d1%80%d0%b5%d0%b4/", "text": "Окръжната прокуратура във Варна внесе обвинителен акт срещу бившия моряк Борислав Николов, пребил до смърт съпругата си Кремена във Варна. Случаят е от края на февруари т.г., само ден преди заседанието на съда по бракоразводното дело на двамата. Борислав и Кремена били женени от 2013 г. и още в дните след сватбата съпругът я пребил за първи път. Последвал системен тормоз. Кремена споделяла с приятелки и с родителите си, подавала и жалби в полицията. Двамата са разделили и на 8 февруари т.г. подали молба за развод. При последната им среща Борислав дошъл, за да вземе телевизора от доскоро общия им дом. Нападнал Кремена, душил я и блъскал главата є в стената и в ръба на комина. Той може да получи от 15 до 20 г. затвор или доживотна присъда без право на замяна.", "date": "2019.07.24", "title": " Съд за бивш моряк, убил жена си ден преди делото за развод\t"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%b0%d0%b7-%d1%81%d1%8a%d0%b7%d0%b4%d0%b0%d0%b4%d0%be%d1%85-%d0%ba%d0%be%d0%b0%d0%bb%d0%b8%d1%86%d0%b8%d1%8f%d1%82%d0%b0/", "text": "„Атака“ сме тук и сме последните, които напускаме коалиционния съвет. Колегите от ВМРО и НФСБ не знам защо напуснаха. Уплашиха се от камерите. Ние поканихме вас медиите да присъствате, защото искаме всичко това да е прозрачно. Те се уплашиха, скочиха и казаха, че това е недопустимо“ Това каза лидерът на „Атака“ Волен Сидеров пред журналисти, след коалиционния съвет на „Обединени патриоти“. Аз създадох коалицията „Обединени патриоти“, ВМРО и НФСБ я развалиха. Не виждам да има такава коалиция, която се крие от медиите и се крие да се събере и нещо да каже, което да е задкулисие. Аз не искам задкулисие, затова настоях да бъдем пред вас“, посочи още Сидеров. Според него задкулисието е основен проблем не само на малката коалиция, а на цялата държава. „Нашето желание беше да няма задкулисие, тяхното желание беше да има. След това всеки да го предаде според неговото виждане“, уточни още Сидеров. В отговор на въпрос как ще продължи да работи, Сидеров заяви, че както досега. „Вие какво смятате, че ще си сменя ДНК-то ли?“. „Аз казах в момента още , в който направиха задкулисно заседание, в което решиха, че няма да бъда председател. Тук не е до моето председателство, а до погазване на споразумението между трите партии. Искахме това да обсъдим, но пред вас медиите. Още тогава те нарушиха възможността управляващата коалиция с ГЕРБ, казах ви го много добре. Тази коалиция беше поставена под въпрос, но не я поставих аз, не я посатви Чуколов, нито моите колеги от „Атака“, а Симеонов и Каракачанов. Нека те да отговарят защо поставиха под въпрос управляващата коалиция“, обясни Сидеров.", "date": "2019.07.24", "title": " Волен Сидеров: Аз създадох коалицията „Обединени патриоти“, ВМРО и НФСБ я развалиха"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b0%d1%82%d0%b0-%d0%b5%d0%bf%d0%b8%d0%b7%d0%be%d0%be%d1%82%d0%b8%d1%87%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d1%89%d0%b5-%d1%81%d0%b5/", "text": "Областният управител на Велико Търново проф. д-р Любомира Попова свика седмичното заседание на Областната епизоотична комисия. С оглед на бързо променящата се обстановка заседание на комисията ще се провеждат всяка седмица. В сряда бе обсъдено събирането, почистването и дезинфекцията на пристанища, летища и гари, както и поставянето на указателни табели за разпространението на заболяването Африканска чума по свинете. В срещата участваха членовете на Областната епизоотична комисия, РЗИ, РДГ, ЛРД Сокол 1884, ОД МВР, ОД „Земеделие” и РД ПБЗН Велико Търново, ОПУ – Велико Търново, представител на пристанищна инфраструктура и представител на Летище – Горна Оряховица. Всички представители на институциите участващи в срещата докладваха за постъпваща при тях информация и мерките, които се вземат ежедневно. Д-р Станимир Спасов, директор на Областната дирекция по безопасност на храните, запозна присъстващите с информацията за разпространението на заболяването африканска чума по свинете на територията на страната. До този момент няма огнища на болестта в областта, въпреки че в съседни области вече е обявено бедствено положение. С оглед на обстановката към този момент и получените информации от общините няма предпоставки де се обявява бедствено положение. Проф. Попова каза, че координацията между всички институции е много добра, всеки петък експерти от администрацията изпращат обработените данни, постъпващи от общини и кметства за преброяването на прасетата, отглеждани тип „заден двор“. Два противопожарни автомобила са напълно подготвени с препарати за дезинфекция и дежурят във Велико Търново и Горна Оряховица, за да могат да реагират при подаване на сигнал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Областната епизоотична комисия ще се събира всяка седмица в Търново"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b2-%d0%b8%d0%b7%d0%ba%d1%83%d1%88%d0%b5%d0%bd%d0%b8%d0%b5-%d0%b8-%d0%b4%d0%b2%d0%be%d1%83%d0%bc%d0%b5%d0%bd%d0%b8%d0%b5/", "text": "София не е Кюстендил, „Костинбродската афера“ не е забравена Изглежда все пак ще запази душевното си равновесие Политическата дейност отдавна се родее с шоуто, а политиците – с актрисите, гимнастиците и клоуните. Драматизираният в медиите въпрос „Ще ли омбудсманката да го игра кметот?“ съвсем заприлича на ироничната питанка „Дали зевзеците от шоуто на Слави ще стават партийци?“. Що не? Двама – Любен Дилов син и Росен Петров – се пробваха, бяха и депутати. А пък Бойко Борисов от кмет на София започна, я къде стигна! Защо и Мая Манолова да не пробва по тази стълбичка? Изкушението е голямо, по различни съображения към този ход я подтикват и други лица и групи. Много й се ще! Би могла да успее, при благоприятно стечение на дълга редица обстоятелства обаче. Същевременно политическият процес има непредсказуем характер дори до есента, ясни ориентири не се виждат. Рейтингът й е сравнително висок, но повече заради спецификата на поста и чак после заради имиджовите й усилия. Тя стана омбудсман с явната подкрепа на ГЕРБ и лично на Бойко Борисов, не е изключено, но е малко вероятно да я получи и за кмет на столицата. Би било трудно разбираемо да дръпнат Фандъкова и да разчистят терена за някого свързан с БСП. Колкото да е разклатен авторитетът на сегашната кметица, с ГЕРБ и с правителството зад гърба шансовете й за пореден мандат са значителни. От друга страна управляващите имат да броят само на пръстите на едната ръка сравними с нея персони. При това очевидно те скоро остро ще са им нужни и за други важни позиции. А дори Борисов под външен натиск пак да подкрепи Манолова чрез нефелна кандидатура, това едва ли ще сработи. Номерът с „майката на народа“ е игран скоро, някой „баща“ срещу Манолова няма да мине. Традиционните избиратели на ГЕРБ и на почти всички забележими партии в столицата не са склонни да приемат победа на фигура, явно свързана с БСП. И с „Костинбродската афера“. София не е родният й Кюстендил, а и там не е сигурно, че обществените нагласи днес ще са в нейна полза. Скрита подкрепа от ДПС в столицата не носи съществени ползи, а явната дори би й навредила. Тук двоумението у омбудсманката едва започва. Основният вариант – да се яви като кандидатура на социалистическата партия – всъщност е с много рискове поради редица факти и обстоятелства в нейната политическа кариера. Макар и за съвсем кратко, но през 1990 г. е залитнала към СДС, скоро съзира реално развитие в БСП, но в Кюстендил социалистите помнят, а и на „Позитано“ някои знаят за този показателен епизод. Още тогава ясно се вижда кариеристичната й нагласа, проследява се и след това. Лицата от горния позитански етаж, които са я придвижвали нагоре в политиката, отдавна или нямат там никаква тежест, или сред електората на партията се ползват със съмнителен авторитет, или не са на „Позитано“. Начален тласък Манолова получава от сините, от кмета на дясната „Коалиция за Кюстендил“ Петър Паунов. Дали по негова или по своя идея, преминава към червените, нагоре вече я тласка местният водач на социалистите Иво Атанасов. Лично Георги Пирински й връчва членската книжка. По-късно по неизвестни причини Манолова внезапно е предпочетена и от председателя Сергей Станишев. Иво Атанасов печели избори в областта и града, но е лишен от високото доверие, оттегля се, сменя го фаворитката. Може би защото тя по едно и също време с него учи история в Москва, може и за черните й очи – не споделят. Тя губи всички избори в областта, той пък всичките в държавата. Всъщност БСП губи, двамата печелят. Сигурно за тези заслуги той се издига в Брюксел, тя в София. Мнозина в политиката свикват да се издигат, този процес все повече им харесва, става страст. Успоредно нараства страхът от слизането надолу по стълбата, мисълта за смъкването при „дрипльовците и плебеите по рождение“се превръща в ужас. В сложна, трудно прогнозируема или извънредна ситуация възможностите на политика за рационален анализ стават нищожни, особено важно става междуличностното му общуване в коридорите и по етажите на властта. Нагоре или надолу по стълбата, а може би да остане на място? Има ли около Манолова лоялни към нея лица, които информирано да я ориентират какво решение да вземе? По немалко белези изглежда, че няма, сама ще се наложи да решава. От няколко страни й дават кураж да атакува кметския пост, но от повечето лъха лицемерие и дори злорадо очакване да загуби. Да падне и да не стане повече. По стълбата нагоре се трупат завистници и недоброжелатели, някои доста зли. Други с евентуалния й успех или провал целят да навредят на ГЕРБ или на БСП, в частност на Борисов или на Нинова. Като каква е по-изгодно да обяви кандидатурата си? Като независима кандидатка, издигната от разноцветна група недоволни от Фандъкова столичани, не върви. Зависимостите й са твърде много и добре известни. Без партийна подкрепа през структури по места и агитация сред партийци и традиционни симпатизанти не става. Като омбудсманка може сравнително успешно да ползва образа на всенародната майка Тереза, но кмет е нещо друго. Дали и как БСП ще застане зад независима Манолова е ключов въпрос пред нея. Несъмнено това в най-голяма степен зависи от Корнелия Нинова, а тя, меко казано, не е сред харесващите я. Очевидно защо. Заради фаворизирането на Мая от Сергей Станишев, с когото Корнелия е в лют конфликт. Заради категорично демонстрираната позиция на Манолова в защита на Истинбулската конвенция. Заради съпруга й Ангел Найденов, който не е сред симпатизиращите на председателката. Плюс отдавнашната лична неприязън по някакви ирационални мотиви. Няма да получи Манолова здраво рамо от БСП. В най-добрия случай позитанците ще го направят хладно и хич няма да се напъват предизборно. Какво като пак загубят София, нали и тя ще загуби! Дори могат да си издигнат своя прилична кандидатура и този път наистина сериозно да се преборят за кмет на столицата. Следователно вероятността за успех на Мая Манолова на изборите за кмет на София е незначителна. Явяването й под една или друга форма е голям риск за политическото й бъдеще. Обратно, изчакването в рейтинговата роля на борбена майка Тереза на нови политически перспективи е изгодно. „Ще се кандидатирам за кмет на София, ако ме вбесят докрай“, рече тези дни омбудсманката. Изглежда все пак ще запази душевното си равновесие.", "date": "2019.07.24", "title": " Мая Манолова в изкушение и двоумение\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b4%d0%b5%d1%86%d0%b0-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0/", "text": "Българският отбор започна участието си в кръг от Световната купа за ученици в Хага, която се провежда в периода 21 до 26 юли 2019 г., съобщиха от Посолство на Република България в кралство Нидерландия. В конкуренция със стотици ученици от над 50 държави от всички континенти, българчетата ще вземат участие в различни състезания в областта на историята, технологиите, литературата, дебатите, социалните науки и изкуствата. България се представлява от ученици от Международно училище „Свети Георги“, Американски колеж в София, Американо-английска академия, Англо-американско училище в София, Британско училище-София, Първа частна професионална гимназия по дигитални науки „СофтУни Светлина“ и Частно училище „Светлина“. Световната купа за ученици е глобална благотворителна инициатива за насърчаване развитието на академични и социални умения на деца от училища от цял свят. Целта на състезанията е да насърчи у всеки ученик желанието за нови познания в различни сфери на науката, увереност в собствените умения, както и чувство за принадлежност в условията на все по-глобализиращият се свят. Временно управляващият Посолството на България в кралство Нидерландия Румяна Камберска пожела много успехи в представянето на българския отбор.", "date": "2019.07.24", "title": " Български деца участват в Световната купа за ученици в Хага\t"}
{"url": "https://trud.bg/%d0%ba%d0%b7%d0%ba-%d0%b3%d0%bb%d0%be%d0%b1%d0%b8-%d0%bd%d0%b5%d0%ba-%d1%81-300-%d1%85%d0%b8%d0%bb-%d0%bb%d0%b5%d0%b2%d0%b0/", "text": "Санкцията е злоупотреба с господстващо положение Комисията за защита на конкуренцията (КЗК) глоби с 315 612 лв. “Национална електрическа компания” (НЕК). Санкцията е заради злоупотреби с господстващо положение на пазара на балансиране на производители на електрическа енергия от ВЕИ при производство на ел. енергия по преференциални цени на територията на страната, съобщиха от антимонополната комисия. Според КЗК електрическата компания е налагала нелоялни търговски условия на ВЕИ производителите. Комисията установила, че НЕК коригира подадени от производители от възобновяеми енергийни източници – членове на специалната балансираща група (СБГ) на НЕК прогнозни почасови графици за производство, с което създава необосновани допълнителни разходи за небаланс за ВЕИ производителите и ги обременява финансово, мотивират се от КЗК. Комисията е установила, че НЕК възлага върху ВЕИ производителите – членове на СБГ на НЕК, допълнителни необосновани разходи за небаланс, каквито електроенергийният системен оператор не е отчел, и съответно не е начислил на НЕК. Решението може да бъде обжалвано пред Административния съд – София област в 14-дневен срок.", "date": "2019.07.24", "title": " КЗК глоби НЕК с 300 хил. лева"}
{"url": "https://trud.bg/%d0%b4%d1%8a%d1%89%d0%b5%d1%80%d1%8f%d1%82%d0%b0-%d0%bd%d0%b0-%d0%b3%d0%b0%d0%bb%d0%b0-%d1%81-%d0%bf%d1%80%d0%be%d0%b2%d0%be%d0%ba%d0%b0%d1%82%d0%b8%d0%b2%d0%bd%d0%b0-%d1%81%d0%bd%d0%b8%d0%bc%d0%ba/", "text": "22-годишната Мари Будева, дъщеря на водещата Гала, изглежда вече не е толкова малка – в Instagram профила й все по-често се забелязват провокативни и разголени снимки. На последната публикувана такава, Мари е облечена в лилав изрязан бански и се полива с вода. На феновете й очевидно кадъра се хареса, тъй като за по-малко от ден той събра близо 2000 лайкове в мрежата. Не липсваха и негативни коментари: „Този път само цици, без задника, има напредък“, написа потребител на Instagram, но щерката на Гала не ги отрази.", "date": "2019.07.24", "title": " Дъщерята на Гала с провокативна снимка"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%b4%d0%be%d0%bc%d0%b0%d1%88%d0%b5%d0%bd-%d0%bd%d0%b0%d1%81%d0%b8%d0%bb%d0%bd%d0%b8%d0%ba-%d1%83%d0%b1%d0%b8%d0%bb/", "text": "41-годишният Борислав Николов, който в края на февруари бе задържан за убийството на съпругата си Кремена, е предаден на съд, съобщиха от Варненската окръжна прокуратура. Бившият моряк и служител в златарско ателие е обвинен, че е затрил жена си с особена жестокост и по особено мъчителен начин. Серия от прояви на домашно насилие са довели до фаталния побой на 24 февруари 2019 г., посочват от прокуратурата. Борислав системно налагал съпругата си, като за първи път й посегнал дни след сватбата им през ноември 2013 г. Пред приятелки тя разкрила, че мъжът й се дразнел, че тя е по-умна. Кремена подавала жалби в полицията. За брачните й проблеми знаели и родителите й. Баща й дори настоял всяка сутрин да се чуват, за да е сигурен, че е жива. След 5 г. години разправии, семейството решило да се раздели. Бракоразводното дело било насрочено на 26 февруари. Два дни по-рано Борислав се върнал в семейната квартира, за да говори с жена си за развода и да си прибере някои вещи. Пристигнал към 17 ч, а два часа по-късно разговорът прераснал в лют скандал. Борислав счупил мобилния телефон на Кремена, налагал я с юмруци, блъскал главата й в стените и започнал да я души. Писъците на 40-годишната жена били чути от хазяите. Около 20,20 ч с подути очи и окървавена уста тя успяла да избяга от апартамента и им позвънила с молба да викнат полиция. Те обаче я посъветвали да отиде в близкото Първо РУ. След като отказала, хазяинът й предупредил домашният насилник да спре скандала. Тогава Борислав повикал майка си и с нейна помощ изнесъл от квартирата телевизор, лаптоп и личните си вещи. След като си заминали, Кремена заключила входната метална врата и спуснала резето. По обед на другия ден майка й отишла в апартамента, тъй като никой не отговарял на телефонните й обаждания. След като дъщеря й не отворила, подала сигнал в полицията. Униформени открили безжизненото тяло на Кремена в една от стаите, а целият апартамент бил в безпорядък. Аутопсията установила, че 40-годишната жена е издъхнала призори на 25 февруари след дълга агония. Масивен вътрешен кръвоизлив, причинен от ударите в лицето и главата, притиснал мозъка й и довел до фаталния край. По шията, пояса, краката и ръцете на Кремена съдебните медици открили още травми от побоя. Убиецът е съзнавал какво върши, въпреки че е употребил малко алкохол преди престъплението, се посочва в обвинителния акт. Според прокуратурата единственото смекчаващо вината обстоятелство е чистото съдебно минало на Борислав. Ако бъде признат за виновен, той може да получи от 15 до 20 г. лишаване от свобода, доживотен затвор или доживотен затвор без право на замяна. До началото на процеса мъжът ще остане зад решетките.", "date": "2019.07.24", "title": " Изправят на съд домашен насилник, убил от бой жена си"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d1%89%d0%b5-%d0%be%d1%81%d1%82%d0%b0%d0%bd%d0%b5-%d0%b4%d0%b5%d0%bf%d1%83%d1%82%d0%b0%d1%82-%d1%81%d0%bb%d0%b5%d0%b4-%d0%be%d1%81%d1%82%d0%b0/", "text": "В последното си обръщение пред парламента след оставката си от премиерския пост, Тереза Мей обяви, че ще продължи да изпълнява задълженията си на депутат от Камарата на общините. „След изпълняване на задълженията си ще имам аудиенция при кралица Елизабет II, след това ще продължа работата си в камарата в качеството си на обикновен депутат“, поясни Мей в хода на последната си премиерска сесия. Тя използва последния си ден като министър-председател, за да нападне опонента си, лидера на Лейбъристката партия Джеръми Корбин, като му каза, че той също трябва да напусне поста си. Тереза Мей обяви, че ще подаде оставка на 24 май, първо от поста лидер на управляващата Консервативна партия, а с избирането на нов лидер на торите и от поста министър-председател, поради невъзможността да се осъществи оттеглянето на страната от ЕС. Оставката бе предшествана от три неуспешни опита на премиера да привлече подкрепата на Камарата на общините за нейната сделка за Брекзит, постигната с Брюксел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Тереза Мей ще остане депутат след оставката си като премиер на Великобритания"}
{"url": "https://trud.bg/250-%d0%bb%d0%b2-%d0%b7%d0%b0-%d0%b7%d0%b0%d0%ba%d0%bb%d0%b0%d0%bd%d0%be-%d0%bf%d1%80%d0%b0%d1%81%d0%b5-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%be%d1%82-%d1%81%d0%b2%d0%b8%d0%bd/", "text": "Обезщетение от 250 лв. на заклано прасе от стопанство тип „заден двор“ предлагат от свинекомплекса в село Козлодуйци, област Добрич. Той е най-големият индустриален свиневъден комплекс на Балканския полуостров, поголовието му е 110 000 животни, като годишно изнася 240 000 прасета, информира  Предложението беше направено във връзка с усложнената епизоотична обстаовка в България и разпространението на Африканската чума по свинете. Управителят на свинекомплекса в село Козлодуйци д-р Румен Караманов изрази мнение, че в трикилометровата зона около комплекса всички прасета в стопанства от тип „заден двор“ трябва да бъдат унищожени. „Ние трябва да си подсигурим 3 км зона. Предложихме на хората обезщетение по 250 лв на прасе. Прибира си го, коли го пред нас, подписва една декларация, че повече няма да гледа такива животни и си прибира месото в хладилника“, каза той. По думите на д-р Караманов трябва да бъде забранено поне за две години отглеждането на домашни прасета. Свинекомплексът в Козлодуйци заедно с други по-малки индустриални стопанства в Област Добрич осигуряват 25% от свиневъдството в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " 250 лв. за заклано прасе предлагат от свинекомплекса в село Козлодуйци"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%81%d0%b5%d1%80%d0%b8%d0%b5%d0%bd-%d0%ba%d1%80%d0%b0%d0%b4%d0%b5%d1%86-%d0%b2-%d1%81%d0%bb%d0%b8%d0%b2%d0%b5%d0%bd/", "text": "37-годишен мъж от Сливен е задържан за 72 часа в ареста за серия от кражби във вилна зона „Селището“ в Сливен, съобщиха от полицията. И трите сигнала от потърпевшите собственици са били подадени на 19 юли. Хората се оплакали, че  им липсват медни съдове, кабели, скъпи инструменти и  обзавеждане. Заловеният крадец живеел в близкия кв.“Комлука“. Той върнал, но само част от откраднатото. Другото успял да продаде. Извършителят не бил осъждан, но имал криминални регистрации, казаха от полицията. Работата продължава под надзора на Районната прокуратура. Криминалистите в Сливен работят и по кражба на 1 270 лева от дома на старица в областния град. Около 14 часа на 23 юли неизвестен засега престъпник влязъл в дома й, претършувал го открил банкнотите и избягал. 1000 лева в брой и лични вещи за 800 лева са били откраднати от дома на 40-годишен мъж в твърдишкото градче Шивачево. Водят се досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Задържаха сериен крадец в Сливен"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b4%d0%b5%d0%b1%d0%b0%d1%82%d1%8a%d1%82-%d0%b7%d0%b0-%d1%81%d0%b0%d0%bc%d0%be/", "text": "Дебатът в обществото за самолетите продължава да се води на политическа основа. Това каза министърът на отбраната Красимир Каракачанов по време на разискванията по президентското вето за международните договори за F-16. „Президентът е използвал своето конституционно право да наложи вето. Аз мога да кажа мотивите. Какво ще реши комисията и народното представителство, е суверенно право на българския парламент, който е най-висш орган в тази държава. С част от мотивите, които прочетох не мога да се съглася примерно, че е бил необходим широк обществен консенсус, подкрепа, обществено съгласие, че не били изяснени много въпроси. Мисля, че това поне по мое мнение не отговаря на истината. По тази тема дали самолетът да бъде „Грипен“ или F-16 се коментира още преди нашето правителство да бъде съставено“, подчерта министърът. „Ако говорим за широк консенсус, по кой въпрос в България има широк консенсус. Макар че аз винаги съм апелирал по националните въпроси да имаме консенсус като нация, за съжаление това не е факт. Няма широк консенсус по темата за циганската престъпност и как да подходим към този проблем, който е бич за всеки български гражданин, очакваме да има консенсус по един въпрос като закупуването на нови самолети“, допълни още Каракачанов. Според него една част от обществото ни още смята, че купуваме американски самолети, за да нападаме Русия. „В нашето общество по тази тема няма как да има консенсус. Друг е въпросът, че никой не купува самолети F-16, за да напада някой. Имаше един политически лидер, който твърдеше, че ние купуваме нападателни самолети. Не знам с какво „Грипен“ са отстъпателни“, уточни още министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Красимир Каракачанов: Дебатът за самолетите F-16 продължава да се води на политическа основа"}
{"url": "https://trud.bg/%d0%ba%d0%b0%d0%ba-%d0%b8%d0%b7%d0%bf%d1%83%d1%81%d0%bd%d0%b0%d1%85%d0%bc%d0%b5-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f/", "text": "Десетият пленум на ЦК на БКП през 1946 г. пуска директивата Пиринският край да се македонизира Македония е раната на България, която няма да зарасне. Помирителните комисии преливат пустото в празно. Една ампутация може да бъде заместена само с протеза. Великите сили и съседите помогнаха да отрежат тази земя от майката родина. Най-виновни обаче сме ние. По време на игото никой не оспорва българския характер на областта. Най-влиятелният наш вестник в империята се нарича тъкмо „Македония“. Излиза в Цариград под редакцията на Петко Славейков. Санстефанският договор начерта границите на свободна България в нейните етнически граници. Драмата започна с Берлинския, който я разпокъса. Македония и Одринска Тракия останаха да пъшкат под робство. Първият компромис е Съединението през 1885 г. Българският таен централен революционен комитет отначало планира и присъединяването на Македония. После решава, че акцията е прекалено мащабна и обединява само княжеството с Източна Румелия. Спасението на давещите се е оставено на самите давещи се! На 23 октомври 1893 г. в Солун се събират Даме Груев, Христо Татарчев, Иван Хаджиниколов, Петър Попарсов, Андон Димитров и Христо Батанджиев. Срещата е без протокол и без избор на ръководство. Групата е наречена Комитет за придобиване политическите права на Македония, дадени от Берлинския договор. В началото на следващата година шестимата отново са заедно. Отварят „Записки по българските въстания“ на Захари Стоянов. Вътре са уставът и наредбата на БРЦК, които стават образец за устава на новата организация. „В същото заседание – пише Татарчев – надълго се разисква, какво да бъде названието на революционната организация и на комитета. Тоя въпрос ни отне доста време и най-сетне, доколкото помня, усвоихме да се наричат: Македонска революционна организация, а комитетът – Централен македонски революционен комитет…“ Това е люлката на Вътрешната македоно-одринска революционна организация. Македонизмът не е домашно явление, ражда се в чужда глава. Негов баща е сръбският политик Стоян Новакович. В края на XIX век той изготвя стратегия за задушаване на българщината и сърбизиране на областта. „Тъй като българската идея, както е известно на всички – разсъждава Новакович, – е пуснала дълбоки корени в Македония, аз мисля, че е почти невъзможно да бъде разколебана, изнасяйки срещу нея само сръбската идея. Тази идея, страхувам се, няма да е в състояние сама да изтласка българската и по тази причина на сръбската идея ще u бъде нужен някакъв съюзник, който да е твърдо срещу българизма и да съдържа в себе си елементи, които могат да привлекат народа и народните чувства, отделяйки го от българизма. Този съюзник аз виждам в македонизма…“ „Няма нищо по-противоположно на българските тенденции от това – с никого българите не могат да бъдат в по-непримиримо положение отколкото с македонизма“, потрива ръце балканският хитрец. Малцина знаят, че уважаваният у нас Уилям Гладстон е автор на лозунга „Македония за македонците!“. Според британеца „македонци“ е събирателно понятие за разноетническото население в областта. То е подложено на всевъзможен натиск, включително „въоръжена пропаганда“. Трябва да се остави свободно да се самоопредели с автономия. През 1908 г. е извършена Младотурската революция, която всъщност е държавен преврат. Неговата цел е запазване териториалната цялост на империята, разклатена от султанския абсолютизъм. Прокламира се създаване на единна османска нация, съставена от отделните народности в държавата. Тя ще е носител на здрав дух в здраво тяло, с нея османизмът ще пребъде през вековете. Срещу 50 златни лири месечно Яне Сандански става пламенен агитатор на етническия компот за претопяване на българщината. Забележителна е неговата реч, изнесена на 17 юли в Неврокоп. Пиринският орел оглежда тълпата и се провиква: „Ей братя! Които сме живели с българското име, от днес нататък да знаем, че всички сме равни под блестящия братски байрак. Днес всички ний – турци, българи, гърци, арнаути, евреи и др. дадохме клетва, че ще работим за милото ни Отечество и ще бъдем неразделни и всички ще се жертваме за него и ако стане нужда, даже и кръвта си ще пролеем…“ Отечеството с главно „О“ на Яне е Османската империя. На 6 май 1924 г. във Виена е подписан така нареченият Майски манифест. Изготвен с прякото участие на БКП и Коминтерна, неговият смисъл е да вкара Македония в червената Балканска федерация. Десетилетие по-късно Комунистическият интернационал излиза с официално становище, което признава македонската нация. Документът е изработен в Москва в съавторство с националните предатели Георги Димитров и Димитър Влахов. Нация е общност от хора с еднаква историческа и културна принадлежност, живееща на една територия, обединена от един език и организирана в държавна институция. Най-важен е езикът, с него се управлява държавата. В тази връзка решаваща е заслугата на безродника Венко Марковски. През 1945 г. той участва в лингвистичен форум и с други видни граматици реформира делото на Кирил и Методий. Скалъпена е македонската азбука. С новичко букварче под мишница Венко тръгва да прави нова по своята същност литература. Най-важното е да се внушава, че населението от югозападните предели на отечеството не е българско: Македонци секога сте били  не болгарска кърф ви тече в жили.  Славяни сте со славянски език,  со адети свято що се пазят… Десетият пленум на ЦК на БКП през 1946 г. пуска директивата Пиринският край да се македонизира. Не всичко обаче върви по партийната магистрала. На съвещание през 1948 г. секретарят на околийския комитет в Петрич признава: „Провеждането на декларацията на Десетия пленум среща много трудности. След декларацията на Десетия пленум аз и другите другари станахме македонци. Когато провеждахме декларацията пред партийния актив, ние им говорим, че са македонци, а нашите другари казват, че и македонците от Вардарска Македония са българи. При преброяването ние извършихме натиск. Областният комитет ни определи да има в нашата околия 60-70 процента македонци. Ние позасилихме работата и получихме 90 процента македонци.“ През 1992 г. нашите новоизлюпени демократи се натиснаха да докажат, че са архидемократи. Първи на планетата признаха Република Македония. Ония усетиха нашето безгръбначие и започнаха да се гаврят с българската история. Нямаше да е така, ако не бяха националните предатели от Яне Сандански насам. В историята обаче няма „ако“, защото мирише на изакване.", "date": "2019.07.24", "title": " Как изпуснахме Македония\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0/", "text": "Апелативна прокуратура – Бургас разпореди извършването на проверка за допуснати нарушения в работата на хосписи в град Черноморец, Община Созопол и в Поморие, както и дали са налице данни за осъществени престъпления от общ характер от длъжностни лица, работещи в тези здравни заведения. В публичното пространство от седмица се коментират случаи за спекулиране със състоянието на пациенти и немарливо отношение към тях. Предмет на проверката ще бъде както законосъобразното функциониране на описаните здравни заведения по смисъла на Закона за лечебните заведения, така и дали са налице данни за осъществени престъпления от общ характер от длъжностни лица, работещи там, коментираха магистратите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Прокуратурата разпореди проверка на хосписи"}
{"url": "https://trud.bg/%d0%bf%d0%be%d0%b5%d1%82%d0%b8%d1%87%d0%b5%d1%81%d0%ba%d0%b0-%d0%bf%d0%b0%d0%bc%d0%b5%d1%82-%d0%b7%d0%b0-%d1%81%d1%82%d0%b0%d0%bd%d0%ba%d0%b0-%d0%bf%d0%b5%d0%bd%d1%87%d0%b5%d0%b2%d0%b0-%d0%b2-%d1%81/", "text": "Преди пет години една от най-обичаните поетеси на България – Станка Пенчева, отлетя отвъд видимия свят, но със сигурност духът й продължава да изписва поетични видения и днес. На 9 юли тази година се навършиха 90 години от нейното рождение. По този повод Столичната библиотека и Българският П.Е.Н.-център организират „Поетическа памет за Станка Пенчева” на 30 юли 2019 г. от 18 часа в Мраморното фоайе на библиотеката. Инициативата „Поетическа памет” е създадена да припомня делото на бележити български творци на словото, които вече не са между нас. За Станка Пенчева ще говорят писателите Екатерина Томова и Георги Константинов, ще бъдат прочетени спомени за нея от Рада Александрова и Валентина Радинска. Ще присъства Радина Цачева, дъщеря на Станка Пенчева, събитието ще води Александра Ивойлова. Публиката ще чуе незабравими стихове, белязали житейската драма и естетическото кредо на Станка Пенчева. Нейният характерен метафоричен изказ, притежаващ емоционална и социална категоричност, се възприемаше от широката публика като откровение, което просветлява и облагородява. Стиховете й се помнеха, а името й се нареждаше до най-значимите имена на поетесите през 20 век. Ето едно емблематично стихотворение, написано малко преди нейната кончина. Станка Пенчева Послеслов Не се оплаквай в себе си дори!  А благодари –  че бра бодили, както се берат цветя,  че бяха запоени със олово  перата ти, но ти летя,  че те дамгоса Ангелът на Словото  по бялото чело,  че те въртя до писък, до забрава  световното искрящо колело,  че бе далеч от блъсканицата и врявата,  че дарбата ти се наричаше любов,  че тъжна е душата ти, но още свети  като икона в потъмнял обков  и слуша  как я викат нежно световете…", "date": "2019.07.24", "title": " Поетическа памет за Станка Пенчева в Столична библиотека"}
{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%bf%d0%be-%d0%be%d1%82%d0%b1%d1%80%d0%b0%d0%bd%d0%b0-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%bf%d1%80%d0%b5%d0%b7%d0%b8%d0%b4/", "text": "Комисията по отбрана преодоля президентското вето върху международните договори за F-16 блок 70. Това се случи на извънредно заседание на комисията, която е водеща по ратификацията и именно тя трябва да разгледа ветото на държавния глава. „За“ повторното приемане на ратификацията на договорите гласуваха 13 народни представители, „против“ – 7 и „въздържали се“ – 0, с което те бяха приети отново, а ветото преодоляно. Проектите на международни договори бяха ратифицирани на първо и второ четене от 44-то Народно събрание на 19 юли 2019 г. след близо 8-часов дебат. Сред мотивите на президента са, че е липсва обществено съгласие по темата, както и че ратификацията е трябвало да измине цялостния път по Конституция и да бъде разгледана и приета на две гласувания в отделни заседания на Народното събрание. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно. Окончателното решение ще бъде взето от пленарна зала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Комисията по отбрана отхвърли президентското вето върху договорите за изтребителите F-16"}
{"url": "https://trud.bg/%d0%bc%d0%be%d1%85%d0%b0%d0%bc%d0%b5%d0%b4-%d0%bd%d0%b0%d1%81%d1%82%d0%be%d1%8f%d0%bb-%d0%b4%d0%b0-%d0%bf%d1%80%d0%b5%d0%bc%d0%b8%d0%bd%d0%b5-%d0%bd%d0%b0-%d0%b3%d0%b5%d1%80%d0%b5%d0%bd%d0%b0/", "text": "Насиру Мохамед настоял пред ръководството на „Хакен“ да го пусне в „Левски“, въпреки че шефовете не искали и да чуят за продажбата на своя основен играч. Това разкри спортният директор на тима от Швеция Сони Карлсон. „Когато получихме офертата от България, той самият поиска да си тръгне и ние почувствахме, че сега е моментът да му го позволим – разкри босът пред клубния сайт на „Хакен“. – Толкова много време Насиру изкара с нас, че сега се чувстваме така, сякаш член на семейството ни си тръгва“.  Феновете на „Хакен“ изразиха своето недоволство от продажбата на Мохамед. Официалната страница на тима във фейсбук бе залята от коментари на ядосани привърженици, които са на мнение, че клубът ще бъде трайно отслабен в атака след продажбата на ганаеца.", "date": "2019.07.24", "title": " Мохамед настоял да премине на „Герена“"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d1%8c%d0%be%d1%80%d1%8a%d1%82-%d0%bf%d0%be-%d1%82%d0%b8%d1%82%d0%bb%d0%b8-%d0%bd%d0%b0-%d1%83%d0%b5%d0%bb%d1%81-%d0%bd%d0%b0-%d0%bf%d1%8a%d1%82%d1%8f-%d0%bd%d0%b0/", "text": "Вече е почти сигурно, че следващият съперник на „Лудогорец“ в Лига Европа ще е уелският ТНС, след като „Копенхаген“ го победи като гост с 2:0. Разбира се, за да се срещнат двата тима, „орлите“ първо трябва да се справят с исландския „Валур“, като първата среща е в четвъртък. Головете за успеха на датския тим реализираха Пиерос Сотириу и Сков, който се разписа от дузпа. Реваншът е след седмица в Дания.  ТНС е рекордьор по титли на Уелс. Тимът е спечелил общо 13, като през последните осем сезона неизменно печели златото. Любопитното е, че в този период „Лудогорец“ също е винаги първи, но в България. Отборът на Стойчо Стоев обаче мисли първо за срещите с „Валур“. Родният първенец е от вторник вечер в Исландия, за да се климатизира по-бързо. Хладно време и 14 градуса температура посрещнаха играчите на „зелените“, които направиха и една тренировка на местна земя. Двубоят с „Валур“ ще се играе на терен с изкуствена настилка, което допълнително може да затрудни играчите на „Лудогорец“. Съоръжението има по-малко от 1500 седящи места, въпреки че е дом на най-титулувания отбор в страната.", "date": "2019.07.24", "title": " Рекордьорът по титли на Уелс на пътя на „Лудогорец“"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%bf%d0%be%d0%b4%d0%b0%d0%b4%d0%be%d1%85%d0%b0-%d0%be%d1%81/", "text": "Трима британски министри подадоха оставки броени часове преди Борис Джонсън да встъпи в длъжност като премиер на Обединеното кралство. Това са финансовият министър Филип Хамънд, министърът на международното развитие Рори Стюарт и правосъдният министър Дейвид Гаук. Малко преди това Хамънд, който е отявлен противник на Брекзит без сделка заяви, че новият премиер трябва да бъде свободен да избере финансов министър „който е напълно отдаден на неговата политическа позиция“. В официалното си писмо до вече бившия премиер Тереза Мей, Хамънд пише, че „въпреки несигурността, създадена от наразрешения проблем Брекзит, ние успяхме да постигнем забележителен успех при възстановяването на обществените финанси и подготовката на британската икономика за предстоящите възможности“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Трима британски министри подадоха оставка часове преди Борис Джонсън да стане премиер"}
{"url": "https://trud.bg/%d1%81%d0%b0%d1%89-%d0%b8-%d0%ba%d0%b8%d1%82%d0%b0%d0%b9-%d1%89%d0%b5-%d0%bf%d1%80%d0%be%d0%b2%d0%b5%d0%b4%d0%b0%d1%82-%d0%b4%d0%b2%d1%83%d0%b4%d0%bd%d0%b5%d0%b2%d0%bd%d0%b8-%d0%bf%d1%80%d0%b5%d0%b3/", "text": "САЩ и Китай ще проведат двудневни преговори в Шанхай следващата седмица в опит да сложат край на продължилата повече от година търговска война, съобщава АФП, като се позовава на изказване, направено от американския финансов министър Стивън Мнучин. Мнучин и търговският представител на САЩ Робрът Лайтцигер ще бъдат начело на американската делегация. Това ще бъде първата подобна среща от месец май насам. Мнучин изрази надеждата си за постигне на напредък по въпроса, но според него има „твърде много проблеми“, така че според него ще има поне още един кръг преговори.", "date": "2019.07.24", "title": " САЩ и Китай ще проведат двудневни преговори относно търговската война"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b4%d0%b0%d0%b4%d0%b5-%d1%85%d0%be%d0%b4-%d0%bd%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%b1%d0%b8%d0%b2%d1%88%d0%b8%d1%8f-%d1%80/", "text": "Специализираният наказателен съд даде ход на съдебния процес за длъжностно престъпление срещу бившия ръководител на Районната прокуратура в Кнежа, доскоро прокурор в Софийската градска прокуратура, Красимир Кирилов, съобщават от Апелативната специализирана прокуратура. На 26 юни 2019 г. Специализираната прокуратура внесе срещу него обвинителен акт за това, че от 6 април 2015 г. до 22 декември 2015 г., в условията на продължавано престъпление, в качеството му на длъжностно  лице, нарушил служебните си задължения: с 2 постановления разпоредил връщането на два багера-товарача „KOMATSU“ на лица, които не са техни собственици. С това той набавил за тях облага и нанесъл вреда на  собственика – лизингово дружество, в размер на 119 750,55 лева. Единият от багерите бил предаден на неправоимащо лице по негово искане, но при при липса на доказателства за собственост и при наличие на депозирана молба в Районната прокуратура за връщане на машината от реалния й собственик. Молбата на лизингодателя била оставена без разглеждане, той не  бил и уведомен за произнасянето на прокурора. Претендиращото без правно основание лице получило на ръка постановлението за връщане на Кирилов и владението върху вещественото доказателство.  Другият багер бил предаден на друго неправоимащо лице, въпреки че собствеността му не била неизяснена, тъй като номерът на рамата е бил пренабиван. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Съдът даде ход на делото срещу бившия районен прокурор на Кнежа"}
{"url": "https://trud.bg/2000-%d1%84%d0%b8%d0%bb%d1%82%d1%8a%d1%80%d0%b0-%d0%b7%d0%b0-%d0%bf%d0%be-%d1%87%d0%b8%d1%81%d1%82-%d0%b2%d1%8a%d0%b7%d0%b4%d1%83%d1%85-%d0%b2-%d1%81%d0%be%d1%84%d0%b8%d1%8f/", "text": "По-бърза става реакцията при прахови частици Столичната община ще постави 2000 филтри на комините на частни сгради безплатно до края на 2023 г. Ще бъде пусната обществена поръчка за уредите, ако на утрешното си заседание Столичният общински съвет одобри доклада, в който е описано предложението. В документа пише, че емисиите на фини прахови частици във въздуха намаляват с до 99.9% след поставянето на филтър, а след реални замервания върху горивни инсталации ползващи дървесина, резултатите са над 80% ефективност на филтъра. Поставянето на уредите е част от мерките на общината за намаляване на замърсяването на въздуха от битовото отопление, които ще допълнят проектите за безплатна подмяна на старите печки на дърва и въглища с нови. Тези два проекта, по които това става, са обхванати 20 000 домакинства, а заедно с филтрите, по-екологично ще стане отоплението на 22 000. Това са почти половината от 55 000-те домакинства в София, които в момента се топлят на твърдо гориво, което е основен замърсител на въздуха. Филтрите ще се дават на домакинства, които не са включени в програмата за подмяна на печки. Те трябва да са и с ниски доходи и в квартали, в които живеят малцинствени групи, тъй като тези сгради не могат да бъдат включени в проектите за подмяна на старите отоплително уреди.  В момента общината е поставила 35 филтри. Според доклада още до края на тази година трябва да бъдат поставени 150 филтри на комини на сгради в районите „Красна поляна“ и „Слатина“. До края на 2021 г. пък трябва да бъдат монтирани още до 850 филтри на комини във всички столични райони. По още 500 филтри ще бъдат поставени до края на 2022 г. и до края на 2023 г. Освен това при прогноза за превишение на нивата на фините прахови частици общината ще може по-бързо да предприема мерки за ограничаване на замърсяването. Времето за реакция се съкращава от два на един ден, като мерките се въвеждат след първия ден от прогнозата или реализираното превишение. Мерки ще се предприемат още при прогноза или превишение на ФПЧ10 от 51 µg/m3 -150 µg/m3. При прогноза за превишение на ФПЧ10 от 151 – до 200 µg/m3 на поне 2 измервателни станции освен призивите  софиянци да не ползват личните си коли и да не се отопляват на въглища или дърва, общината ще мие улиците, ще проверява строителни обекти и ще пуска буферните паркинги към метрото за безплатно ползване. При прогноза за над 200 µg/m3 към тези мерки се добавя забрана за паркиране в основни улици, зоните за платено паркиране и възможност за затваряне на на определени карета от улици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " 2000 филтъра за по-чист въздух в София\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bc%d0%b0%d0%bb%d0%ba%d0%b0%d1%82%d0%b0-%d0%b4%d0%b2%d0%be%d0%b9%d0%bd%d0%b8%d1%87%d0%ba%d0%b0-%d0%bd%d0%b0-%d1%80%d0%b8%d0%b0%d0%bd%d0%b0-%d1%81%d0%bd%d0%b8%d0%bc/", "text": "В Instagram се появи снимка на малко момиче, което толкова прилича на поп певицата Риана, че самата тя реши да публикува снимката в профила си и към кадъра написа: „За малко да си изпусна телефона! Как така?!“. Освен последователите на Риана, някои звезди също се изненадаха от приликата. „Кога роди?“, попита Snoop Dog певицата. Други пък решиха, че барбадоската красавица е използвала филтър или приложение за подмладяване. Самото момиченце се казва Ала и в личния й Instagram профил благодари на Риана затова, че е споделила снимката й и призна, че и тя мечтае да бъде модел някой ден. Е, имайки предвид приликата й със звездата, надали ще й е трудно да сбъдне това си желание.", "date": "2019.07.24", "title": " Вижте малката двойничка на Риана (СНИМКА)\t"}
{"url": "https://trud.bg/%d1%81%d0%b0%d1%89-%d0%bd%d0%b0%d0%bb%d0%be%d0%b6%d0%b8%d1%85%d0%b0-%d0%b3%d0%bb%d0%be%d0%b1%d0%b0-%d0%be%d1%82-5-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0-%d0%bd%d0%b0-%d1%84/", "text": "САЩ наложиха рекордната глоба в размер на 5 милиарда долара на социалната мрежа „Фейсбук“ заради нарушение на конфиденциалността на личните данни на голям брой потребители на платформата, съобщава АФП. Федералната търговска комисия на страната обяви, че това е най-голямата санкция наложена на компания по подобни нарушения и е една от най-големите глоби в историята на Съединените щати. „Въпреки повтаряните обещания към милиардите си потребители от целия свят, че ще бъде осигурен контрол върху това как техните лични данни са споделяни, „Фейсбук“ подкопа доверието на ползващите платформата“, каза Джо Саймънс, председател на комисията. Според други от Федералната комисия обаче, глобата е недостатъчно, информира още агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " САЩ наложиха глоба от 5 млрд. долара на Фейсбук заради личните данни на потребители"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d1%84%d0%b8%d1%80%d0%bc%d0%b0%d1%82%d0%b0-%d0%b2-%d0%ba%d0%be%d1%8f/", "text": "Оставиха в ареста за 72 часа търговския директор на фирмата, в която работи Кристиян Бойков, информира  . Георги Янков  във вторник вечерта. Очаква се той да бъде разпитан в сряда. Все още не е ясно дали ще му бъде повдигнато обвинение, или ще бъде освободен. Специализираната прокуратура поема разследването на пробива в НАП. Спецпрокурорите ще търсят доказателства дали течът е бил използван за киберрекет и с политически цели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Търговският директор на фирмата, в която работи Кристиян Бойков, остава в ареста"}
{"url": "https://trud.bg/%d1%84%d0%be%d1%80%d0%bc%d0%b0%d1%86%d0%b8%d1%8f-%d0%b2%d0%b8%d0%ba%d1%82%d0%be%d1%80%d0%b8-%d0%be%d1%82%d0%bd%d0%be%d0%b2%d0%be-%d0%b2-%d0%bd%d0%b5%d1%81%d0%b5%d0%b1%d1%8a%d1%80/", "text": "Руската вокална формация „Виктори“ гостува за втора поредна година на несебърска сцена. Момичетата отново се изявиха с богат репертоар от песни, сред които хитове от последните няколко десетилетия. Девойките показаха силно сценично присъствие, много чар и талант. В лятната нощ на 23 юли площад „Жулиета Шишманова“ бе изпълнен от прекрасните гласове на осемте момичета – лауреати на множество награди и отличия от цял свят. Репертоарът на групата бе разнообразен тематично и жанрово, а несебърската публика беше приятно изненадана, както от изпълнения на руска естрадна музика и традиционни руски песенни мотиви, така и от кавъри на класически рок „парчета“ и песента „Една българска роза“, изпълнена на оригинален език. Ръководител на група „Виктори“ е Людмила Шашкина – заслужил деец на културата на Московска област и прочут музикален педагог. Формацията гостува в Несебър с организационното съдействие на Национално движение „Русофили“ – Бургас с областен председател Женя Илиева.Гост на събитието бе Кристина Иванова- главен секретар на движението.", "date": "2019.07.24", "title": " Формация „Виктори“ отново в Несебър"}
{"url": "https://trud.bg/%d1%83%d1%87%d0%b8%d1%82%d0%b5%d0%bb%d1%8f%d1%82-%d1%81%d1%8a%d0%b1%d1%80%d0%b0%d0%bb-3641-%d0%b3%d0%bb%d0%b0%d1%81%d0%b0-%d0%bd%d0%b0-%d0%b5%d0%b2%d1%80%d0%be%d0%b8%d0%b7%d0%b1%d0%be%d1%80%d0%b8/", "text": "Учителят от Английската гимназия в Бургас- Христо Симеонов, който се превърна в истинска изненада на евроизборите, ще бъде кандидат за общински съветник от партия Средна европейска класа /СЕК/. Това обяви лично той на пресконференция в сряда и уточни, че ще е от гражданската квота, а не партийна номинация. На евроизборите през месец май, Симеонов бе независим кандидат за евродепутат и събра рекордните 3641 гласа. „След евроизборите получих покана от почти всички партии и разговарях с всички. Благодаря им, че са ме оценили, но аз държа на своята независимост“, обясни избора си Симеонов. Той разказа, че сам потърсил контакт с един от активистите на СЕК- Константин Бачийски, защото се впечатлил,че Бачийски дава заплатата си като общински съветник, за да подпомага здравеопазването в града и плаща за квалификацията на наши медици в Германия. „Ние търсим и ще залагаме на чисти хора с добри намерения“, обясни на свой ред Бачийски. Той уточни, че идеите на Симеонов за образованието вече са залегнали в програмата на СЕК. Най-вероятно партията ще спази традицията си от местните избори и отново ще се яви на вота със самостоятелна листа. Христо Симеонов допълни, че ще бъде част от листата на СЕК само ако партията се явява самостоятелно на местните избори.", "date": "2019.07.24", "title": " Учителят, събрал 3641 гласа на евроизборите, ще е в листата на СЕК"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d0%bc%d0%be%d0%bd%d1%82%d0%b0%d0%bd%d0%b0-%d1%82%d0%b8%d1%87%d0%b0%d1%85%d0%b0-%d0%b2-200-%d0%b3%d0%be%d0%b4%d0%b8%d1%88%d0%bd%d0%be-%d1%81/", "text": "Община Монтана и и италианската община Алпиняно ще подпишат официално в началото не месец декември договор за партньорство, съобщи кметът Златко Живков. Той гостува в италианския град за празника му по покана на своя колега Андреа Олива. Градоначалникът на Монтана бе в Алпиняно заедно с ученици от Гимназията за преподаване на чужди езици „Петър Богдан”. Младежите се включиха в празничната програма на италианския град и участваха в необичайно състезание, което се провежда от 200 години. Състезателите се надбягват в щафета на трасе от един километър по калдъръмените улички на стария град като всеки носи на раменете си два лоста с общо осем кратунки с вода, тежки 9 килограма. В надбягването учениците от Монтана завършиха втори от четирите отбора. Спортната изява бе второто общо събитие за тази година по европейски проект на четири побратимени градове – Монтана, Шмалкалден /Германия/ ,Фонтейн /Франция/ и Алпиняно /Италия/. Първото бе през април в Шмалкалден, където на фестивал певци от формация „Торлашки напеви” – Монтана, показаха талантите си и красотата на българския фолклор. Следващите две прояви в европейското сътрудничество на четирите града ще се проведат през 2020 в Монтана и Фонтейн/Франция/, уточни кметът Живков.", "date": "2019.07.24", "title": " Ученици от Монтана тичаха в 200-годишно състезание в Италия"}
{"url": "https://trud.bg/%d0%b3%d0%be%d1%81%d1%82%d1%83%d0%b2%d0%b0%d1%82-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b8-%d0%be%d1%82-%d0%b5%d0%b2%d1%80%d0%be%d0%bf%d0%b0-%d0%b8-%d0%b0%d0%bc%d0%b5%d1%80/", "text": "Организира се с подкрепата на фонд „Култура“ на община Варна Американският саксофонист Били Харпър, тромпетистът Итамар Борохов от Израел, квартет от бас кларинети от Австрия, проекти от Украйна, Литва и Полша заедно с големите български джазмени Антони Дончев с неговото трио и Димитър Бодуров също с трио, ще гостуват на 28-ото издание на Международния джаз фестивал „Варненско лято“. Той ще се проведе в дните от 26 до 28 юли в Английския двор на Археологическия музей. Фестивалът се организира с подкрепата на Фонд „Култура“ на община Варна. Меломаните ще се насладят на Бодуров трио, което специално за Варна идва с тромпетиста Итамар Борохов от Израел.Варненската публика ще се срещне и с един необичаен квартет, съставен само от бас кларинети – „Woody Black 4“, който идва от Австрия. За първи на сцената ще излязат KoloYolo от Украйна.Вторият концерт е на Лукаш Боровицки квартет от Полша, а на финала е историческото американско име в компанията на Антони Дончев трио.", "date": "2019.07.24", "title": " Гостуват изпълнители от Европа и Америка"}
{"url": "https://trud.bg/%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b4%d0%bb%d1%8a%d0%b6%d0%bd%d0%b8-%d1%81%d0%bc%d0%b5-%d0%b4%d0%b0-%d0%bf%d1%80%d0%be%d0%b4%d1%8a%d0%bb%d0%b6%d0%b8%d0%bc-%d0%b1%d0%b8%d1%82/", "text": "Длъжни сме да продължим битката за спасяването на българския транспортен бранш, коментира евородепутатът Ангел Джамбазки след срещата на министрите на транспорта на държави, засегнати от Пакета „Мобилност”, и ЕКР, която се състоя по инициатива на делегацията на ВМРО в групата на Консерваторите в Европарламента. На срещата присъстваха министрите на транспорта на България – Росен Желязков, на Полша – Анджей Адамчик, на Латвия – Талис Линкаитс, на Литва – Рокас Мазиулис и на Унгария – Ласло Мосочи. Румънската страна беше представена от аташето по транспортна политика към румънското постоянно представителство към Европейския съюз. Домакини на срещата бяха представителите от групата на ЕКР Ангел Джамбазки, Робертс Зиле и съпредседателят на групата Рафаеле Фито. Целта на срещата беше обсъждането на последващите процедурни стъпки в борбата срещу пакет „Мобилност I“, който се стреми да отнеме бизнеса на стотици хиляди източноевропейци. Още веднъж бяха утвърдени общите позиции по проблемните текстове в трите доклада съставляващи Пакет „мобилност“. Беше постигнато съгласие по въпроса с връщането на камиона до страната на регистрация, включването на крострейд операциите в обсега на директивата за командироването на работниците и ограниченията в каботажните превози. Българската позиция беше ясно изразена както от министър Желязков, така и от заместник-председателя на ВМРО Ангел Джамбазки. Страните от Източна Европа трябва да търсят съюзници не само помежду си, но и сред периферните страни от Западна Европа като Испания и Ирландия. Според Джамбазки също така е нужно и да се обясни по-ясно на гражданите на Франция, Германия и Белгия какво би означавало прокарването на Пакет „Мобилност I“ за цените на стоките и услугите в техните страни. Днешната среща беше една от стъпките към продължаването на борбата за отбрана на интересите на българските граждани работещи в сферата на транспорта и международните превози. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Джамбазки: Длъжни сме да продължим битката за спасяването на българския транспортен бранш"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d1%84%d0%b5%d0%b4%d0%b5%d1%80%d0%b0%d1%86%d0%b8%d1%8f-%d1%89%d0%b5-%d1%81%d0%b8-%d0%b2%d1%80%d1%8a%d1%89%d0%b0-%d0%ba%d0%be%d0%bb%d0%be%d0%b4%d1%80%d1%83%d0%bc/", "text": "Новата федерация по колоездене ще си връща стопанисването на колодрума в столицата. В момента съоръжението се използва за тренировка на футболисти, ще се правят и концерти.  „Вече разговаряхме с министър Красен Кралев и с фирмата, която е наела колодрума – заяви Драгомир Кузев, председател на федерацията. – На едно място са изрязали седалките, вероятно там ще е сцената. Но това няма да пречи на спортно-състезателната дейност.“ Централата бе учредена на 10 юли на общо събрание в Пловдив, на което присъстваха представители на 35 клуба. В момента федерация очаква вписване в Търговския регистър и получаване на лиценз от Спортното министерство. Но вече е започнала работа. Преди седмица у нас на инспекция бе вицепрезидентът на европейската централа (UEC) Александър Гусятников във връзка с кандидатурата на Пловдив за домакин на континентално първенство за мъже, категория „елит“ през 2020-а. И ако това стане факт България ще получи оборудване от UEC на стойност 100 000 евро. Колоездачна обиколка на България обаче няма да я има за трета година заради твърде краткия срок за организация. Но от новото ръководство изказаха амбиции догодина тя вече да е факт.", "date": "2019.07.24", "title": " Новата федерация ще си връща колодрума"}
{"url": "https://trud.bg/490-%d0%ba%d0%b3-%d0%b5-%d1%81%d1%80%d0%b5%d0%b4%d0%bd%d0%b8%d1%8f%d1%82-%d0%b4%d0%be%d0%b1%d0%b8%d0%b2-%d0%bd%d0%b0-%d0%b6%d0%b8%d1%82%d0%be-%d0%b2-%d1%81%d0%bb%d0%b8%d0%b2%d0%b5%d0%bd%d1%81%d0%ba/", "text": "490 кг от декар е средният добив на жито в Сливенска област. Добивите са добри, качеството на реколтата – също, съобщи Тодор Братанов, директор на Областната дирекция „Земеделие“. Жътвената кампания към момента е приключила на 88 процента. В Сливен и Нова Загора реколтата е прибрана, работата в другите две общини на областта – планинските Котел и Твърдица, продължава. При ечемика са отчетени добиви от 448 кг от декар. На територията Сливенска област бяха засети 417 000 декара пшеница, 73 800 декара ечемик и 27 200 декара рапица. 1 393 дка земеделски площи пропаднаха на 100 процента заради сланата и падналите градушки. Най-голям е делът им на територията на община Нова Загора, където растениевъдството е основен поминък.", "date": "2019.07.24", "title": " 490 кг е средният добив на жито в Сливенска област"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d1%81%d0%bb%d1%83%d0%b6%d0%b1%d0%b0-%d0%b7%d0%b0-%d0%bf%d1%80%d0%b5%d0%b4%d0%be%d1%82%d0%b2%d1%80%d0%b0%d1%82%d1%8f%d0%b2%d0%b0/", "text": "Службата за предотвратяване на престъпления срещу фиска на Великобритания изпрати благодарствено писмо до зам.-главния прокурор Иван Гешев по повод съвместно проведената с българската прокуратура акция на 04.07.2019 г. по пресичане дейността на организирана престъпна група, контролираща фабрика за нелегално производство на цигари. В писмото от г-н Андрю Павлинич, ръководител на отдел „Международни операции“, до заместник-главния прокурор, се подчертава успеха на акцията и ползата от съвместната работа на българските и британските институции по случая и се изразява увереността, че „значителните резултати, постигнати от Вас, ще имат ефект върху тежката организирана престъпност, която всички ние се стремим да преборим“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Британската служба за предотвратяване на престъпления срещу фиска благодари на Иван Гешев за акция срещу фабрика за нелегални цигари"}
{"url": "https://trud.bg/%d0%b6%d0%b5%d0%b3%d0%b0-%d0%bc%d0%be%d1%80%d0%b8-%d1%82%d1%83%d1%80-%d0%b4%d1%8c%d0%be-%d1%84%d1%80%d0%b0%d0%bd%d1%81/", "text": "Високите температури в Южна Франция предизвикаха доста оплаквания от участниците на Тур дьо Франс. Колоната слезе от Пиренеите и е на път за Алпите, където от утре до събота са решителните етапи за крайната победа.  „Не знам колко бутилки вода изпих – заяви лидерът в класирането по точки Петер Саган. – Мисля, че асоциацията на колоездачите трябва да ни защити по някакъв начин.“  Словакът запази зелената фланелка, а жълтата остава притежание на Жулиан Алафилип, който може да стане първият французин с титлата след Бернар Ино през 1985-а.", "date": "2019.07.24", "title": " Жега мори Тур дьо Франс"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d0%b0%d0%bd%d0%b4%d1%80%d0%b5%d0%b5%d0%b2-%d0%b0%d1%82%d0%b0%d0%ba%d1%83%d0%b2%d0%b0-%d0%bc%d0%b5%d0%b4%d0%b0%d0%bb%d0%b8%d1%82%d0%b5-%d0%bd%d0%b0/", "text": "Валентин Ангелов ще атакува медалите на европейския младежки олимпийски фестивал в Баку днес. Лекоатлетът постигна първи резултат в квалификациите на чук, като прати уреда на 78,89 метра. Волейболистите ни пък записаха драматична загуба, след като отстъпиха на Белгия с 2:3. И снощи излязоха срещу Чехия, а при победа ще продължат в турнира. В борбата Айлен Ахмедова (53) и Християна Димитрова (57) загубиха още в първия кръг. Призьорките бяха наградени от Белчо Горанов, генсек на БОК. Загуба на старта претърпя и Валентин Илиев (65) в класическия стил.", "date": "2019.07.24", "title": " Валентин Андреев атакува медалите на чук в Баку"}
{"url": "https://trud.bg/%d0%ba%d0%b5%d0%b2%d0%b8%d0%bd-%d0%ba%d0%b8%d0%bd%d0%b3-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bd%d0%b5-%d0%b1%d0%b5%d1%88%d0%b5-%d0%bd%d0%b0-100-%d0%bf%d1%80%d0%be%d1%86%d0%b5%d0%bd/", "text": "Кевин Кинг отпразнува достойно първата си победа на АТП турнир, при това  в родния си град. Американецът обаче призна, че съперникът му не е играл на максимума на възможностите си.  „Беше страхотно, нямаше по-добро място, на което да се случи – призна тенисистът от Атланта. – Баща ми не ме беше гледал от две години, тъй като претърпя сърдечен удар и се радвам, че видя тази победа. Виждаше се, че Димитров не играе на сто процента. Даде ми много шансове в геймовете на свой сервис. Но аз съм доволен, че спечелих. Сега ще се порадваме със семейството и приятелите, но трябва да мисля и за следващия мач.“", "date": "2019.07.24", "title": " Кевин Кинг: Димитров не беше на 100 процента"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d0%b5%d1%86-%d0%bd%d0%b0-28-%d0%b3%d0%be%d0%b4%d0%b8%d0%bd%d0%b8-%d1%81%d0%b5-%d0%be%d1%82%d0%bf%d1%83%d1%88%d0%b8-%d1%81%d1%80%d0%b5%d1%89%d1%83/", "text": "Дори на 28 години не е късно да спечелиш първата си победа в основна схема на турнир от категорията АТП. Това направи американецът Кевин Кинг след четири поражения на това ниво, а първата му жертва бе връстникът му Григор Димитров.  Родната звезда продължи пропадането си със загуба с 5:7, 4:6 в първия кръг на турнира в Атланта, с което подари на тениснист №405 в света успех в родния му град. Поражението е най-тежкото в кариерата на Димитров, който само веднъж е губил от по-нископоставен съперник – през 2016-а от Янко Типсаревич, който тогава беше 553-и. Сърбинът обаче се връщаше от дълго лечение на контузия, а в кариерата си има и немалко успехи.  Григор имаше и положителни моменти като дори сервираше при 5:3 в първия сет, а във втория водеше с 3:0. Но проблемите в рамото на играещата дясна ръка, които го измъчват от началото на годината, се завърнаха с пълна сила. От средата на първата част българинът значително намали силата на сервиса, а между двата сета поиска медицинско прекъсване.  Димитров обаче явно не възнамерява да си взима по-дълга почивка за лечение на травмата. Той уплътни допълнително програмата си след сезона на твърди кортове в Северна Америка и потвърди участие в Ченду (Китай) от 23 до 29 септември.", "date": "2019.07.24", "title": " Американец на 28 години се отпуши срещу Григор"}
{"url": "https://trud.bg/%d0%bc%d1%8a%d0%bb%d0%bd%d0%b8%d1%8f-%d0%bf%d0%be%d0%bc%d0%bb%d1%8f-%d0%ba%d1%83%d0%b1%d0%b5%d1%82%d0%be-%d0%bd%d0%b0-%d1%86%d1%8a%d1%80%d0%ba%d0%b2%d0%b0-%d0%b2-%d1%88%d1%83%d0%bc%d0%b5%d0%bd%d1%81/", "text": "Мълния удари църквата „Свето Възнесение Господне“ в шуменското село Имренчево, кубето на храма е разрушено. За това разказаха местни хора, а по тяхна информация е пробит и пода на храма. Инцидентът станал към 22 часа вечерта във вторник. В селото първоначално заръмял дъжд и след това небето засвяткало. „Гръмотевиците бяха много оглушителни.  Живеем до храма и изведнъж се чу много силен трясък, а от контактите ни излезе огън. Реших, че е ударило нашата къща, а после разбрах, че е църквата“, разказа Елка Боева. В нейния дом е изгорял бойлер, компютър и два тунера. В съседните къщи също има поражения. Куполът на църквата е като посечен с брадва. Според местни хора кръстът отгоре е привлякъл мълнията. Кубето било с медна обшивка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Мълния помля кубето на църква в шуменско село"}
{"url": "https://trud.bg/%d0%b0%d0%bd%d1%82%d1%8a%d0%bd%d0%b8-%d0%be%d1%81%d1%82%d0%b0%d0%bd%d0%b0-%d0%bd%d0%b0-13-%d1%81%d1%82%d0%be%d1%82%d0%bd%d0%b8-%d0%be%d1%82-%d1%84%d0%b8%d0%bd%d0%b0%d0%bb%d0%b0/", "text": "Антъни Иванов не успя да се класира за финала в коронната си дисциплина 200 метра бътерфлай на световното първенство по плувни спортове в Куанджу (Република Корея). Българинът остана на 13 стотни зад бронзовия медалист от Рио 2016 Тамаш Кендреши (Унгария) в дуела за място сред най-добрите 8 на планетата. Двамата дадоха равно време в полуфиналите и се наложи директен „суимоф“ за определяне на последния финалист.  „Плувахме заедно и беше ясно, че победата ще се реши на самия края – призна Иванов пред Bgswim. – От два-три дена съм малко болен, цяла нощ не съм спал. Девето място в света все пак е голям успех, мисля, че се представих добре. Не знам дали изобщо ще плувам на сто метра в петък.“  Светлозар Николов пък отпадна на 200 м съчетано с 37-о време в сериите – 2:04,99 минути.", "date": "2019.07.24", "title": " Антъни остана на 13 стотни от финала"}
{"url": "https://trud.bg/%d1%81%d1%82%d0%b0%d1%80%d0%b8-%d0%bf%d0%be%d0%b7%d0%bd%d0%b0%d0%b9%d0%bd%d0%b8%d1%86%d0%b8-%d0%b7%d0%b0-%d0%b1%d0%b0%d0%bb%d0%ba%d0%b0%d0%bd-%d0%b8-%d0%bb%d0%b5%d0%b2%d1%81/", "text": "„Балкан“ ще получи възможност за поправителен, ако загуби от шведския „Сьодертале Кингс“ или белгийския „Антверп Джайънтс“ в квалификациите за Шампионската лига. Загубилите в първия и втория кръг попаднаха в една и съща група – „G” във ФИБА къп, заедно с руския „Енисей“ и загубилия от двойката „Раховец“ (Косово) – „Клуж“ (Румъния).  „Левски Лукойл“ пък е в група „F“ с беларуския „Цмоки”, в който се подвизават сърбинът с български паспорт Бранко Миркович и шампионът с „Балкан“ Александър Гаврилович. Останалите два тима са загубилият измежду „Киев“ (Украйна) и „Капфенберг“ (Австрия) и победителят от двойката „Борисфен“ (Беларус) – „Днипро“ (Украйна).  „Берое“ пък ще търси място в груповата фаза срещу холандския „ЗЗ Лайден“.", "date": "2019.07.24", "title": " Стари познайници за „Балкан“ и „Левски Лукойл“ във ФИБА къп"}
{"url": "https://trud.bg/%d0%bf%d0%b5%d1%82%d1%80%d0%be%d0%b2%d0%b8%d1%87-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d0%b5-%d0%b2-%d1%86%d1%81%d0%ba%d0%b0/", "text": "Люпко Петрович, треньорът на ЦСКА, призова фенове и футболисти за обединение в името на клуба преди първия сблъсък с „Осиек“ от втория квалификационен кръг на Лига Европа. В последните си три официални мача „червените“ записаха две ремита и една загуба. Поражението от „Черно море“ с 1:3 насред „Българска армия“ разклати клуба, което доведе и до повишаването на Петрович от консултант на Добри Митов в старши треньор. „ЦСКА е велик клуб и когато е в криза се търсят грешките – анализира сръбският спец. – Трябва да се види как да се излезе от ситуацията. За загубата е виновен колективът. Играчите срещу „Черно море“ бяха като на разходка в парка. Когато се появи кризата, момчетата търсеха грешките в другите, а не в себе си. Трябва да се обединим и да го видим още срещу „Осиек“. Собственикът Гриша Ганчев загърби бизнеса си, защото мисли 24 часа за футбол. Ако и ние сме така, ще стигнем до успех. Трябва да спрем да сочим другите с пръст и да се върнем на правилния път“.  Петрович защити набеденият от феновете Стойчо Атанасов за главен виновник за загубата от „Черно море“.  „Ето сега се обвинява един млад български играч, че е допуснал грешка, но преди него сбъркаха и други – каза той. – Тук не се ценят българските състезатели. Ако не бяхме дали шанс на Иван Турицов, нямаше да стигне до националния отбор“.  Люпко Петрович изразни мнение, че „Осиек“ е много сериозен противник и в момента дори е на по-високо ниво от „Хайдук“ и „Риека“.  „Нашият съперник се финансира от Унгария и дори може би от президента на страната – добави той. – Имат няколко чужденци, но повечето са местни момчета. В момента са по-силни от „Хайдук“ и „Риека“. Ако не постигнем резултат, знам какво предстои. Щом не побеждаваш – довиждане. Ще дам всичко от себе си, за да отстраним „Осиек“. Най-важното е да влезе в групите в Лига Европа“.", "date": "2019.07.24", "title": " Петрович призова за обединение в ЦСКА"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d0%b0%d0%b2%d0%b8%d0%bb%d0%b8-%d1%84%d0%b0%d0%bb%d1%88/", "text": "Руската полиция е арестувала двама души в Екатеринбург, по подозрение, че са заложили фалшиво взривно устройство на пътя на кортежа на руския президент Владимир Путин, предава  . Това е станало на 9 юли по време на посещението на държавния глава в града. Там той откри бизнес форум и разговаря със студенти в местния университет. Двамата арестувани сложили бутилка и камъни в кутия за обувки, омотали я в кабели и изолационна лепенка и я поставили на пътя на президентския кортеж към летище Колцово в момента, когато Путин си тръгвал от града. Задържаните били отдавна познати на полицията. Те се наливали с алкохол, когато видели колко много полицейски коли се движат по пътя. Тогава спонтанно им хрумнало “да накажат служителите на реда затова, че често ги привличали под наказателна отговорност” заради действията им, се казва в изявление на следствените служби на Свердловска област. Мъжете били задържани на следващия ден след инцидента по записи от охранителни камери. Те твърдели, че са искали да проверят боеспособността на полицията. Тече следствие, след което ще бъдат обявени наказанията на двамата мъже. Според полицаите от Свердловск създаденото от тях взривно устройство не е представлявало никаква опасност. Още докато Путин беше в Екатеринбург пък руски медии написаха, че след срещата в Уралския университет президентския кортеж потеглил, но държавният глава го спрял и излязъл да поздрави излезлите на улицата да го приветстват хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Арестуваха двама души, поставили фалшива бомба пред кортежа на Владимир Путин"}
{"url": "https://trud.bg/%d0%b2%d0%bc%d1%80%d0%be-%d0%bf%d0%be%d0%b8%d1%81%d0%ba%d0%b0-%d0%bf%d0%be-%d1%82%d0%b5%d0%b6%d0%ba%d0%b8-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d1%8f-%d0%b7%d0%b0-%d0%be%d1%81%d0%ba%d0%b2/", "text": "С две години да се вдигнат наказанията за разпространяване на фашистка идеология и оскверняване на националния флаг поискаха от ВМРО. Те внесоха законопроект за промяна на Наказателния кодекс. Причината за това са зачестилите случаи на пропагандиране на фашистка идеология в страната. Сегашният вариант на закона по никакъв начин не предлага реална превенция. Досега наказанието за проповядване на фашистка или антидемократична идеология се наказва с лишаване от свобода до 3 години или глоба до пет хиляди лева. То не съответства на високата обществена опасност, твърдят вносителите. Твърде малко се оказва и наказанието за оскверняването на герба или химна на България.", "date": "2019.07.24", "title": " ВМРО поиска по-тежки наказания за оскверняването на герба"}
{"url": "https://trud.bg/%d1%84%d0%be%d0%bd%d0%b4-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5-%d0%b1%d0%b0%d0%b2%d0%b8-%d0%bf%d0%bb%d0%b0%d1%89%d0%b0%d0%bd%d0%b8%d1%8f-%d0%bd%d0%b0-%d1%84%d0%b8/", "text": "Държавен фонд “Земеделие” бави плащания за близо 800 хил. лв. на фирми, доставяли през изминалата учебна година плодове и мляко в училищата. За проблема съобщиха доставчиците, които вече втори месец чакат парите, които са заработили. Оказва се, че Фондът няма как да изплати направените разходи на фирмите по схемите за “училищен плод” и “училищно мляко”, когато срещу тях има подаден сигнал, който е препратен или постъпил в прокуратурата. Според представителите на фонда изплащането щяло да се случи след произнасяне на прокуратурата, че няма нарушение. За схемите “Училищен плод” и “Училищно мляко” фонд “Земеделие” трябва да изплати одобрените суми на доставчиците в срок от 3 месеца от подаване на техните заявки за плащане. Учебната година отдавна приключи, а плащания към доставчиците все още няма. “Проблемите са поставени на масата пред отговорните лица преди повече от два месеца и до настоящия момент е факт единствено неглижирането им и откритото нежелание за вземане на мерки”, категорични са представителите на фирмите. Те призовават забавените плащания, включително и  разходите за раздаване на продуктите, да се изплатят до края на август, иначе ще търсят парите си от училищата. От Държавен фонд “Земеделие” обясниха още, че след подаване на заявка за изплащане на средствата има тримесечен срок, в който документите се обработват, и ако те са непълни, се изпраща писмо за допълнителна информация. От момента на изпращане на писмото срокът спира да тече. Експертите призоваха участниците по схемите да изпращат пълни и добре окомплектовани документи, за да няма забавяния.", "date": "2019.07.24", "title": " Фонд „Земеделие” бави плащания на фирми заради сигнал в прокуратурата\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d0%be%d0%bf%d0%b0%d1%81%d0%bd%d0%b0%d1%82%d0%b0-%d1%81%d0%b3%d1%80%d0%b0%d0%b4%d0%b0-%d0%bd%d0%b0/", "text": "Ремонтът на Начално училище „Васил Левски“ в кв. Аспарухово може да бъде възобновен до дни след разрешение на съда, съобщиха от община Варна. Оттам са осигурили надзорници, изпълнител на проекта и пари за реконструкцията на опасната сграда. Тя бе затворена в края на 2017 г. – само 6 г., след като бе построена от пловдивската фирма „Стоянстрой“ по схема за публично-частно партньорство. За работата си по две общински школа с решение на тогавашния ОбС компанията получи 22 дка общински терени, като заменката бе оценена на 5,3 млн. лв. НУ „Васил Левски“ бе открито в края на 2011 г. с анонса, че в градежа му са вложени ултрамодерни материали. Само след месеци покривът на 3-етажната постройка обаче протече. След това паднаха декоративните корнизи, по фасадата се появиха пукнатини и накрая се наложи сградата да бъде затворена. Въпреки гаранционния срок строителят не я ремонтира. 380 деца бяха преместени в съседни училища, а родителите им периодично вдигат протести и искат яснота кога училището ще бъде приведено в ред. Наесен възпитаниците му пак ще бъдат командировани в кварталното СУ „Любен Каравелов“. Причината ремонтът да се бави е съдебна сага между общината и „Стоянстрой“. През юни 2018 г. администрацията сезира прокуратурата, тъй като обследване установи, че в акт 15 на сградата не са били отразени значителни промени в конструкцията. За да гарантира, че фирмата ще върне парите за ремонта, общината заведе дело във Варненския районен съд /ВРС/ за обезпечаване на доказателствата за състоянието на обекта. То приключи в края на 2018 г. и въз основа на него кметството съди строителя за 1,2 млн. лв. Малко по-късно от „Стоянстрой“ обаче също са завели идентично дело във ВРС. Вещото лице по него инж. Николай Вутов на два пъти е искал удължаване на срока за експертизата. След жалба на общината по разпореждане на съда тя трябва да е готова на 28 юли. След това от кметството се надяват да получат зелена улица за старт на строителните работи.", "date": "2019.07.24", "title": " Започва ремонта на опасната сграда на училище „Васил Левски“\t"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-25-%d0%bc%d0%b8%d0%bb%d0%b8/", "text": "Трима измамници, представящи се за полицаи, са убедили пенсионери във Виена да им дадат спестяванията си. По схемата крадците се сдобили с общо 2,5 милиона евро, предаде БТА. Престъпници в цяла Европа използват този похват от няколко месеца. Задържаните за измамата във Виена са двама души от Сърбия и един човек от Турция. Те изглежда са работели независимо от заподозрени в други страни, съобщи говорител на полицията. От ноември насам тримата се обаждали на възрастни хора по телефона, заявявайки, че са полицаи, разследващи случаи на грабеж. За да си придадат легитимност, те използвали манипулирани телефонни линии, така че на дисплея на телефоните на жертвите да се появява спешния номер на австрийската полиция 133. Първо един от заподозрените казвал на жертвите, че спестяванията им ще бъдат на по-сигурно място в ръцете на полицията, а после друг от заподозрените се появявал в дома им, носейки с фалшива полицейска значка, и вземал парите им. Престъпниците са извършили стотици опити за измама и успели в най-малко 38 случая. Един от сърбите е направил самопризнания. Останалите двама са отказали да свидетелстват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Телефонни измамници откраднаха 2,5 милиона евро от австрийски пенсионери"}
{"url": "https://trud.bg/%d0%be%d0%b1%d0%bb%d0%b0%d0%b3%d0%b0%d0%bd%d0%b5-%d1%81-%d0%b4%d0%b4%d1%81-%d0%bd%d0%b0-%d1%83%d1%81%d0%bb%d1%83%d0%b3%d0%b8-%d0%b7%d0%b0-%d1%81%d1%82%d1%80%d0%b0%d0%bd%d0%b8-%d0%b8%d0%b7%d0%b2%d1%8a/", "text": "Много български фирми предоставят услуги на дружества в страни извън ЕС. Затова в рубриката на “Труд” “Данъчна консултация” представяме позицията на НАП за това в какви случаи се начислява ДДС и как се определя мястото на изпълнение. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. На дружество предстои регистрация по Закона за данък върху добавената стойност (ЗДДС). Фирмата предоставя консултантски услуги, свързани с оценки и технически предложения, както и услуги, свързани с търговско посредничество във връзка с търгове за доставки към военни бази на САЩ в Ирак. Клиентът е компания с място на стопанска дейност извън България, регистрирана в Обединените Арабски Емирства в територия с преференциален данъчен режим (офшорна зона), и е свързано лице с доставчика. Поставени са следните въпроси: Трябва ли във фактурата, издавана към клиент, регистриран в офшорна зона, да се начислява ДДС? Ако не трябва, какво следва да се отрази във фактурата? Отговорите четете в броя на вестник „Труд“ в четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Облагане с ДДС на услуги за страни извън ЕС"}
{"url": "https://trud.bg/%d0%b1%d0%b5%d0%b7-%d0%bc%d0%b0%d1%88%d0%b8%d0%bd%d0%b8-%d0%bd%d0%b0-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1%d0%be%d1%80%d0%b8-%d0%be%d0%b1%d0%b7%d0%be%d1%80/", "text": "Няма да има машинно гласуване на местните избори. Това решиха на второ четене депутатите. Ден преди окончателното приемане на закона, в правна комисия бе решено на парламентарните избори да се гласува с устройства. Преди това предложението на ГЕРБ бе машини да има само на президентски и евроизбори. Ще отстраним всички проблеми, които във времето са се създали в Изборния кодекс. Той многократно е бил поправян, кърпен, за да се получи нещо, което в момента наистина трябва да преосмислим, това заяви от парламентарната трибуна шефът на ПГ на ГЕРБ Даниела Дариткова. Тя обясни, че след местните избори ще направят всичко възможно за ново отваряне на Изборния кодекс и решаване на проблемите. Дариткова настоя за честна игра на предстоящите избори. “Ваша основна цел е служебна победа”, заяви Драгомир Стойнев от БСП. “Вие в момента преразпределяте властта”, обвини той. Стойнев бе категоричен, че машинното гласуване е необходимо на страната. Срамно, по мнението му, било да се гледат чувалите по изборите и затова трябвало да се чуе гласът на суверена. От ДПС настояха за промени в Изборния кодекс още след вота наесен, за да се въведе машинно гласуване и на местните избори, както и занапред да има машинно преброяване на хартиените бюлетини в секциите, в които ще има вот с такива. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Без машини на местните избори (обзор)\t"}
{"url": "https://trud.bg/189-%d0%b4%d1%83%d1%88%d0%b8-%d0%b2-%d1%80%d0%b8%d1%81%d0%ba-%d1%81%d0%bb%d0%b5%d0%b4-%d0%b0%d1%82%d0%b0%d0%ba%d0%b0%d1%82%d0%b0-%d1%81%d1%80%d0%b5%d1%89%d1%83-%d0%bd%d0%b0%d0%bf-%d0%be%d0%b1%d0%b7/", "text": "Имена, ЕГН, адрес и номер на лична карта има в изтеклите файлове За 189 души съществува риск от потенциални злоупотреби след хакерската атака срещу НАП миналата седмица. Това установи проверка на приходната агенция. В незаконно разпространените файлове за застрашените граждани има комбинация от имена, ЕГН, адрес, номер, валидност и издател на валидна лична карта. Всичките 189 човека ще бъдат персонално уведомени от Националната агенция за приходите по телефон или имейл. От ведомството допълниха, че няма необходимост за близо 4 млн. българи, чиито данни бяха противозаконно огласени, да си сменят личните си карти. За хакерската атака е обвинен 20-годишният Кристиян Бойков. “В момента за нас е ясно, че този обвиняем и само маша. Основната версия е, че фирмата в която Бойков работи, се занимава с нещо като киберрекет – с удряне на фирми, търговски дружества, държавни организации с цел нарушаване на тяхната сигурност и съответно по-късно да бъдат привлечени като клиенти”, каза зам.-главният прокурор Иван Гешев. При разкодирането на компютъра на Кристиян Бойков станало ясно, че той е търсил информации за премиера Бойко Борисов, за главния прокурор Сотир Цацаров и за депутата Делян Пеевски. Във вторник вечерта антимафиоти от ГДБОП обискираха офиса на “Tad group”. Днес от НАП препоръчаха гражданите, които имат персонален идентификационен номер да си го сменят, въпреки че сред хакнатите файлове няма такива засега. От ведомството успокоиха и, че със изнесените данни няма да може да се извършват незаконни сделки или да се теглят кредити – банки и финансови институции, нотариуси и други са предупредени за повишено внимание. От НАП съобщиха, че приложението за проверка за незаконно разпространени лични данни ще заработи скоро.   Спецпрокуратурата поема разследването Специализираната прокуратура поема разследването за хакерската атака в НАП, стана ясно днес. Досега то бе в градска прокуратура, но тъй като има данни за организирана престъпна група с него са заемат спецобвинителите. След акцията на ГДБОП във офиса на „Tad group” за разпит бе отведен търговският директор на фирмата Георги Янков. По време на претърсването собственикът на дружеството Иван Тодоров е бил в Канада. Адвокатът на фирмата пък се усъмни, че данните в компютъра на Кристиян Бойков може да са записани, след като машината е била иззета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " 189 души в риск след атаката срещу НАП (обзор)"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b3%d1%80%d0%b0%d0%b1%d0%b8%d1%82%d0%b5%d0%bb-%d1%81-55-000-%d0%bb%d0%b2/", "text": "Бдителни каварненци заловиха грабител и го предадоха на полицията. Гражданският арест се разиграл в сряда сутринта до офиса на обменно бюро. 24-годишният Адриан А. причакал служителка на бюрото, която носела две чанти с валута на стойност близо 55 000 лв. Докато жената отключвала офиса, маскираният нападател я напръскал с лютив спрей, грабнал чантите и побягнал. Минувачи обаче го видели и успели да го задържат, докато униформените дойдат. Следобед от Добричката окръжна прокуратура съобщиха, че Адриан А. е арестуван за 72 ч по обвинение за грабеж в големи размери. Предстои прокуратурата да внесе в съда искане той да бъде задържан под стража.", "date": "2019.07.24", "title": " Граждани заловиха грабител с 55 000 лв."}
{"url": "https://trud.bg/%d0%ba%d0%be%d0%bb%d0%b8%d1%82%d0%b5-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d1%81-48/", "text": "По автопарк Румъния е на последно място Броят на автомобилите в страната сериозно намалява. За пет години и половина регистрираните леки коли у нас намаляват с 4,8% и към 1 юни достигат 2,768 млн. броя, сочат данните на Евростат и МВР. Явно увеличението на колите по улиците в големите градове до голяма степен се дължи на миграцията на населението към тях. Докато в по-малките ситуацията е различна. Сред страните от ЕС има само три, в които има спад в броя на регистрираните леки коли през периода от 2013 г. до 2017 г., сочат обявените вчера данни на Евростат. Освен България, това са Франция със спад от 2,6%, и Литва, където намалението е с 25%. Но намалението в Литва се дължи на това, че всички коли без технически преглед или без застраховка “Гражданска отговорност” през 2014 г. бяха дерегистрирани.  България изостава и по брой на автомобилите спрямо населението. На първо място по този показател в ЕС е Люксембург, където на 1000 жители има 670 леки коли. На второ място е Италия с 625 автомобила на 1000 жители. Други страни с висок процент на моторизация са Финландия (617 автомобила), Малта (613 автомобила) и Кипър (609 автомобила). България влиза в петте страни от ЕС с най-малко леки коли спрямо населението. У нас има около 390 коли на 1000 жители. По-зле са само в Хърватия, Латвия, Унгария и Румъния. Като северната ни съседка е на последно място само с 261 коли на 1000 жители. В ЕС нарастват колите с алтернативни горива (включително хибриди). През 2017 г. най-голям дял на алтернативните горива при регистрираните нови коли се наблюдава в Полша (8,7%) и Италия (8,2%). Делът на колите с алтернативно гориво зависи от различни стимули, които предлагат правителствата като например данъчни облекчения, субсидии или специфични привилегии, като например достъп до ленти за градския транспорт, безплатен паркинг и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Колите в страната намаляват с 4,8%\t"}
{"url": "https://trud.bg/%d1%87%d1%83%d0%bc%d0%b0%d1%82%d0%b0-%d0%b2%d0%b8%d0%bb%d0%bd%d0%b5%d0%b5-%d0%b2-%d0%bf%d0%be%d0%bb%d0%be%d0%b2%d0%b8%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Засегнатите индустриални ферми вече са две Убиват 57 хил. прасета в два свинекомплекса Вирусът на африканска чума по свинете е установен в още една индустриална свинеферма в село Бръшлен, Русенско. Това е вторият голям заразен свинекомплекс след този в Николово, като в него се отглеждат 40 хил. пресата. Тяхната съдба ще бъде същата като на 17-те хиляди прасетата във фермата в село Николово – умъртвяване. Това обяви Александра Митева, началник отдел “Здравеопазване на животни” в Агенцията по храните. “Загробването се извършва на място, определено от властите, така че да няма замърсяване на околната среда. Ще се направи проучване каква е произведената продукция, ще се проследи и в търговската мрежа, за да няма случай на продажба на заразено месо”, допълни тя. Умъртвяването в комплекса в село Николово продължава, 1450 свине са убити до момента, а достъпът на външни лица е забранен. “Методите са съобразно нашето законодателство и това на ЕС”, добави Митева. Още едно лично стопанство край Враца е заразено с чумата, като с него броят на огнищата е 19. До момента 400 свине от лични стопанства са убити хуманно. Според експерти заразата може да е дошла с фураж от Румъния, но са нужни още проверки, за да стане ясен източникът. “От момента, в който навлезе заболяването в Европа през 2013 г., свинете, отглеждани в домашни стопанства, са най-големият риск за разпространението на заболяването”, обясни експертът от Агенцията по храните. “Съгласно Закона за ветеринарномедицинската дейност отговорност на общините е да изготвят наредби за отглеждане на животни в личния двор. Всички ние по веригата имаме отговорност да апелираме хората да спазват въведените изисквания, така че да се ограничи възможността за пренасянето на вируса на африканска чума по свинете”, каза Пенка Манева, началник отдел “Контрол на фуражите” в Агенцията по безопасност на храните. В парламента депутатите политизираха проблема. “Търсим политическа отговорност за разрастването на чумата по свинете”, каза депутатът от БСП Пенчо Милков в парламента. От ГЕРБ призоваха да не се търсят политически дивиденти от проблема. Председателят на Комисията по земеделие към парламента Мария Белова от ГЕРБ коментира, че всички трябва да се борят за спасението на свиневъдния сектор у нас. Припомняме, че бившият министър на земеделието Румен Порожанов похарчи около 300 хил. лв. за 133-километрова ограда по границата с Румъния, висока само 1,20 метра. Имаше и коментари, че тя няма да спре една 150-килограмова дива свиня да премине. Въпреки това Порожанов се хвалеше със съоръжението. Очевидно към днешна дата оградата не дава резултати.   Заради ситуацията Броят животните в „задния двор” в Разградско Областният управител Гюнай Хюсмен свика заседание на щаба при бедствия и аварии Бедствено положение обявиха в сряда в Разградска област, поради опасността от възникване на огнища от Африканска чума по свинете. Решението е взето на заседание на щаба при бедствия и аварии, свикан от областния управител Гюнай Хюсмен. Бедственото положение продължава до 30 юли включително, уточняват от администрацията на областния управител. До момента в Разградско няма установени случаи на опасното заболяване, но в съседните области Русенско, Търговищко и Силистренско има огнища и това е тревожен сигнал, изискващ общи действия от всички служби, за да не се допусне болестта и на разградска територия. МВР имат ангажимент да организират охраната на граничните зони на огнища на заболяването, да подпомагат ветеринарните с информация за наличието на свине в дворовете на стопани. Съвместните проверки за наличие на нерегламентирано отглеждане на прасета от типа “заден двор” стартират от община Исперих, като целта е унищожаване на нерегистрираните животни, съобщават от областната управа.   Следят месото от фермата до магазина 4701 са прасетата в “задния двор” “Стартирали сме проверка на всички кланици и стъпка по стъпка, ден по ден назад ще вървим, за да проследим къде е отишло месото и какво е произведено от него”, коментира Любомир Кулински, директор на Дирекция “Контрол на храните” в Българската агенция по безопасност на храните. По думите му важен фактор за разпространението на чумата по свинете са кухненски отпадъци от заведенията и храни, които се изхвърлят по магистрали, паркинги и бензиностанции. До тях имат достъп бездомните животни, както и дивите прасета. “Всички фуражни предприятия, които произвеждат комбинирани фуражи и ги реализират в България и не само, са подложени на засилен официален контрол”, обяви Пенка Манева, началник отдел “Контрол на фуражите” в Агенцията по храните. Според нея голяма част от тях произвеждат гранулирани фуражи при температура над 70 градуса, което теоретично и научно е доказано, че убива вируса на африканската чума по свинете. 4701 са прасетата в “задния двор” на лични стопанства, според данни на Българската агенция по безопасност на храните. Документ на агенцията за Надзор и контрол на болестта (2019 – 2021 г.) показва, че една от мерките при съмнение и потвърждение на африканска чума при източнобалкански свине гласи с помощта на GPS да се определят точните места на отглеждане и паша на отделните стада и собственикът на свинете да окаже съдействие при преброяването и намирането на всички животни, които да бъдат прибрани и затворени докато трае наложената възбрана.   Обявиха бедствено положение в Плевен до 31 юли Бедствено положение обяви областният управител на Плевен заради установените огнища на африканската ума по свинете в частни стопанства в общините Белене, Левски, Гулянци и Никопол. Бедственото положение ще продължи една седмица до 31 юли. При необходимост срокът може да бъде удължен. Мярката дава възможност в работата по ограничаване на разпространението на заболяването да се включат по-широк кръг институции, обясни областният управител Мирослав Петров. На кметовете в областта е разпоредено да съдействат на Агенцията по храните. За координатор е назначен директорът на областната дирекция по безопасност на храните д-р Иван Йорданов. Областната дирекция на МВР пък организира охраната на всички входно-изходни пътища на населените места, където има регистрирани огнища на зараза.   Дават 250 лв. обезщетение за заклано домашно прасе Кръстина Маринова,  ТРУД,Варна Управителят на най-големия свинекомплекс на Балканите в село Козлодуйци д-р Румен Караманов обяви обезщетение от 250 лева за заклано домашно прасе от стопанство тип “заден двор”. Това се отнася за трите села Козлодуйци, Смолница и Росеново, които са в рискововата 3-километрова зона, обясни за “Труд” д-р Караманов. Стопаните ще получат обезщетение по 250 лева за прасе, ако го заколят и подпишат декларация, че повече няма да гледат такива животни и след това могат да си приберат месото във фризера. В най-големия свинекомплекс отглеждат в момента 86 000 свине, като всеки ден продават, включително и в чужбина, между 800-1000. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Чумата вилнее в половин България\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%bc%d0%be%d1%82%d0%b8%d0%b2%d0%b8%d1%82%d0%b5-%d0%bd%d0%b0-%d0%bf%d1%80%d0%b5%d0%b7%d0%b8%d0%b4/", "text": "„Проследихме позицията на президента. Мотивите са легални, но нелегитимни“, заяви министърът на финансите Владислав Горанов в отговор на днешното изказване на президента Румен Радев за сделката за изтребителите F-16. „Мотивите, че липсва дебат, са неверни. Не мога да упрекна нито българската, нито американската страна. Твърди се, че има скрити договорки между двете правителства на държавите. Няма такива“, каза още Горанов. Той обясни, че в сделката е публично достояние от две години. Финансовият министър също така попита държавния глава дали ще върне закона за изменения в бюджета. Министърът на отбраната Красимир Каракачанов също коментира изказването на Радев. Той заяви: „Още преди да стана министър на отбраната през април 2017 г., тече дебатът какви да са новите самолети. Това е тема, която многократно се разглежда в българския парламент. Не виждам какво ново може да се каже в този дебат. Няма абсолютно никакви скрити задължения след подписването на договора. Министерство на отбраната е изготвило 19 страници отговори и са описани всеки един от казусите, които са възникнали в този дебат. Няма допълнителни разходи.“. Според Каракачанов годишната поддръжка на F-16 излизала по-евтина от тази на „Грипен“. „Цената беше намалена със 160 млн. долара. Цената в момента ще намалена с още 60 млн. Институциите трябва да говорят помежду си, а не през медиите, защото става развален телефон“, допълни министърът на отбраната. Заместник-министърът на отбраната Атанас Запрянов пък обясни, че екипите на българската страна в преговорите за F-16 са били инструктирани какво да правят при разговорите със САЩ. „Американската държава базира международните продажби на три закона. Всички държави използват едни и същи процедури, а всички цени са специфични. Между българския и словашкия договор няма как параметрите да са еднакви“, каза той. Запрянов уточни, че всички 19 точки, в които са отговорили от военното министерство на президента, ще бъдат публични и всеки ще може да ги види и прочете. „Няма скрити разходи“, увери той. „Имаше дебат, но всъщност тези мотиви преценихме, че не са състоятелни. Тези мотиви се различаваха сериозно от това, което каза президентът в 18 часа. Това, което чухме в зала от опозицията, беше чуто и в комисията. Така ще бъде и в петък. Хората разчитат на нашата мъдрост“, обясни ген. Константин Попов, народен представител от ГЕРБ. „Абсолютно не отговарят на истината твърденията и опасенията, че покупката на F-16 ще бъде за сметка на другите два вида войски. Това не е поставено като проблем. Проектите се движат в пакет, добави Красимир Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Владислав Горанов: Мотивите на президента за F-16 са нелегитимни (ВИДЕО)\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%ba%d1%80%d0%b8%d1%81%d1%82%d0%b8%d1%8f%d0%bd-%d0%b1%d0%be%d0%b9%d0%ba%d0%be%d0%b2-%d1%81-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%b2/", "text": "Обвинение за тероризъм по аферата с кибератаката срещу НАП получи Георги Янков, търговският директор на фирмата, заподозряна за източване на данните от проходната агенция, съобщава  . Специализираната прокуратура пое разследването по случая. Това са първите в новата история на България обвинения в тероризъм, свързани с киберпрестъпление. По думите на един от адвокатите му той е освободен под парична гаранция от 20 хиляди лева. С ново обвинение се сдобива и Кристиян Бойков, единственият до днес обвиняем по аферата с кибератаката срещу НАП. Грози ги до 15 години затвор. Засега не се знае дали собственикът на фирмата Иван Тодоров ще бъде обвинен. Той се намира в Канада. Продължава преглеждането на иззетата техника при вчерашната акция на ГДБОП. Във файловете има много данни за държавни институции, банки и застрахователни компании. Адвокатите определиха обвиненията за абсурдни. Днес стана ясно и че няма да се наложи милиони българи да си сменят личните карти след кибератаката срещу НАП, но за , за да се окажат в риск от злоупотреби, съобщиха от приходната агенция порано през деня. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Шефът на Кристиян Бойков с обвинение в тероризъм заради кибератаката срещу НАП"}
{"url": "https://trud.bg/%d0%bd%d0%b7%d0%be%d0%ba-%d0%b8%d0%b7%d0%bf%d0%bb%d0%b0%d1%89%d0%b0-%d0%bd%d0%b0%d0%b4%d0%bb%d0%b8%d0%bc%d0%b8%d1%82%d0%bd%d0%b0%d1%82%d0%b0-%d0%b4%d0%b5%d0%b9%d0%bd%d0%be%d1%81%d1%82-%d0%bd%d0%b0/", "text": "Целта е да не се трупат лихви и сумата да не расте Болници, които имат неизплатена надлимитна дейност, ще си получат парите. Става въпрос за лечебни заведения, завели и спечелили дело срещу НЗОК на трета инстанция. Това стана ясно след заседанието на надзорния съвет на здравната каса в сряда. Средствата ще бъдат преведени към лечебниците заедно със следващите плащания и ще се отпуснат от оперативния резерв на НЗОК. Идеята е да не се трупат повече лихви и сумата да не расте, обясни председателят на Надзорния съвет на касата Жени Начева. Тя допълни, че плащанията касаят основно няколко държавни болници. По време на за заседанието е бил приет отчетът за изпълнение на бюджета за първото полугодие на 2019-а. Изпълнението на средствата е в рамките на планираното до този момент, в това число и средствата за лекарствените продукти за домашно лечение, за онкологично лечение и за болнична помощ, каза още Начева.", "date": "2019.07.24", "title": " НЗОК изплаща надлимитната дейност на болниците"}
{"url": "https://trud.bg/%d0%b3%d0%b5%d1%80%d0%b1-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%80%d0%b5%d0%bc%d0%b5%d0%bd%d0%bd/", "text": "На свое заседание тази вечер Изпълнителната комисия на Политическа партия ГЕРБ възложи на Парламентарната група на партията да предложи създаването на временна комисия в Народното събрание за изясняването на всички факти и обстоятелства около нерегламентирания достъп до лични данни на Националната агенция за приходите. Според Изпълнителната комисия на ГЕРБ станалата публично достъпна лична и данъчно-осигурителна информация за милиони българи е изключително чувствителна тема и формирането на временна комисия в българското Народно събрание би допринесло за изясняването на всички факти около кибератаката.", "date": "2019.07.24", "title": " ГЕРБ предлага създаването на временна комисия в парламента за изтеклите данни от НАП"}
{"url": "https://trud.bg/%d0%bf%d0%b0%d1%80%d0%b8-%d0%bd%d0%b0-%d0%b1%d0%b8%d0%b7%d0%bd%d0%b5%d1%81%d0%b0-%d1%89%d0%b5-%d1%85%d1%80%d0%b0%d0%bd%d1%8f%d1%82-%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%be%d0%b1%d0%b7/", "text": "Парламентът преодоля президентското вето Остава възможността за отворено финансиране на партиите, т.е. чрез дарения от юридически лица и еднолични търговци Партиите вече ще разчитат на пари от бизнеса. Това стана ясно, след като Народното събрание преодоля президентското вето върху възможността за отворено финансиране на политическите партии. Със 129 гласа “за”, 84 “против” и 1 “въздържал се” депутатите приеха повторно Закона за държавния бюджет. След гласуването остава възможността за отворено финансиране на партиите, т.е. чрез дарения от юридически лица и еднолични търговци. Депутатът от БСП Крум Зарков посочи, че с финансирането на партиите те ще служат на бизнес интересите, а не на интересите на народа.  “Никой не предложи размер на субсидията, защото всички експлоатират популизма на максимална степен”, коментира председателят на Бюджетна комисия и депутат от ГЕРБ Менда Стоянова. Депутатът от ДПС Йордан Цонев призна, че има опасност дарителите да влияят върху политиката на партиите. Въпреки това ДПС гласува против ветото. “Това, че има такава опасност, не означава, че се нарушава Конституцията”, обясни Цонев. Според съпредседателят на ПГ на “Обединени патриоти” и зам.-председател на ВМРО Искрен Веселинов ветото и законът за отвореното финансиране на партиите са повърхностни и създават проблеми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Пари на бизнеса ще хранят партиите (обзор)"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%be%d0%b1%d0%b5%d1%89%d0%b0-%d0%bd%d0%be%d0%b2%d0%b0-%d1%81%d0%b4%d0%b5%d0%bb%d0%ba%d0%b0-%d0%b7%d0%b0-%d0%b1%d1%80%d0%b5/", "text": "Новият премиер на Великобритания Борис Джонсън обеща в първата си реч апускане на ЕС на 31 октомври и каза, че ще постигне ново споразумение с Евросъюза. „Ще възстановим доверието в нашата демокрация и ще изпълним повтаряните обещания от парламента към народа за излизане от ЕС на 31 октомври, без ако или но“, каза той пред „Даунинг стрийт“ 10, малко след аудиенцията при кралица Елизабет Втора, на която той бе натоварен със задачата да сформира ново правителство. „Ще постигнем нова сделка, по-добра сделка, която ще максимализира възможностите на Брекзит, като ще ни позволи да развием ново и въодушевяващо партньорство с останалата част от Европа на основата на свободната търговия и взаимната подкрепа“, добави той. Премиерът обаче предупреди, че Великобритания ще се готви и за „малката вероятност“ Брюксел да откаже бъдещи преговори и страната да бъде принудена да напусне ЕС без сделка. Джонсън беше поздравен за встъпването си в длъжност от мнозина, включително и от руския президент Владимир Путин, който заяви, че се надява Лондон и Москва да успеят подобрят отношенията си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Борис Джонсън обеща нова сделка за Брекзит"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-450/", "text": "Чумата вилнее в половин България Експерти твърдят, че е дошла с фураж от Румъния. Убиват 57 хил. прасета в два свинекомплекса.               Хора, спрете нелегалното клане на свинете! Кадровите промени във фонд „Земеделие“ трябва да продължат, казва Мирослав Найденов, почетен председател на Съюза за стопанска инициатива на гражданите, в интервю за „Труд“.           Облагане с ДДС на услуги за страни извън ЕС Данъчен консулт на „Труд“.             Рамуш Харадинай в Хага: трети сезон, първи епизод Преди да отпътува, премиерът на Косово подаде оставка като така предопредели решението за предсрочни парламентарни избори на 8 септември – анализ на Костадин Филипов.             Борис I Британски Силует на новия премиера на Великобритания Борис Джонсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.24", "title": " Вижте акцентите в броя на вестник „Труд“ в четвъртък, 25 юли 2019"}
