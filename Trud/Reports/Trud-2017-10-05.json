{"url": "https://trud.bg/%d1%81%d0%bd%d1%8f%d0%b3-%d1%81%d0%b5-%d0%be%d1%87%d0%b0%d0%ba%d0%b2%d0%b0-%d0%bf%d0%be-%d0%b2%d0%b8%d1%81%d0%be%d0%ba%d0%be%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8%d1%82%d0%b5-%d0%bf/", "text": "По високопланинските проходи през почивните дни се очаква влошаване на времето и на много места дъждът е възможно да премине в сняг. В тази връзка Агенция „Пътна инфраструктура“ апелира шофьорите, на които им предстои пътуване през следващите дни през планинските проходи да не тръгват на път с автомобили с летни гуми и да карат със скорост, съобразена с метеорологичните условия. Проходите на височина над 500 м, на които се очакват снеговалежи, са – „Петрохан”, „Троянски”, „Шипка“, „Републиката“, „Ришки”, „Айтоски”, „Котленски”, „Дюлински”, „Твърдишки”, „Обзорски”, „Печинско”, „Вратник”, „Превала”, „Предел”, „Рожен” и „Пампорово”. Пътноподдържащите дружества имат дежурни екипи и са готови да реагират веднага и да обработят настилките, за да се осигури безопасното пътуване на шофьорите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.05", "title": " Сняг се очаква по високопланинските проходи през почивните дни\t\t\t"}
{"url": "https://trud.bg/%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%b2%d1%82%d0%be%d1%80%d0%b8-%d0%b1%d0%b0%d0%bd%d0%ba%d0%be%d0%bc%d0%b0%d1%82-%d1%81%d1%8a%d1%81-%d1%81%d0%b3%d1%8a%d1%81%d1%82%d0%b5%d0%bd-%d0%b2/", "text": "Втори банкомат бе взривен със сгъстен въздух само за малко повече от месец в София. Поредното атакувано устройство е на входа на хипермаркет в столичния квартал “Дружба”. По предварителни данни задигната сума е около 53 000 лева. Хората около магазина били събудени от тътен към 4,30 часа вчера. Районът бързо бил заграден от полицаи, но от бандитите нямало и следа. При огледа било установено, че най-вероятно банкоматът е бил взривен с капсули със сгъстен въздух. От експлозията устройството е изтърбушено и гангстерите успели да грабнат две касети с левове. Щети има и по магазина. Парчета от банкомата са изхвърчали на 15-20 метра. Само преди седмица машината била заредена със 150 000 лева. “Всичко, което е имало вътре е взето”, каза шефът на Осмо РПУ Валери Симеонов. Той добави, че миналата година банкоматът също е бил взривен. Магазинът няма денонощна охрана, а само камери за наблюдение. Полицаи са иззели записите. На 28 август т. г. по същия начин бе взривен банкомат в столичния кв. “Младост 1”. Бандитите успяха да задигнат около 80 000 лева. От ударната вълна други 10 000 лева се разпръснаха около блока, в който е банковият клон с  устройството. Крадците още не са заловени.", "date": "2017.10.05", "title": " Взривиха втори банкомат със сгъстен въздух\t\t\t"}
{"url": "https://trud.bg/%d0%ba%d0%b0%d1%80%d0%bb%d0%b5%d1%81-%d0%bf%d1%83%d1%87%d0%b4%d0%b5%d0%bc%d0%be%d0%bd-%d0%bd%d0%b5-%d1%81%d0%b5-%d1%81%d1%82%d1%80%d0%b0%d1%85%d1%83%d0%b2%d0%b0%d0%bc-%d0%be%d1%82-%d0%b5%d0%b2%d0%b5/", "text": "Лидерът на Каталуния Карлес Пучдемон обяви, че не се страхува от евентуален арест, заради проведения референдум за независимост, който бе определен като незаконен от Мадрид, предаде  . „Аз лично не се страхувам от това. И не съм изненадан относно каквито и действия да предприеме испанското правителство. Арестът ми също е възможен, което би било варварска стъпка.“, коментира Пучдемон в интерю за Bild.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.05", "title": " Карлес Пучдемон: Не се страхувам от евентуален арест"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d1%8a%d0%bf%d0%b5%d1%80%d0%bd%d0%b8%d0%ba%d1%8a%d1%82-%d0%b5-%d0%be%d0%bf%d0%b0%d1%81%d0%b5%d0%bd-%d0%bd%d0%be-%d0%b0%d0%b7-%d0%b3%d0%bb%d0%b5%d0%b4%d0%b0/", "text": "Григор Димитров сам похвали играта си в първите 2 мача на турнира в Пекин. Българският тенисист спечели трудни победи срещу босненеца Дамир Джумхур и аржентинеца Хуан Мартин дел Потро, а тази сутрин излиза в битка с Роберто Баутиста Агут (Испания) за място на полуфиналите.  „Опасен съперник, но в тениса не трябва да подценяваш никого – заяви Димитров. – Аз трябва да гледам какво се случва от моята страна на мрежата. Първите ми два мача бяха срещу много качествени тенисисти. Имах нужда от победа като тази над Дел Потро. Той може да победи всеки, но и аз израснах като играч.“  Успех над Баутиста Агут обаче няма да е достатъчен за Димитров да запази 8-ата си позиция в ранглистата, тъй като има да защитава 300 точки от миналогодишния си финал. За да повтори постижението си, той ще трябва да преодолее и полуфинала, където вероятен съперник ще е №1 в света Рафаел Надал (Испания). Вчера Матадора би с 6:3, 6:3 Карен Хачанов (Русия), а днес ще играе с Джон Иснър (САЩ).  Междувременно Димитров потвърди, че ще защитава титлата си в Бризбейн (Австралия), което ще е и първото му участие през следващата година. Задачата му обаче изглежда доста трудна, тъй като заявки са дали още Надал и Анди Мъри (Великобритания).", "date": "2017.10.05", "title": " Григор: Съперникът е опасен, но аз гледам себе си"}
{"url": "https://trud.bg/%d1%81%d1%83%d1%82%d1%80%d0%b5%d1%88%d0%bd%d0%b8%d1%8f%d1%82-%d0%b1%d0%bb%d0%be%d0%ba-%d0%bd%d0%b0-bulgaria-on-air-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd-%d1%81/", "text": " Златимир Йочев е новият водещ на „България сутрин“ по Bulgaria ON AIR. Журналистът става част от единствената екранна двойка на сутрешен блок в национален ефир, заедно с   от 16 октомври. Водещият се присъединява към екипа на телевизията в следствие на програмната промяна тази есен с нови лица и предавания.  има дългогодишен и разнообразен опит в професията, като преди да стане част от Bulgaria ON AIRе работил като репортер, редактор, сценарист, водещ на сутрешен блок и потребителско предаване, водещ на централни новини, автор на документални филми и туристическо шоу.  „За човек, който обича да лети, вярвам, че това е важна стъпка от моята via pontica. Миграционният път си има своя логика и правила и аз смятам, че Bulgaria ON AIR е мястото, в което един свободен, търсещ и любопитен към света журналист може да разгърне своя потенциал. И зрителски, и професионално съм против апокалиптичното звучене в медиите, затова идвам в сутрешния блок, в който то отсъства. Няма да крия своята усмивка и характер пред зрителите“, коментира Йочев.  Динамиката в „България сутрин“, който вече ще се излъчва всеки делник от 6,15 до 9,00 часа, също ще се промени от 16 октомври – и Лора Инджова, и Златимир Йочев често ще водят изнесени студия от местата, на които се случват важните за зрителите събития.  На 16 октомври от 10,30 до 12,30 часа тръгва и новото лайфстайл предаване на Bulgaria ON AIR –   с водещ т съботно-неделния сутрешен ефир и  , която досега беше част от „България сутрин“. В предаването зрителите ще открият актуалните светски новини с коментар, срещи с популярни хора в по-личен и любопитен план, културни теми, практически съвети от сферата на здравето, красотата, модата, стайлинга, спорта, кулинарията и други. Продуцент на предаването е опитният журналист и ТВ продуцент Румяна Симеонова. Наскоро се обновиха и новините на Bulgaria ON AIR. Към екипа се присъедини Константин Динчев – той е водещ на късната емисия от 21,30 часа в делничните дни. Водещата и международен редактор на Новините ON AIR Мартина Ганчева, която е и редовен автор на в. „Труд“, стана и продуцент на централните емисии, а досегашният продуцент Вероника Чанева стана и лице на новините.", "date": "2017.10.05", "title": " Сутрешният блок на Bulgaria ON AIR – единствен с екранна двойка в национален ефир\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b2-%d0%b0%d0%b2%d1%81%d1%82%d1%80%d0%b8%d1%8f-%d0%bf%d1%80%d0%b5%d0%b2%d0%be%d0%b7/", "text": "Австрийската полиция е арестувала български гражданин, след като 18 нелегални преселници са били намерени в камион при претърсването му на границата с Унгария, предаде АП. В камиона са били открити 10 мъже, три жени и пет деца. Преселниците са от Ирак и палестинските територии, става ясно от публикувано комюнике на полицията. Камионът е бил претърсен вчера на граничния пункт Никелсдорф. На заподозрения ще бъдат повдигнати обвинения в трафик на хора. Името му не се съобщава, съгласно австрийските закони за защита на личните данни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.05", "title": " Арестуваха българин в Австрия, превозвал 18 нелегални преселници"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d1%80%d0%b5%d1%84%d0%be%d1%80%d0%bc%d0%b8%d1%82%d0%b5-%d0%b2-%d0%b5%d1%81-%d1%81%d0%bb%d0%b5%d0%b4-%d0%b1/", "text": "„Реформите в ЕС след Брекзит ще оставят България в сивата зона, а европейският проект ще се трансформира в Европа на старите страни-членки. В тази ситуация страната ни е в най-лошата си кондиция – демографски обезкървена, с обслужваща икономика и усъвършенствана система за „претакане” на обществен ресурс. България в сегашния й вид не може да създаде висок политически проект с висока идеология. Икономически, социална и политически дефицити се поправят, но на културно ниво са с дълготрайни последици”, това заяви депутатът от гражданската квота на „БСП за България” проф. Иво Христов на среща с пловдивчани, поканен да коментира последните геополитически събития. Според професора социолог в момента на Стария континент върви „процес на декомпозиране на националната държава и превръщането на Европа в Европа на регионите с последваща манипулация”. „Чии интереси обслужва референдумът в Каталуня? Кой има сметка Европа да е бъде фрагментаризирана? Защо сега? Кое е по-лесно да се манипулира – страна с 45-милионно население със самостоятелен икономически, финансов и военен ресурс или 5-милионна държава?”. С тази поредица от риторични въпроси геополитическият анализатор даде възможност на аудитория сама да направи заключението кой е бенефициентът от ситуацията. Преди това обясни, че няма обективни предпоставки за отделянето на областта Каталуня от Кралство Испания, но референдумът е логичен отговор и на този тип европейска интеграция. „Европа като икономически и човешки потенциал е единственият континент, който е конкурент. Тя, разбира се, е в най-лошата си кондиция. Процесът е опасен и на принципа на скачените съдове може да обхване цяла Европа. Франция трепери от ужас, защото има собствена каталунска област и много различни провинции. Белгия е в риск, а в Италия предстои икономически референдум в област Венето. Като разпаднаха Югославия, стана ли по-добре за бившите югославски народи? Като разпаднаха Чехословакия, да не би Чехия и Словакия да са по-мащабни и важни страни с по-просперираща икономика? Като разпаднаха Съветския съюз, най-голямата геополитическа трагедия на 20-и век с 20 млн. жертви, без да е имало война, какво по-добро се случи? Така че това, което става в Каталуня, е дипломна работа за това, което предстои”, каза професорът по социология на правото и насочи вниманието към Близкия Изток. „Битката в тази част на света е битка за новия световен ред”, акцентира той и поясни, че за първи път там Русия и нейните геостратегически партньори спряха механизма за демонтаж на националната държава. В контекста на последното посещение на Владимир Путин в Анкара, според проф. Иво Христов върви „изсмукване” по много линии на най-важния съюзник на САЩ – Турция, която защитава собствените си интереси в един общ формат с Иран, Сирия и Русия. „Кюрдската дъга ще бъде зона за нестабилност, а сирийските кюрди ще играят ролята на ИДИЛ”, прогнозира проф. Христов и даде пример с убития в Сирия руски генерал-лейтенант Валерий Асапов. Има сериозни данни, че кюрдски сили, насочени от американски спътник, са предприели атаката край Деир ез Зор. „В Украйна върви пълзящ преврат за смяна на Петро Порошенко, защото той не изпълни най-важната задача – да направи голяма война с Русия”, смята анализаторът. Идеята да бъде вкарана Русия в „блатото” Украйна и да бъде удавена там, не се случи, затова той не изключи нов Майдан чрез лицето Саакашвили. Целта е да дойде по-агресивен истеблишмънт, който да започне тази война с Руската федерация, допълни социологът. Според него на Балканите тече цялостно изтласкване на руското икономическо, културно и геополитичеко влияние. Затова се приема Черна гора в НАТО, затова е този бърз договор с Македония, която се изважда силово от сръбската зона. Сърбия е последният стратегически съюзник на Русия в района. На Белград е обещано членство в ЕС, НАТО е невъзможен вариант, поради пресните спомени от бомбандировките. „Така че битката е наполовина спечелена, предвид кой е министър-председател в Белград”, каза проф. Христов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.05", "title": " Проф. Иво Христов: Реформите в ЕС след Брекзит ще оставят България в сивата зона!\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%89%d0%b5-%d1%81%d0%b5-%d0%b1%d0%be%d1%80%d0%b8-%d0%b4%d0%b0-%d1%81%d0%bf%d0%b0%d1%81%d0%b8-%d0%b1%d0%be%d0%bb%d0%bd%d0%b8%d1%86%d0%b0%d1%82/", "text": "Здравният министър д-р Николай Петров увери, че държавата прави всичко възможно за спасяването на областната болница във Враца. Протестът на белите престилки в града под Околчица започна преди дни заради тежкото финансово състояние на здравното заведение. Медиците обявиха, че са готови да подадат оставки, а днес ги подкрепиха и гражданите с блокада на пътя. „Ще им преведем авансово субсидията, която ние имаме право да плащаме –  за спешност и отдалеченост. Това не са много пари обаче. Ние нямаме законовото право да дадем под каквато и да е форма други средства“, обяви министър Петров на редовното заседание на здравната комисия и обеща на първо време държавата да осигури минималната медицинска грижа. „Нея ще я има – спешно, хирургично отделение, вътрешно отделение, родилно и детско”, изтъкна министърът. Той даде дума, че по подобие на схемата за подпомагане на болницата в Ловеч държавата ще се бори да запази и врачанската  болница", "date": "2017.10.05", "title": " Държавата ще се бори да спаси болницата във Враца"}
{"url": "https://trud.bg", "text": "", "date": "2017.10.05", "title": null}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b7%d0%b0-%d0%bf%d0%be%d1%81%d1%82%d0%be%d1%8f%d0%bd%d0%bd%d0%be-%d0%b2-%d0%b0%d1%80%d0%b5%d1%81%d1%82%d0%b0-%d0%b8%d0%b7%d0%bc%d0%b0%d0%bc%d0%bd/", "text": "30-годишният пловдивчанин Георги Петров,  остава за постоянно в ареста за постоянно, решиха магистратите от Окръжния съд в Пловдив, където в четвъртък бе гледана жалбата на обвиняемия срещу решението на Районния съд, наложил му най-тежката мярка за неотклонение „задържане под стража”. Окръжен  съд – Пловдив потвърди като правилно и законосъобразно определението на  Районен съд – Пловдив и намери, че е налице обосновано предположение обвиняемият Георги Петров да е извършил престъпление, което се наказва с лишаване от свобода. Освен това прие, че има опасност да извърши ново престъпление и да се укрие. Срещу Георги Петров е повдигнато обвинение за това, че в периода от 18 август 2016 г. до 21 септември в Пловдив при условията на продължавано престъпление в качеството си на длъжностно лице – експерт маркетинг към „Грабо медия”АД  е причинил на дружеството имотна вреда в особено големи размери – близо 400 000 лева, като измамата представлява особено тежък случай – престъпление по чл. 211, пр.1,вр. чл. 210, ал.1, т.3, вр. чл. 209, ал. 1, вр. чл. 26, ал.1 от Наказателния кодекс. За това престъпление законът предвижда наказание от 3 до 10 години затвор, както и конфискация на до 1/2 от имуществото на виновния. Определението на Окръжен съд – Пловдив е окончателно и не подлежи на обжалване и протест, обявиха от Съдебната палата под тепетата. Обжалването на мярката на Георги Петров започна с искане на адвоката му Ивайло Вражилов за гледането й пред закрити врати, тъй като имало счетоводни тайни на компанията „Грабо”. Това искане не бе уважено от съдиите, които дадоха ход на делото. В пледоарията си пред съда защитата обяви, че от 2014 г. Георги Петров не е имал достъп до банковата сметка, тъй като  заемал длъжност за обработва данни. Нямал е право да се разпорежда с банкови сметки и да оперира с парични средства. От прокуратурата обаче опонираха, че обвиняемият е измислил схема, през която да източи значителна част от приходите на компанията. Като търговски представител той сключвал договори с клиентите, които използвали платформата „Грабо”, за да рекламират услуги от различни браншове – хотели, фризьорски салони, масажи и пр. След изтичането на съответната промоция, „Грабо” превежда получените суми, оставяйки си съответния договорен процент. Точно в този етап се намесвал Георги Петров. Схемата му била проста – когато срокът на обявеното намаление изтече и дойде време сайтът да преведе парите на съответните търговци, Георги Петров отивал в счетоводството и казвал: „Клиентът се обади и каза, че си е сменил банковата сметка” и давал на служителките „новата” сметка, която всъщност била на негов приятел. По този начин служителят на сайта за колективно пазаруване grabo.bg успял да прибере  близо 400 000 лв. от фирмите, чиито стоки и услуги порталът продава на промоция. След това приятелят на Георги Петров превеждал сумите на негова сметка. Приятелят му е направил пълни признания и на този етап е свидетел на обвинението. Самият Георги Петров периодично превеждал малки  суми на ужилените клиенти и това ги карало да мислят, че забавянето идва от компанията.  Ощетеният търговец в случая се води „Грабо медия”АД, защото фирмата дължи отклонените от дисциплинарно уволнения вече Георги Петров  пари на своите клиенти. Именно от сайта е подаден сигнал към Икономическа полиция, поставил началото на разследването срещу служителя измамник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.05", "title": " Оставиха за постоянно в ареста измамника, завлякъл Grabo с 400 000 лева"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b2%d0%be%d0%b5%d0%bd%d0%bd%d0%b8-%d0%b7%d0%b0%d0%bf%d0%bb%d0%b0%d1%82%d0%b8-%d0%b6%d0%b5%d0%bb%d0%b0%d0%bd%d0%b8%d0%b5-%d0%b1%d0%b5%d0%b7-%d0%b2/", "text": "Военнослужещите чакат от вицепремиера Красимир Каракачанов по-големи заплати. Той от своя страна чака новия бюджет, за да разбере дали ще изпълни многократните си обещания да зарадва войската. И макар че на срещата на „Евксиноградската четворка“ във Варна, Борисов каза, че ще се вземе решение съвсем скоро, проблемът си виси, защото все още не се знае какво мисли Владислав Горанов. Засега правителството на Бойко Борисов има една бюджетна прогноза за следващите три години, която бе приета през май. Там няма пари за нови военни заплати. Според нея увеличението на военния бюджет е от 15-20 милиона и то чак от 2019 г. Тогава Министерството на отбраната поиска 300 милиона отгоре. Майското обещание на финансовия министър бе за актуализация на прогнозата през септември, а вече навлязохме в октомври. Няколко дни след като встъпи във властта министър Каракачанов поиска войнишката заплата да стане 1000 лв. Ако зависи от мен, каза той. Някои питат: „А от кого зависи?”. Още повече, че законът за отбраната беше променен и размерът на военните заплати ще става факт след подписа на министъра на отбраната, а не както беше досега – на премиера. Остава да се пребори за по-голям бюджет и готово. Ще му бъде по-лесно от досегашните министри, защото е вицепремиер. От друга страна обаче е от по-малкия коалиционен партньор и това, както при всички случаи досега, е проблем. За съжаление на този етап увеличението на възнагражденията, както е точният термин, на военнослужещите започва все повече да прилича на закупуването на изтребителите или изобщо на превъоръжаването на армията. И за двете няма пари. Започва да идва информация за маневри, което потвърждава верността на това сравнение. А че няма яснота на хоризонта, пролича още в управленската програма на правителството до 2021 г. Там най-очакваното в армията решение на властта е така описано, че обърква дори малкото останали оптимисти. Правителството дава приоритет на войнишките заплати, като оставя в неизгодна позиция сержантите, офицерските кандидати и офицерите. Само че тревожният некоплект е при всички военнослужещи и едва ли по света има армия без командири. Министър Каракачанов няколко пъти сам си призна, че е песимист, относно осигуряването от държавния бюджет на средства за достойно увеличение на заплатите. Помним странния му отговор на един журналистически въпрос: „Има немалко резерви в Министерството на отбраната. Абсолютно ненужно изтичат пари, а в същото време не се реализират приходи от дейности, които могат да вкарат реални приходи в бюджета. И тогава, когато покажем, че и ние можем да реализираме печалби за бюджета, с много по-голямо основание и няма кой да ни откаже, ще искаме увеличение на заплатите.“ Значи ще чакаме министерството да започне на печели, за да се вдигнат военните заплати с темповете, поне като на учителите. Ако действително така мисли министърът, би трябвало да изясним, че хората под пагон не получават заплата в резултат на изработеното, а защото се готвят за война. Плюс това – за подпомагане на институциите и населението при бедствия и аварии. Напоследък охраняват границата или се налага да гонят криминални престъпници. Песимизмът идва и от чистосърдечното признание на министър Каракачанов в края на юли пред депутатите от Комисията по отбрана, че до октомври трябва да се намери решение, без да уточнява с колко, но допуска това да бъде и само един жест. Малко средства, не казвам много, посочва той. Това че няма пари се потвърждава и от последните идеи за диференцирано увеличение на военните заплати. Вицепремиерът и министър на отбраната се застъпи за максимално увеличение на заплатите в отбраната и те да бъдат за хората, които изпълняват, както се изрази той, оперативни бойни функции. Според него едно е да работиш на топло, до радиоприемника и телевизора, друго е да си навън, в студено време и да провеждаш учение. Въпросът е как да разпределим средствата, които ще получим, по най-справедливия начин, добави той. Министърът смята че трябва да има диференциация, за да не се получава уравниловка. Ако вдигнем заплатите с 10%, увеличението за един войник ще бъде само 60 лева, а за други позиции в министерството ще се стигне до над 200 лева, даде пример г-н Каракачанов. Мнението му е, че трябва да се стимулира максимално войнишкият, сержантският и младши-офицерският състав, където е най-големият недокомплект. А защо не вдигне заплатите на всички със 100 процента, тогава войникът ще вземе 600-700 лв. отгоре?! От сега е ясно, че подобна диференциация е трудно постижима, за да е справедлива и тя може да доведе само до неравнопоставеност. Спорно е дали трябва да се плаща повече за носене на отговорност или за изпълнителски дейности. Все пак, жест ще има, както се изразява министърът. Каквото и да означава това.   Не е лошо министър Каракачанов да се върне в есента на 2014 г., когато се обсъждаше промяната на Кодекса за социално осигуряване. Тогава имаше указания пенсионирането на военните да става при различна, т.е. диференцирана, възраст в зависимост от длъжността и тежестта на изпълняване на функционалните задължения. Трябваше да се разработи таблица или нещо подобно, което да разграничи труда на военнослужещите. Не стана. Рискът беше от поредно напрежение в армейската общественост. “Защо не аз, а той?” Този въпрос щеше да бъде задаван много често, включително на тези, които се нагърбят с идеята да разделят военнослужещите по някакви признаци на условия на труд. Не бе изключен отлив от длъжности и специалности, както и демотивация за кариерно израстване. Лошото е, че този пример много прилича на сегашните намерения.", "date": "2017.10.05", "title": " По-високи военни заплати – желание без възможности\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d1%83%d1%87%d0%b5%d0%bd%d0%b8%d0%ba-16-%d0%b3%d1%80%d0%b0%d0%bc%d0%b0-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0-%d1%81%d1%82%d1%80%d1%83/", "text": "Шуменски полицаи задържаха ученик на 17 г., който пласирал цигари с марихуана около училища, а той по-късно обяснил и защо „бизнеса“ е доходен. Засечката станала към 11,30 часа в сряда на кръстовището на ул.“Съединение“ с „Мизия“ и при проверката момчето сдало 13 грама суха тревиста маса, съобщват от полицията. При направения полеви наркотест тя реагирала на марихуана.  Последвало претърсване и в дома му, а там полицаите открили още 3 грама марихуана и електронна везна.  Дилърът разказал, че свива два вида цигари с различен грамаж и от иззетата мариухана е можел да свие поне 64 омайни папироса. Едните били за бърза употреба от един човек и в тях влагал 0,25 грама марихуана. Във втория вид за групова употреба съдържанието било 0,5 гр. Заради удара на полицията, е бил лишен от 500 лв. доход.  Задържан е за срок до 24 часа в полицейското управление в Шумен, а по случая е образувано досъдебно производство.", "date": "2017.10.05", "title": " Задържан ученик: 16 грама марихуана струва 500 лева"}
{"url": "https://trud.bg/%d1%86%d0%b5%d0%bd%d0%ba%d0%be-%d1%87%d0%be%d0%ba%d0%be%d0%b2-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%b1%d1%8a%d0%b4%d0%b0-%d0%ba%d0%bc%d0%b5%d1%82/", "text": "Ценко Чоков не може да е кмет на Галиче, реши окончателно Върховният административен съд. Според ВАС в случая е налице хипотезата на чл.42, ал.1, т.10 от Закона за местното самоуправление и местната администрация, даваща основание за предсрочно прекратяване на пълномощията на кмета и Общинската избирателна комисия неправилно е отказала да ги прекрати. Кметът на кметство не може да ползва неплатен отпуск, който съобразно разпоредбата на чл.160 от КТ се разрешава по преценка на работодателя. Тъй като кметът на кметство няма работодател, който да извърши преценката и да разреши ползване на неплатен отпуск, в след 24 ноември 2016 г. е налице неоснователно неизпълнение на функциите на кмет, което дава основание за предсрочно прекратяване на пълномощията, аргументира се съдът. Според магистратите, цитирани от  , Чоков неоснователно не изпълнява функциите си на кмет на кметство, тъй като беше с мярка „задържане под стража”, после – под домашен арест, а след това отново в ареста. Решението е окончателно, а Общинската избирателна комисия има срок две седмици, с които да прекрати мандата на Чоков.", "date": "2017.10.05", "title": " Ценко Чоков не може да бъда кмет"}
{"url": "https://trud.bg/%d0%ba%d1%81%d0%b5%d0%bd%d0%be%d1%84%d0%be%d0%b1%d0%b8-%d1%82%d0%be%d1%80%d0%bc%d0%be%d0%b7%d1%8f%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%81%d0%b5%d0%bc%d0%b5%d0%b9%d1%81/", "text": "Българско семейство в Барнбидж, Северна Ирландия, се оплака, че вандали счупили прозорци на колата им и написали на нея “Вън”. Наскоро стена в града осъмна с надпис “Плъхове от ЕС вън” и свастика. Полицията смята, че двата случая са свързани.", "date": "2017.10.05", "title": " Ксенофоби тормозят българско семейство в Северна Ирландия"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b5-%d0%b5-%d1%81%d0%bf%d1%80%d0%b0%d0%b2%d0%b5%d0%b4%d0%bb%d0%b8%d0%b2%d0%be-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "По темата за сигурността имаме пълно единомислие, Европа е изправена пред редица важни предизвикателства – и отвътре, и отвън, каза президентът Румен Радев на пресконференция с полския си колега Анджей Дуда във Варшава, цитиран от БТА. И България, и Полша са наистина важни членове на НАТО, но това вече не е достатъчно. Ние имаме нашите амбиции за пълноценно участие в Постоянното структурирано сътрудничество, посочи президентът Радев. Що се отнася до заплахите пред Европа, тероризма, решаването на мигрантската криза – с президента Дуда имаме ясна позиция, че това е проблем, който изисква единно европейско решение, което трябва да съблюдава суверенитета на отделните държави, трябва да гарантира тяхната сигурност, заяви президентът Радев. Той благодари на полската страна за безусловната подкрепа за членство на България в Шенген. При положение, че България е изпълнила всички технически изисквания от 2011 г., мислим, че не е справедливо България да не бъде в Шенген, заяви Радев. Президентът благодари на полската страна и за подкрепата по линия на Фронтекс за охрана на външните граници. Трябва да е ясно на всички държави членки, че външните граници на ЕС не са границите на България, Гърция, Италия, а са наши общи граници и трябва да има реална солидарност с реални действия в подкрепа на тези държави, отбеляза Радев. Той благодари и за цялостното разбиране и подкрепа за овладяването на мигрантските потоци и борбата срещу каналджийството. За изминалата година търговско-икономическият обмен е на стойност над 1 млрд. и 600 млн. евро, заяви президентът Радев, като добави, че тенденцията на ръст е внушителна и това е ясен признак, че има голям потенциал да се върви нагоре. Много важно е да развие транспортната инфраструктура и свързаност, това ще даде още по-голям ръст на един много важен дял от икономиката ни – туризма, посочи президентът Радев, който отбеляза, че за миналата година има над 370 хиляди полски туристи, посетили България, и над 65 хиляди българи, посетили Полша. По отношение на общите социални политики президентът Радев посочи, че Европа има своите предизвикателства и огромни социални неравенства, но е изключително важно как те ще се решават. Имаме социален дъмпинг, но той е само малка част от целия проблем. Както имаме социален дъмпинг, приет че се развива в посока от Изток на Запад, така имаме корпоративен и данъчен дъмпинг от Запад на Изток, посочи Радев, според когото към комплексните проблеми трябва да се търсят всеобхватни решения, които да водят до трайна стабилност в социалната сфера. Обща наша позиция е, че не може да има такава стабилност, докато има неравно заплащане на едно и също количество и качество труд, положен в нови държави членки и в стари държави членки, в едни и същи компании и вериги, заяви президентът. Да, ние имаме своят равен глас в ЕС, но за нас това вече не е достатъчно, ние търсим равенство на нашите граждани и равен стандарт, тогава можем да говорим за единна и социална Европа, каза държавният глава. Той добави, че с Полша имаме общ проблем – справедливото решаване на Брекзит, защото двете страни имат големи общности във Великобритания. Полският президент благодари на президента Радев за участието му в срещата по инициативата „Три морета“, чиято важност изтъкна. Най-важната част от днешната ни среща е темата за бъдещето на ЕС, тъй като България, от началото на 2018 г., започва председателството на Съвета на ЕС. Изразих голямото си задоволство, че страна от нашата част на Европа и намираща се в подобен етап на развитие, ще може половин година да председателства ЕС. Говорихме за Европа, за миграционната криза, за начините за преодоляването й, посочи Анджей Дуда, който акцентира върху важността на опазването на външните граници на ЕС. Ние сме против механизма за релокация, ние сме против квотната система, смятаме, че миграционната криза трябва да бъде уредена по различен начин, трябва да действаме, предотвратявайки преминаването на външните граници, същевременно да помагаме на потенциалните мигранти там, където те се намират, възможно най-близо до техните страни, каза Дуда. По думите му трите принципа, които трябва да бъдат спазвани в ЕС във всяка ситуация са единство, равенство и солидарност. Днес Европа се развива на различни скорости, едни страни са в зоната на Шенген, други са в Еврозоната, сътрудничим си и сме равни членове на ЕС, и нашият глас се смята за еднакъв, каза Дуда, според когото, ако тези принципи бъдат разрушени това ще доведе до упадък на ЕС. Дуда е казал на президента Радев, че България може да разчита на полската подкрепа по отношение на присъединяването й към Шенгенската зона. Подкрепяме България, тъй като тя е реализирала всички условия, които трябваше да изпълни, за да влезе там. Ще подкрепяме политиката, която България води по отношение на бъдещето на страните от Западните Балкани в контекста на ЕС, смятаме, че вратата на ЕС трябва да остане отворена, каза полският президент. Двамата са разговаряли и за икономическото сътрудничество. Президентът Дуда спомена и за интерес от полска страна към проекта за нови бойни машини за българските Сухопътни войски. С казуса Каталуния Европа, не просто Испания, е поставена пред огромен проблем, коментира президентът Радев в отговор на въпрос какво трябва да се направи, за да се запази единството на Европа предвид референдума в Каталуния. По думите му, за да се реши този проблем, трябва да бъде търсен неговият генезис. Президентът Анджей Дуда смята, че реакцията на испанските власти е била погрешна и е трябвало да се използват юридически, а не силови средства. В отговор на въпрос към президента Радев за санкциите срещу Русия, той отново повтори, че в икономически план санкциите вредят. Според президента санкциите не могат да траят до безкрай и трябва да се търсят решения, които да водят към мир с всички възможни средства на дипломацията, без от това да страда бизнеса. Президентът отбеляза, че санкциите са общо европейско политическо решение, но не трябва от тях да страда бизнесът, затова той се надява те в даден момент да бъдат отменени. Президентът добави, че спрямо Русия трябва да се следва двойния поход – от една страна поддържането и развиването на способности за отбрана и сдържане, но от друга страна – да се развива диалогът с Русия, за да се избягват и снижават конфронтацията и рискът. Българският държавен глава, който е на официално посещение в Полша, беше посрещнат по-рано днес с официална церемония в Президентския дворец във Варшава. Президентите разговаряха „на четири очи“, след което се състояха и пленарните разговори между делегациите на двете държави. По-късно двамата държавни глави откриха полско-български икономически форум.", "date": "2017.10.05", "title": " Румен Радев: Не е справедливо България да не е в Шенген, изпълнили сме всички изисквания\t\t\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%b4%d0%b8%d0%bc%d1%8f%d1%89%d0%b8-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b8-%d0%b0%d1%81%d0%b0/", "text": "„Четирите аса“ е любимият трик на магьосниците. Сетих се за него, докато наблюдавах трима премиери и един президент в Евксиноград. Едва ли има смисъл да размишляваме защо на Балканската среща на върха Сърбия беше представена от държавния глава Александър Вучич, а не от наскоро избраната премиерка Ана Бърнабич. Тук регионалният синдром за мъжкото его и унизеността на жената нямат нищо общо, макар че щеше да бъде забавно да се наблюдава реакцията на другите мъжкари, начело с нашия премиер. Сърбия не е президентска Република, но Вучич си е присвоил цялата власт и е гладен за още и още правомощия и слава. Въпреки че слезе две стъпала по-надолу, за да се изравни по ръст с Борисов и да му позволи задължителната мечешка прегръдка, той гледаше отвисоко (помним коментара му от март месец, когато каза, че България се е уплашила от напредъка на Сърбия – тогава смяташе, че концесията на летището в София е прекратена заради тази на летището в Белград, б.а.). И получи подкрепа от балканските си партньори за членство в ЕС. Но не пропусна да обвини Европейската комисия в двойни стандарти по отношение на страната му и на Испания. Темата за сепаратизма е ахилесовата пета на разпадналата се Югославия и Сърбия като правоприемник на тази мини балканска империя и кървавите парчета месо, откъснати от снагата й все още се нуждаят от болкоуспокояващи при всеки повей на историята. „Защо проведеният в испанската североизточна автономия референдум бе обявен от Европейската комисия за незаконен, а когато през 2008 г. Косово едностранно се отдели от нашата държава, това бе посрещнато с фанфари от почти всички членки на ЕС? Това е ярко доказателство, че в Брюксел мерят с двоен аршин. И понякога сърбите се питаме защо трябваше да ставаме жертва на двойния стандарт. Ние ще се борим за своята държава“, отсече Александър Вучич. Интересното е, че това се случи в деня, в който Москва достави с чудовищния „Руслан“ пакетирани два напълно модернизирани изтребителя Миг-29 на Белград. Това е част от подаръка на Кремъл от втора ръка, но напълно безплатни самолети за стратегическия си балкански партньор. Някой логично попита дали Сърбия не играе задкулисно с Русия, макар отговорът да е очевиден. От Комисията не пропуснаха да захапят Вучич по темата Косово и припомниха историческата вина на Белград и агресивната политика на Слободан Милошевич по време на войните в Югославия. „В случая на Косово имаше доказани случаи на нарушения на международните правни норми и в ООН бяха приети ред резолюции, призоваващи Белград да прекрати насилието над албанците в областта. Властите в Испания никога не са нарушавали правата на населението в Каталуния“, се казваше в официалната позиция на Брюксел. Леден вятър повя и от страна на председателя на ЕК Жан-Клод Юнкер, който все по-дебело подчертава, че не е привърженик на бързото присъединяване на Западните Балкани към Общността. Но пък Сърбия, която е на кръстопът – буквално и преносно, ако не тръгне към Брюксел, ще трябва да търси друг покровител. А европейското бъдеще на Сърбия е в полза на Балканите, защото ако се върнем към темата за магьосниците и „четирите аса“, трябва да добавим, че на Балканите всяка държава се чувства „Ас“, а в когато бъдат раздадени на една маса, към асото трябва винаги да се добавя и определението „димящо“. Напук на ръката, която го храни, премиерът Алексис Ципрас контрира, че Сърбия заслужава да върви с бързи стъпки към ЕС. През последната година Гърция е особено любезна към своите съседки. Спиралата от дву и тристранни срещи няма край. Ако си спомним колко негативни бяха първите реакции на балканските лидери за избирането на Алексис Ципрас, можем да разберем сизифовските усилия на гръцкото правителство да намали този негативизъм чрез дипломация. И макар че тя изисква протокол и дрескод, и този път лошото момче Ципрас се яви без вратовръзка и демонстрира, че обича да му е широко около врата. Премиерът на Гърция повдигна въпроса за обединението на разделения остров Кипър. Дали ще използва този наболял регионален проблем за сделка с Брюксел или Вашингтон, предстои да разберем. Може би за срещата с американския президент Доналд Тръмп на 17-и октомври Ципрас ще се прежали да сложи вратовръзка, а защо не тази, която му подари Реджеп Таип Ердоган. Но да не се отклоняваме от балканската нишка. Като че ли най-важна беше срещата на върха в Евксиноград за румънския премиер Михай Тудосе. Така изглежда, ако четем между редовете. Той отложи обсъждането на важни инфраструктурни проекти в родния парламент и избра да отсъства от Букурещ в ден, в който Върховния касационен съд възобнови делата срещу лидерите на двете управляващи партии – Ливиу Драгня и Калин Попеску-Търичану, а Конституционния съд задължи началничката на Националната Дирекция за борба с корупцията Лаура Кьовеши да се яви пред анкетна комисия, разследваща предполагаеми злоупотреби по време на президентския вот през 2009 г. За избора на Тудосе да бъде у нас, го поздрави дори бившият премиер Виктор Понта. Няма спор, подновяването на съвместните заседания Румъния-България е добра новина. Крайно време беше Букурещ и София да започнат да работят в тандем. Още повече, че и на двете държави им предстои едно доста щекотливо председателство на Съвета на ЕС. А и имат общ интерес от енергийна сигурност и независимост, както и от задружно членство в Шенген. Последното можем да получим и като Коледен подарък, но догодина. Дали дотогава ще се заформи и нова Вишеградска четворка, наречена „Евксиноградска четворка“? На Вучич му се иска, но премиерът Борисов ни забрани да си мислим така. Може би защото Брюксел не се впечатлява от вишеградския чар и по-точно не одобрява съпротивата срещу притока на бежанци и нарастването на национализма и популизма. А може би защото балканският синдром не предполага големи амбиции за малките играчи. Гръцките колеги лансираха друг сценарий – за нов път на коприната на Балканите. Не е тайна, че САЩ и Китай имат интерес от сътрудничество с България, Румъния, Гърция и Сърбия. Пекин мечтае да завладее Европейския пазар, а Вашингтон да стопира руското влияние в региона. Вероятно и Турция би имала роля в този „калейдоскоп“. Интересното предстои.  ", "date": "2017.10.05", "title": " Четири димящи балкански аса\t\t\t"}
{"url": "https://trud.bg/%d0%be%d0%b1%d1%81%d1%8a%d0%b4%d0%b8%d1%85%d0%b0-%d1%82%d0%b5%d1%81%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%87%d0%b5%d1%88%d0%ba%d0%b8-%d0%b5%d0%bb%d0%b5%d0%ba%d1%82%d1%80%d0%be/", "text": "Заместник-посланикът на Чехия в България Ярослав Камас гостува във Велико Търново. Той бе приет от заместник-кмета на Старата столица Снежана Данева-Иванова. В разговорите участваха също директорът на дирекция „Проекти и програми“ Мариела Цонева, началникът на отдел „Околна среда“ Мирослава Цонева, експертът от същата структура Нели Любенова. Дипломатът бе придружаван от Мартина Парикова – директор  на Чешката агенция за насърчаване на търговията, както и от Емил Кимак – представител на компания за производство на автобуси и електробуси. Темите на работната среща бяха свързани с екологията, управлението на отпадъци, пречистването на водите и изграждането на канализационни съоръжения в малки населени места, внедряването на електрически автобуси в обществените превози. По време на разговорите стана ясно, че чешки компании проявяват интерес към, зеленчукопроизводството, овощарството. В тази връзка бе представен новият проект на Община Велико Търново и румънски партньори FairDeal, който предвижда създаване на дигитална платформа за маркетинг и промотиране на занаятчийски и земеделски продукти, бизнес-контакти и директни сделки между производители. Инвестиционното намерение ще бъде реализирано по Програма Interreg V-A Румъния – България 2014-2020, по приоритетна ос 4 – „Квалифициращ и приобщаващ регион“. Обсъдена бе и възможността във Велико Търново да бъдат тествани нови модели електрически автобуси, произвеждани в Чехия. Общината вече работи по създаването на проект за интегриран градски транспорт, финансиран по оперативна програма „Региони в растеж“ 2014-2020. Една от мерките предвижда именно пускането на електробуси.", "date": "2017.10.05", "title": " Обсъдиха тестването на чешки електробуси във Велико Търново"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b2-%d1%81%d0%b8%d0%bc%d0%b8%d1%82%d0%bb%d0%b8-%d0%bd%d0%b0-%d1%84%d0%be%d1%80%d1%83%d0%bc%d0%b0-%d0%b7%d0%b0-%d0%bc%d0%b0%d0%b3/", "text": "Вицепремиерът Красимир Каракачанов, председателят на управителния съвет на Агенция „Пътна инфраструктура“ инж. Дончо Атанасов и кметът на Банско Георги Икономов пристигнаха в Симитли за участие в конференция за изграждане на магистрала „Струма“ и други важни инвестиционни проекти в района. Домакин на събитието, което започна в 17,30 часа в местното читалище, е кметът на община Симитли Апостол Апостолов. Достъпът на хората до форума е свободен.", "date": "2017.10.05", "title": " Каракачанов в Симитли на форума за магистрала „Струма“ (СНИМКИ)"}
{"url": "https://trud.bg/%d1%82%d1%80%d0%b0%d0%bd%d1%81%d0%bf%d0%bb%d0%b0%d0%bd%d1%82%d0%b8%d1%80%d0%b0%d1%85%d0%b0-%d1%87%d0%b5%d1%80%d0%b5%d0%bd-%d0%b4%d1%80%d0%be%d0%b1-%d0%be%d1%82-%d1%82%d1%8a%d1%80%d0%bd%d0%be%d0%b2/", "text": "Успешна бъбречна трансплантация бе извършена тази нощ в УМБАЛ „Александровска“. Донорът е 67-годишен мъж от област Велико Търново, изпаднал в мозъчна смърт, в следствие на исхемичен мозъчен инсулт.  В единия от бъбреците са установени патологогични изменения, което го прави негоден за трансплантация. Реципиент на другия бъбрек е И. М. на 62 години от Стара Загора, който е на хемодиализно лечение от 12 години. Екипът на УМБАЛ «Александровска» изказва искрени съболезнования на близките на донора и адмирира тяхното хуманно решение да дарят органите му за спасяването на други човешки животи в най-трудния за тях момент. От началото на годината в УМБАЛ «Александровска» са направени 19 трансплантации – 4 от жив и 15 от трупен донор. Във ВМА присадиха черен дроб от 67-годишен мъж на младо момче на 28 години. Трансплантацията извърши екипът на проф. д-р Никола Владов, началник на Клиника по чернодробно-панкреатична и трансплантационна хирургия. Операцията е продължила 6 часа, а рецепиентът е в добро състояние и е в реанимация. Той е бил с крайна фаза на чернодробна цироза. Колективът на Военномедицинска академия изказва своята изключителна благодарност към близките на донора, които въпреки трудния за тях момент, са разрешили експлантацията, благодарение на която беше спасен човешки живот. „Благодарим и на колегите от великотърновската болница за добрата колаборация и организация днес”, коментира проф. Никола Владов. Той изказа и специални благодарности и към екипите на Военновъздушните сили за бързите действия и висок професионализъм, който демонстрират във всяка една донорска ситуация и които и този път докараха органа бързо с военния самолет „Спартан“. За 10 години във ВМА са направени над 60 трансплантации на черен дроб. Юбилейната годишнина от първата трансплантация в болницата бе отбелязана през месец май, като от тогава до момента медицинските екипи са трансплантирали трима пациенти. За цялата година общо спасените след присаждане на черен дроб са 7 пациенти. Добрите резултати са израз на непрекъснатостта, системните действия и усилия през годините за развитие на трансплантологията във Военномедицинска академия. Това е 15-та донорска ситуация за 2017 г., а в листата на чакащи има над 1100 българи. Най-много от тях – 994 се нуждаят от присаждане на бъбрек, 47 чакат за черен дроб, 32-ма – за сърце. 12 души имат нужда от нов бял дроб, а 11 – от панкреас, но такива трансплантации в България все още не се извършват.  Световен лидер по трансплантации е Испания, където през миналата година са извършени 4818 присаждания на органи. За сравнение у нас през 2016 г. са направени едва 57 трансплантации, като трупните донори са били 17, а живите – 11.", "date": "2017.10.05", "title": " Трансплантираха черен дроб от търновския донор на 28-годишно момче"}
