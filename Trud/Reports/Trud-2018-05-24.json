{"url": "https://trud.bg/100-%d0%b3%d0%be%d0%b4%d0%b8%d1%88%d0%bd%d0%b0-%d1%81%d0%b3%d1%80%d0%b0%d0%b4%d0%b0-%d1%81%d0%b5-%d1%81%d1%80%d1%83%d1%82%d0%b8-%d0%b2-%d0%b0%d1%80%d0%b6%d0%b5%d0%bd%d1%82%d0%b8%d0%bd%d0%b0-%d0%b8/", "text": "Трима души загинаха в Аржентина, а други двама са ранени, когато близо стогодишен театър се срути по време на ремонт, съобщиха от полицията. Историческата сграда в град Сан Мигел де Тукуман се срина. Инцидентът стана около 20.00 часа местно време, когато по улицата, където се намира театърът, движението е много натоварено. По време на рухването на сградата в нея не е имало работници и полицията смята, че жертвите и пострадалите са случайни минувачи. Животът на двете ранени жени е вън от опасност се казва в съобщението. Според разследващите инцидента причина за срутването на сградата на театър Парависини са конструктивни дефекти датиращи още от построяването му. Той е затворен от 1995 г., но след ремонта се предвиждаше да се използва като търговски център. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " 100-годишна сграда се срути в Аржентина и уби трима"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%bf%d0%be-%d0%bf%d0%be%d0%b2%d0%be%d0%b4-24-%d0%bc%d0%b0%d0%b9/", "text": "Председателят на Европейската комисия Жан-Клод Юнкер поздрави в профила си в Туитър българите по случай 24 май. Кирилицата е част от българската история и идентичност, но и част от културното наследство, което България оставя на Европа и света, пише Юнкер. „Историята на Светите братя Кирил и Методий показа колко дълбоко са вкоренени европейските ценности в българската идентичност. Това е история за единство и равноправие. С присъединяване на България към европейското семейство, кирилицата също зае заслуженото ѝ място в сърцето на Европа.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Юнкер поздрави българите по повод 24 май в Туитър"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b1%d1%83%d0%ba%d0%b2%d0%b8%d1%82%d0%b5-%d0%b5%d0%b7%d0%b8%d0%ba%d1%8a%d1%82-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0/", "text": "„Духовността и знанието в България изживяват тежки времена, често недооценени и обидно третирани. На вас се падна отговорната мисия да ги пренесете през тези изпитания“. С тези думи президентът Румен Радев се обърна към гостите на традиционния прием в Националния исторически музей по случай Деня на българската просвета и култура и на славянската писменост – 24 май. „Ваше призвание е да бъдете будители на българския народ. Да съхраните една вековна култура и да я обогатите с таланта и труда си“, обърна се държавният глава към българските учени, артисти, писатели, художници, поети, музиканти, творци и журналисти. Президентът Радев изрази признателността си към българските учители, от които започва пътят към знанието на всеки човек. „Приемам домакинството на този прием като символично, защото буквите, езикът и културата са наш общ дом“, заяви още Румен Радев. С музикални изпълнения гостите на приема поздрави хорът на Националното музикално училище „Любомир Пипков“, както и квартет „Кодам“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Румен Радев: Буквите, езикът и културата са наш общ дом"}
{"url": "https://trud.bg/%d0%bb%d0%b8%d0%bf%d1%81%d0%b2%d0%b0%d1%82-%d1%81%d0%bf%d0%b5%d1%86%d0%b8%d0%b0%d0%bb%d0%b8%d1%81%d1%82%d0%b8-%d0%b7%d0%b0-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%bb%d0%b8%d1%87%d0%bd/", "text": "Европейският регламент за защита на личните данни GDPR, който започва да се прилага от днес (25 май), изправя бизнеса пред много предизвикателства. Едно от тях е новата професия „длъжностно лице по защита на личните данни“. „В момента бизнеса, а и публичните органи, имат проблем, свързан с професията „длъжностно лице по защита на личните данни“, тъй като на пазара на труда липсва достатъчен брой специалисти с адекватен опит и знания, който да отговори на търсенето“. Това заяви пред „Труд“ адвокат Десислава Кръстева, старши експерт към Фондация „Право и Интернет“ и член на Американска търговска камара в България (АмЧам). Припомянме, че регламентът GDPR ще промени начина, по който фирмите ще съхраняват и ползват потребителските данни. „Всяка информация, която позволява идентификацията на един човек, е лични данни. За обработването на някои чувствителни данни, обаче, регламентът предвижда по-строги правила“, коментира Десислава Кръстева и допълни, че това са данните, разкриващи расов или етнически произход, политически възгледи, религиозни или философски убеждения или членство в синдикални организации, генетични данни, биометрични данни, данни за здравословното състояние, за сексуалния живот или сексуалната ориентация на човек. По думите й с най-строг режим са данните относно присъди и нарушения – тяхното обработваме може да се извършва само под контрола на официален орган или когато е предвидено в действащото законодателство, допълни тя. „За някои бизнеси GDPR поставя по-сериозни предизвикателства. Това основно са компании, които имат директен контакт с голям брой физически лица – онлайн услуги, банки, телеком оператори, други комунални услуги“, заяви старши експертът. На въпрос как влияе регламентът на имейл комуникацията ни, адвокат Кръстева отговори, че „няма забрана да се обменят лични данни чрез електронна поща, а идеята е при обмена да се използват адекватни механизми на свързаните с това рискове и да се взимат мерки за защита на данните“. „Например, да не се изпращат големи масиви от лични данни по незащитен канал, достъпът до лична информация от чувствителен характер да е контролиран и да се извършва чрез тайна парола“, уточни Десислава Кръстева. По думите й и администрацията е длъжна да осигури адекватна защита на личните ни данни. „Когато говорим за защита на данните, не трябва да се разбира само поверителност, а и наличност, пълнота, точност на данните“, заяви експертът. Фирмите вече ни искат съгласие, за да ни изпращат емейли с покани, реклами или съобщения. Това е заложено в регламента GDPR, който гласи да се изпраща молба до потребителя за обработка на данните му. Тъй като в имейл комуникацията може да има данни като нашите имена и мобилен телефон, или ако адресът на пощата ни съдържа двете ни имена, компаниите трябва да се съобразят с правилата.  Много компании у нас са изложени пред големи структурни промени, за да са налице изискванията за защита и съхранение на данните. Гражданите на ЕС вече имат правото да искат достъп и да видят личната информация, събрана от компаниите за тях. Те могат също да поискат въпросната информация да бъде изтрита или редактирана, ако е невярна. С тези промени спамът отива историята или поне ще бъде намален, тъй като ако не желаете да получавате съобщения от дадени компании, те са длъжни да изтрият данните ви. По този начин ще намалее и злоупотребата и търговията с емейл адреси между компании и нелоялни търговци. С въвеждането на новия регламент за защита на личните данни – GDPR затягат контрола върху използването на ЕГН и ксерокопирането на личната карта. Както „Труд“ писа копие от лична карта ще имат право да взимат банки, застрахователи, презастрахователи, пенсионноосигурителни дружества, лица, организиращи и провеждащи хазартни игри, заложни къщи, пощенски оператори, нотариуси, лизингови предприятия, юридически лица с нестопанска цел, служители на НАП. В закона е описано, че публичен достъп до ЕГН се предоставя, само ако специален закон изисква това. Тези промени могат да затруднят работата на публичните регистри.", "date": "2018.05.24", "title": " Липсват специалисти за защита на личните данни\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d0%bf%d0%b5%d1%82%d1%8a-16/", "text": "“Да празнуваме заедно, вместо да се караме”, обърна се премиерът Бойко Борисов към македонския си колега Зоран Заев в базиликата “Сан Клементе”, където двамата се поклониха пред мощите на Свети Кирил и поднесоха венци. За първи път тази година традиционният молебен пред гроба на Свети Кирил в базиликата, където папа Адриан Втори благославя славянската азбука и книги, бе съвместно с македонска делегация, водена от техния премиер Зоран Заев. Ако искаме децата ни да растат в страна на знанието и просветата, трябва да сме непримирими към невежеството. Това послание отправи държавният глава Румен Радев в словото си на тържеството пред Националната библиотека “Св.св. Кирил и Методий” по повод на Деня на българската просвета и култура и на славянската писменост – 24 май. По думите на президента Румен Радев първата стъпка в борбата с невежеството е правописът. Европейският регламент за защита на личните данни GDPR, който влиза в сила от 25 май, изправя бизнеса пред много предизвикателства. Едно от тях е новата професия “длъжностно лице по защита на личните данни”. “В момента бизнесът, а и публичните органи, имат проблем, свързан с професията “длъжностно лице по защита на личните данни”, тъй като на пазара на труда липсва достатъчен брой специалисти с адекватен опит и знания, който да отговори на търсенето”, заяви пред “Труд” адвокат Десислава Кръстева, старши експерт към Фондация “Право и Интернет” и член на Американска търговска камара в България (АмЧам). Брегалнишката легенда сочи, че азбуката ни е създадена още през 855 година – анализ на проф. Божидар Димитров       Натискът на гражданското общество накара държавната администрация да се поправи – коментар на Ивайло Георгиев, учител от Враца       Интервю с генералният секретар на Консултативния съвет за Черно море д-р Йордан Господинов       Допреди 10 години село Брезница, което е най-голямото в Гоцеделчевска община, се споменаваше само когато се говореше за тютюн и изкупна кампания. Държавата и политиците тук присъстваха само по избори, а хората се чудеха как да оцеляват. Днес село Брезница, в устата на всички, се спряга като икономическото чудо на Пиринско. И има защо-профилът на селището изумява.    ", "date": "2018.05.24", "title": " Вижте акцентите от броя на “Труд” в петък, 25 май 2018"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%80%d1%83%d1%81%d0%b8%d1%8f-%d0%b5-%d0%b7%d0%b0%d0%b8%d0%bd%d1%82%d0%b5%d1%80%d0%b5%d1%81%d0%be%d0%b2%d0%b0%d0%bd/", "text": "Международният валутен фонд (МВФ) играе важна роля в поддържането на глобалната стабилност в областта на финансите и Русия е заинтересова да се повиши ефективността на неговата работа. Това заяви днес руският президент Владимир Путин на среща с управляващия директор на Фонда Кристин Лагард,  предаде ТАСС. “Фондът, който вие оглавявате, играе важна роля в поддържането на глобалната стабилност в областта на икономиката и финансите. И Русия, като членка на Фонда, е заинтересова ефективността на работата му да се повиши”, каза Путин. Путин допълни, че с интерес очаква изказването на Лагард на Петербургския международен икономически форум и й благодари за участието. Лагард изрази съжалението си, че мястото на форума е променено – от Василиевския остров в покрайнините на Санкт Петербург. “Много се радвам да се върна във вашия роден град, Санкт Петербург. Съжалявам само, че миналия път, когато участвах във форума, той бе организиран в центъра на този невероятен град, а сега е в тук (в покрайнините)”, каза Лагард, цитирана от ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Владимир Путин: Русия е заинтересована да се повиши ефективността на работата на МВФ"}
{"url": "https://trud.bg/%d0%b4%d0%b2%d0%be%d0%b5%d0%bd-%d0%bf%d0%be%d0%ba%d0%bb%d0%be%d0%bd-%d0%bf%d1%80%d0%b5%d0%b4-%d0%b3%d1%80%d0%be%d0%b1%d0%b0-%d0%bd%d0%b0-%d1%81%d0%b2%d0%b5%d1%82%d0%b8-%d0%ba%d0%b8%d1%80%d0%b8%d0%bb/", "text": "“Да празнуваме заедно, вместо да се караме”, обърна се премиерът Бойко Борисов към македонския си колега Зоран Заев в базиликата “Сан Клементе”, където двамата се поклониха пред мощите на Свети Кирил и поднесоха венци. За първи път тази година традиционният молебен пред гроба на Свети Кирил в базиликата, където папа Адриан Втори благославя славянската азбука и книги, бе съвместно с македонска делегация, водена от техния премиер Зоран Заев. “България и Македония показахме, че вместо празници като 24 май да са раздор, е по-добре да си ги честваме заедно. Не бива да се натъжаваме в такъв ден по един или друг повод. Всички трябва да се радваме и ние го правим”, каза още премиерът. Борисов честити 24 май на всички празнуващи празника и на ползващите славянската писменост. Той посочи, че в базиликите “Сан Клементе” и “Санта Мария Маджоре”, които бяха посетени от македонската и българската делегация са били отправени изключително светли пожелателни слова. “Заедно бяхме при плочите, където са били осветени нашите букви, на които пишем и сега. Върнахме се в дипломацията векове назад”, каза Борисов и визира частта от историята, когато двамата братя Кирил и Методий са убедили папа Адриан Втори в равенството на нашата писменост с тези на другите народи.  “До ден днешен всички ние пишем на тези букви”, каза Борисов. “Днес със съвместните чествания България и Македония затвърдиха своето искрено приятелство. Мисията на светите братя Кирил и Методий е един от първите примери за обединяване на различни култури и същевременно уважаване на различията. Нека е вечен споменът за тях и нека за много години празнуваме този празник”, каза македонският премиер Зоран Заев. След това българската делегация поднесе цветя на паметника на патриарха на българската литература Иван Вазов в италианската столица. Той е изработен от бронз и е висок 2,60 метра, а постаментът е 2,2 метра. На 21 май 2010 година премиерът Бойко Борисов, в присъствието на министъра на културата Вежди Рашидов и кмета на италианската столица Джани Алемано, открива творбата, която се излага на площад “Торвалдсен”, в близост до парка “Вила Боргез” и Музея за модерно и съвременно изкуство. След това българският посланик в Рим Марин Райков даде прием за официалната делегация в нашето посолство. Българската делегация, водена от премиера Бойко Борисов, днес е на аудиенция при папа Франциск по повод 24 май – Денят на българската писменост и култура и славянската просвета. От наша страна ще бъдат поднесени и традиционни подаръци на главата на Римокатолическата църква Негово Светейшество. Картина на българския художник Павел Митков, изобразяваща Покровителя на българския народ Св. Иван Рилски и пещерата, в която е живял, копие на прочутото Четвероевангелие на цар Иван Александър, и разсад за 33 маслодайни рози от Казанлък са даровете от българския премиер за папа Франциск. Българската делегация включва в състава си представители на вероизповеданията у нас, на академичната общност и дейци на културата. На срещата ще присъстват Западно- и Средноевропейският ни митрополит Антоний, председателят на БАН акад. Юлиан Ревалски, ректорите на УНСС проф. Стати Статев и на ВТУ “Св. Св. Кирил и Методий” проф. Христо Бонджолов, директорът на Института по исторически изследвания към БАН доц. Даниел Вачков, директорът на Софийската филхармония Найден Тодоров и ръководителят на националната школа по приложна математика Теодоси Теодосиев. Това ще е втората среща на Борисов с папа Франциск. Последната му визита във Ватикана бе преди три години, като в делегацията си той взе двама министри и седем депутати. Тогава Борисов занесе на папата хранителница с изобразено успението на Свети Иван Рилски, в която от филигранно сребро бе поставен камък от гроба на светеца. Папа Франциск поднесе на премиера плакет с изобразен ангел, държащ двете земни полукълба.", "date": "2018.05.24", "title": " Двоен поклон пред гроба на Свети Кирил\t\t\t"}
{"url": "https://trud.bg/%d1%80%d1%83%d1%81%d0%ba%d0%b8-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d1%88%d0%b5%d0%b3%d0%b0%d0%b4%d0%b6%d0%b8%d0%b8-%d0%bf%d0%be%d0%b4%d0%b2%d0%b5%d0%b4%d0%be%d1%85%d0%b0-%d0%b1/", "text": "Британският външен министър Борис Джонсън разговаря по телефона с руски шегаджия, който се представи за арменския премиер и обсъди с него двустранните отношения, призна британското външно министерство. “Външният министър е осъзнал, че това е шега и е прекратил разговора. Проверихме и веднага разбрахме, че това е телефонна шега”, заяви министерството. Разговорът с шегаджията, който е заподозрян във връзки с руските тайни служби, е продължил 18 минути и се е състоял миналата седмица, уточни в. “Гардиън”. Втори руснак е участвал в подготовката на шегата.  Двамата руснаци са идентифицирани като Алексей Столяров – Лексус и Владимир Кузнецов – Вован. Те публикуваха запис на разговора, в който Джонсън уверява събеседника си, когото мисли за новия арменски премиер Никол Пашинян, в подкрепата на Великобритания. Джонсън говори и за трудните отношения между неговата страна и Русия. “Опасявам се, че Русия изглежда неспособна да устои да не действа злоумишлено, по един или друг начин. Не искаме Студена война, но искаме да видим подобрения в поведението на Русия”, казва в разговора британският външен министър. В разговора мнимият Пашинян казва на Джонсън, че планира да се срещне с руския президент Владимир Путин в Сочи следващата седмица и му иска съвет за тази среща. Джонсън се разсмива, когато събеседникът му, който говори на английски с руски акцент, изразява надежда, че руският президент Владимир Путин няма да го отрови с “Новичок” – бойното отровно вещество, което според британските власти е използвано през март срещу бившия руски двоен агент Сергей Скрипал и дъщеря му Юлия в Англия. Джонсън заявява в разговора, че е “почти 100 процента сигурен”, че руските специални служби са замесени в отравянето на Скрипал и дъщеря му, отбелязва ТАСС. Лексус и Вован са измамили по телефона и други известни личности през последните години. Сред тях са президентът на Беларус Александър Лукашенко, турският президент Реджеп Тайип Ердоган и британската звезда Елтън Джон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Руски телефонни шегаджии подведоха Борис Джонсън, че разговаря с арменския премиер"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-%d0%b7%d0%b0%d0%b2%d0%b5%d0%b4%d0%b5%d0%bd%d0%b8%d1%8f-%d0%b7%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b0-%d0%bc%d1%83%d0%b7%d0%b8/", "text": "Много заведения започнаха да плащат за пусканата в тях музика след последните промени в Закона за авторското право. Има раздвижване на пазара, казаха за „Труд“ от организацията за управление на авторски права Музикаутор. В страната има около 150 хил. търговски обекти, но преди последните промени в закона само 10-15% от тях имат договор с Музикаутор. Контролът дали заведенията плащат за авторските права за пусканата музика се осъществяваше от петима души към Министерството на културата, които отговарят за цялата страна. Но през март парламентът прие промени в Закона за авторското право, които предвиждат контролът да се осъществява от общински служители. Глобата за заведение, което пуска музика без да е платило за авторски права, стана до 10 хил. лв. За да пуска музика от радиото или да сложи телевизор с музикален канал, всяко заведение или магазин трябва да има договори с организациите за колективно управление на права – Музикаутор и Профон, които предлагат почти целия световен репертоар за България. Музикаутор урежда авторските права на музиканти и текстописци, а Профон – на продуценти и изпълнители. Има и фирми, които предлагат лиценз за музика с ограничен репертоар за озвучаване на търговски обекти. Но при договор с такава фирма заведението трябва да внимава за да не пусне музика извън този репертоар. В противен случай глобата е до 20 хил. лв. Търговските обекти имат срок от 9 месеца след обнародване на промените в закона за да сключат договори за авторски права за пусканата музика. Това означава, че малко преди края на годината общинските инспектори вече ще могат да налагат глоби. 50% от санкциите ще остават в общинския бюджет и ще може да се ползват за културни проекти. Другите 50% ще влизат в Национален фонд „Култура“. Работата на общинските служители няма да се увеличи, защото те и сега минават по заведенията за да проверяват дали са платили патентен данък и дали спазват изискванията за пожарна безопасност.", "date": "2018.05.24", "title": " Глобяват заведения за нелегална музика"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d1%80%d0%b5%d0%b4-%d0%bf%d0%b0%d0%bc%d0%b5%d1%82%d0%bd%d0%b8/", "text": "Ако искаме децата ни да растат в страна на знанието и просветата, трябва да сме непримирими към невежеството. Това послание отправи държавният глава Румен Радев в словото си на тържеството пред Националната библиотека “Св.св. Кирил и Методий” по повод на Деня на българската просвета и култура и на славянската писменост – 24 май. По думите на президента Румен Радев първата стъпка в борбата с невежеството е правописът. Правописът е първият урок по демокрация, защото в него всяка буква, всеки символ има свой смисъл и място, а голямата буква е само първа сред равни, посочи Румен Радев. “Следващата стъпка е речникът. Когато думите изпадат в забрава, с тях си отива и част от света. С думите погива и смисълът. Днес оплакваме свободата на словото. Но за да постигнем свобода, първо трябва да владеем словото”, каза още държавният глава. На тържественото честване пред Националната библиотека присъстваха министърът на образованието и науката Красимир Вълчев, столичният кмет Йорданка Фандъкова, председателят на БАН академик Юлиан Ревалски, ректорът на Софийския университет “Св. Климент Охридски” Анастас Герджиков, учени, преподаватели, общественици, учители, ученици и стотици граждани. Честването започна с тържествен водосвет. Беше прочетено приветствие за празника от Българския патриарх и Софийски митрополит Неофит, който отправи благословение към българския народ и православието. Стотици ученици, столичани и гости на София се стекоха на тържеството пред Националната библиотека. Междувременно в Туитър председателят на Европейската комисия Жан Клод Юнкер публикува поздрав по случай деня на българската просвета и култура на български език. “Килирицата е част от културата на Европа и света.  “Историята на светите братя Кирил и Методий показва колко дълбоко са вкоренени европейските ценности  в българската идентичност”, посочи в посланието си Жан Клод Юнкер.", "date": "2018.05.24", "title": " Президентът Румен Радев пред паметника на Светите братя: Правописът е първият урок по демокрация\t\t\t"}
{"url": "https://trud.bg/%d0%b2-%d0%bc%d0%be%d1%81%d0%ba%d0%b2%d0%b0-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d1%82-24-%d0%bc%d0%b0%d0%b9-%d1%81-%d1%82%d1%8a%d1%80%d0%b6%d0%b5%d1%81%d1%82%d0%b2%d0%b0/", "text": "Московският и Всеруски патриарх Кирил удостои посланика на България Бойко Коцев с Ордена на Преподобния Серафим. Отличието са дава на нашия дипломат за принос в развитието на отношенията между Руската и Българската православни църкви. Руският патриарх Кирил и сръбският патриарх Ириней откриха в четвъртък честванията в Москва на Деня на славянската писменост и култура с тържествено богослужение в памет на славянските просветители Св. Св. Кирил и Методий в храма “Христос Спасител” в Москва. Представители на руската православна църква и посланици на славянски страни положиха цветя на паметника на Кирил и Методий на Славянския площад в руската столица. В Русия празникът на славянската писменост се отбелязва от 1863 г. През 1991 г. той е обявен за държавен празник, припомня ТАСС.", "date": "2018.05.24", "title": " Патриарх Кирил награди посланик Коцев с орден\t\t\t"}
{"url": "https://trud.bg/%d0%bd%d0%b0%d0%b4-350-%d0%bd%d0%b0%d0%b1%d0%bb%d1%8e%d0%b4%d0%b0%d1%82%d0%b5%d0%bb%d0%b8-%d0%bd%d0%b0-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%b2-%d1%82%d1%83%d1%80%d1%86%d0%b8%d1%8f/", "text": "Международна мониторингова организация заяви, че изпраща 22 дългосрочни и 350 краткосрочни наблюдатели за предсрочните парламентарни и президентски избори в Турция, предаде Асошиейтед прес. Службата за демократични институции и човешки права към Организацията за сигурност и сътрудничество в Европа (ОССЕ) заяви днес, че големият брой наблюдатели е отговор на неотдавнашните изменения в изборните процедури. Новото изборно законодателство ще позволи на правителството да сменя мястото на урни заради съображения за сигурност и ще разреши неподпечатани бюлетини да бъдат броени като валидни, което според опозицията може да доведе до изборни измами. На 24 юни в Турция ще се състоят предсрочни президентски и парламентарни избори, след които в страната официално ще влязат в сила конституционните поправки, въвеждащи президентска система на управление.  Новата система беше одобрена с малка разлика на референдум миналата година, който според опозицията е бил белязан от нередности и който наблюдателите определиха като “нечестен”, отбелязва АП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Над 350 наблюдатели на изборите в Турция изпраща международна мониторингова организация"}
{"url": "https://trud.bg/%d1%81%d0%b2%d0%be%d0%b1%d0%be%d0%b4%d0%bd%d0%b0-%d0%ba%d0%bd%d0%b8%d0%b6%d0%b0%d1%80%d0%bd%d0%b8%d1%86%d0%b0-%d0%bd%d0%b0-%d0%bf%d1%80%d0%b0%d0%b7%d0%bd%d0%b8%d0%ba%d0%b0-%d0%b2-%d1%81%d0%bb/", "text": "Сливенци разменяха безплатно книги на 24 май, под короната на Стария бряст в центъра на града. Инициативата “Свободна книжарница” бе осъществена по идея на млади жители на Сливен, почитатели на словесното изкуство. В импровизираната книжарница се включиха и възрастни, и деца. Бяха разменени стотици книги, съобщиха организаторите. Най-голям бе интересът към световните и руските класици. “Свободна книжарница” се провежда за пета поредна година в Града под Сините камъни.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " “Свободна книжарница” на празника в Сливен"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d0%b0%d0%b1%d0%b8%d1%82%d1%83%d1%80%d0%b8%d0%b5%d0%bd%d1%82%d1%81%d0%ba%d0%b8%d1%82%d0%b5-%d0%b1%d0%b0%d0%bb%d0%be%d0%b2%d0%b5-%d0%b2-%d0%b1/", "text": "За поредна година Община Благоевград постла червен килим за абитуриентите от учебните заведения в областния център. Преминавайки под красива арка от цветя, началото на тържествата поставиха зрелостниците от ПГИ „Иван Илиев“ и ЕГ „Акад. Людмил Стоянов“. По време на дефилето, абитуриентите показаха стилни облекла и прически и се снимаха за спомен.След това те продължиха по главната пешеходна улица в Благоевград под инсталацията от цветни чадъри. Утре, от 18:00 часа, по червения килим ще преминат възпитаниците на ПГТЛП „Гоце Делчев“, ПСАГ „Васил Левски“, НХГ „Св.св. Кирил и Методий“V „Георги Измирлиев“ и СУИЧЕ „Св. Климент Охридски“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Започнаха абитуриентските балове в Благоевград"}
{"url": "https://trud.bg/%d1%81%d0%bb%d0%b0%d0%b2%d0%b0-%d1%80%d0%b0%d1%87%d0%b5%d0%b2%d0%b0-%d1%81%d0%bb%d0%b0%d0%b4%d0%ba%d0%be%d0%b4%d1%83%d0%bc%d0%bd%d0%b8%d1%86%d0%b0%d1%82%d0%b0/", "text": "“Добър вечер, мили приятели, добър вечер, мили деца!” – няма как да сбъркаш уникалния й топъл глас, с който Педя човек, Лакът Брада приспива децата със сладкодумните си приказки. Днес най-любимият герой от “Лека нощ, деца” не събира прах, забутан в някой склад. Приютен е в дома на Слава и продължава да пътува из страната по волята на Нейно Величество публиката. Участва в различни програми и празници в детски градини. Разказва на децата приказки, те му пеят песнички, а родителите, бабите и дядовците с умиление се връщат в детството си. Днешните деца също знаят култовата песничка “Аз съм мъничко човече,/ на децата мил другар,/ имам шарено елече/ и в торбата скъп товар… Тралала, тралала,/ лека нощ деца!”. Рейтинг ли? Слава Рачева бие всякакви рекорди! В историята на нашия куклен театър и телевизия няма друг артист, който само с една своя роля да стане толкова популярен и обичан, че няколко десетки години да се радва на безмерна народна любов. Заедно с куклата Слава работи с имена легенди – Апостол Карамитев, Маргарита Дупаринова, Константин Кисимов, Стефан Данаилов, Георги Калоянчев. Била е и Мечо Пух, изиграла е близо 90 роли в Столичния куклен театър. С неповторимия си глас е омагьосвала децата в много други страни на турнета. На 19 май с представлението “Трите прасенца” Столичният куклен театър чества 80-ата годишнина на актрисата легенда. Отрупана с цветя и сред бурни аплодисменти, повелителката на детските сърца се поклони пред публиката, на която дължи сценичното си и екранно дълголетие. За уникалния си успех актрисата е скромна и лаконична. Определя се като един обикновен човек, който цял живот е работил това, което му е било по душа и сърце, защото безкрайно много обича децата. Като малка никога не е била глезената щерка на мама и татко. Родителите й се отнасят с разбиране към всичко, което решава да прави. През 1955 г. завършва гимназия с пълно отличие. Тогава е току-що навършила 17, а след половин година е вече актриса. На 1 декември 1955 г. е приета с конкурс като стажант-артист в кукления театър от неговата основателка Мара Пенкова. По-късно завършва актьорско майсторство за драматичен театър във ВИТИЗ. Отдава целия си живот на Столичния куклен театър – като актриса и директор през 1991 – 1992 г., там се и пенсионира. Тя е на 22 години, когато за пръв път дава живот на куклата Педя Човек. За нея се шегуват, че е жената, която най-дълго е била в краката на тв говорителя Никола Филипов. Нали от самата си поява Педя Човек гостува на “чичко Филипов”, а Слава стои приклекнала в краката му, докато държи куклата. За 38 години са сменени 3 кукли Педя Човек. Преди 18 години в БНТ решават да променят изцяло външния му вид и създават нова, съвсем различна марионетка, която пее същата песничка. Новият Педя Човек е на екран няколко години, но децата и техните родители така и не го възприемат и си искат обратно първообраза – с цървулките, торбичката и дългата брада. Няколко пъти Педя Човек “расте” – когато в приказките участват актьори, и се смалява. Оригиналната марионетка, дело на художничката Милка Начева, се съхранява в дома на Слава. Тя приема съвсем спокойно годините и промяната във външния си вид. Изглежда като жена, постигнала хармонията и мъдростта на тази възраст. Когато се родил първият й внук Илиян (който сега е на 33) била на 47 години и с удоволствие приела да й казва “бабо”. Днес на 80 не се стряска от някои болежки, които я събарят за кратко, и които преборва юнашки и без да мрънка. Децата й не са слушали от нея приказки, защото са отраснали там, където нейният Педя Човек е разказвал красиви истории на техни връстници. Затова пък по-късно тя компенсира с тримата си внуци, които отглежда от бебета. На тях с удоволствие разказва всеки път различни приказки, нали Педя Човек знае безброй истории. Двете й правнучки Магдалена и София през май и юни навършват 2 години и за тях също ще вади приказки от съкровищницата на Педя Човек. Децата са любимата й тема. Според нея на съвременните малчугани особено много им липсват бабините български народни приказки. В тях и най-лошият герой или е наказан, или е претърпял някаква промяна и децата са спокойни, че доброто побеждава. Днес по улиците продължават да я спират непознати хора, разпознават гласа й дори на опашката в супермаркета. На всички тя казва с познатата усмивка и интонация: “До нови срещи, мили приятели”.   Легендарната кукла Педя Човек, Лакът Брада се е разхождала и в открита орбита заедно с втория ни космонавт Александър Александров. Той взема умалено нейно копие в Космоса заедно с други български символи при полета си на 7 юни 1988 г. Носи и 30-секунден запис, на който Слава с гласа на Педя Човек поздравява от Космоса всички деца по света и обещава на българчетата нови интересни приказки.   Тя е любимата актриса от моето детство. Гледала съм я и в театъра, но нейният тъй весел сладкодумник Педя Човек ще остане вечният мой учител по доброта и любознание. Приказките, разказани с незабравимия й звънлив и весел глас, отваряха за нас, децата, цял свят на чудеса. Ако и днес вярвам в чудеса и в добрия край на историите, то е заради тази прекрасна актриса. Не мога да повярвам, че е на 80. За мен ще си остане онази фина руса талантлива жена, която с усмихнатите си очи прави света на децата вълшебен и добър.   Всяка година около рождения й ден си припявам “Мила моя мамо, сладка и добричка…” Тази година на 23 април обаче ми се струваше по-подходящо да запея “Горда Стара планина” и да стоя изправена пред мама, защото навърши 80. В рамките на една седмица тя гостува в една софийска детска градина, замина за Шумен, а после и на фестивал в Сливен. Последните два дни преди юбилея снима в три телевизии, на рождения си ден – в още две. Тя не е просто жена, тя е монумент.   Ако не си искрен, слънчев и положителен човек, верните радари на децата веднага ще те усетят и никога няма да ти повярват. А на Слава Рачева малчуганите вярват вече 6 десетилетия. И това доверие се предава от майка на син, от баба на внучка. С героите си е възпитала в добродетели цели поколения. Неслучайно Педя Човек е персонажът, най-дълго задържал се на екран в цялата история на БНТ. За това само талант и късмет не са достатъчни. Нужна е богата и даваща душа.", "date": "2018.05.24", "title": " Слава Рачева – Сладкодумницата"}
{"url": "https://trud.bg/%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f%d1%82%d0%b0-%d1%81%d0%b0%d1%89-%d0%b5%d0%b2%d1%80%d0%be%d0%bf%d0%b0-%d0%ba%d1%80%d0%b8%d1%82%d0%b8%d1%87%d0%bd%d0%b0-%d1%82%d0%be%d1%87%d0%ba/", "text": "Само преди дни председателят на Европейския съвет Доналд Туск написа в Туитър: „Не ни трябват врагове, ако имаме такива приятели“. Поводът: ударите, които администрацията на американския президент Доналд Тръмп безпощадно нанесе на ЕС. Излизането на САЩ от иранската ядрена сделка, предстоящото въвеждане на американски мита за европейската стоманодобивна индустрия, както и натискът над Германия да се откаже от руския газопровод „Северен Поток 2“ са само най-явните примери за исторически ниската точка, на която се намират трансатлантическите отношения. Разломи по оста Вашингтон-Брюксел е имало и преди, като дори покрай войната в Ирак през 2003 г. силно ескалираха. Но точка на пречупване, каквато видяхме само преди седмица с излизането на Тръмп от ядрената сделка с Иран – можем смело да кажем, че не е имало в следвоенната история на Западния свят. За Европа, чиито фирми влязоха мощно на иранския пазар след подписването на ядрената сделка и падането на санкциите за Иран през 2015 г., развалянето на сговора бе тежък удар. Бизнес за милиарди на европейски (основно френски) компании е под въпрос, а засегнати са: „Еърбъс“ (с поръчки за 20 млрд.), „Пежо“, „Рено-Нисан“, като петролната „Тотал“ дори е готова да остави разработването на газово поле за 1 млрд. долара на ирански или китайски партньори… Ако европейските компании не се съобразят с американските санкции срещу Иран, рискуват отрязване от щатския пазар и колосални загуби. Заплаха, която кара политическите лидери на Стария континент да умуват на какво правно основание и как да защитят местните фирми от санкциите и ограниченията. Все пак тази знакова дипломатическа криза е шанс за Европа да се покаже единна в защита на приоритетите и интересите си, заговаряйки с общ глас на световната икономическа и политическа сцена. В случая с отношението към Иранската сделка – нейните интереси се разминават драстично с американските. Докато САЩ подпомогат Израел и Саудитска Арабия в желанието им да ограничат експанзията на Техеран в региона, като задушат персите икономически до падане на режима в страната, то европейците искат да търгуват и контролират разработването на ядрената програма в Ислямската Република. Подписването на ядреното споразумение от 2015 година е възприемано в Европа като исторически успех, а географската близост, угрозата от по-голям бежански натиск, включително загубите за европейските компания – правят действията на Тръмп да изглеждат, меко казано, враждебни през европейската камбанария. Самите иранци ясно осъзнават, че с морално остарялото си въоръжение нямат шанс срещу най-мощната армия на Земята. Целта им по-скоро е да запазят работеща стратегическата ос Иран-Сирия-Ливан, считана за жизненоважна за оцеляването на режима в Техеран. При всяко положение стратегията на Тръмп е ва банк, а за ЕС не остана съмение чии партньорски интреси към момента са по-важни зад океана. От една страна, подобен ход може да изолира САЩ в рамките на ООН, да речем, но от друга – ако замисълът на Тръмп сполучи и европейците клекнат, това ще е знаков успех и демонстрация на мощ и влияние пред всички останали. Търговските мита срещу Европа от американска страна и отлагането на влизането им в сила за 1 юни имат една-единствена цел – от висотата на по-добрата си преговорна позиция, САЩ да наложат на германците своя интерес в енергийния сектор, а „Северен поток 2“ да отиде в историята. Вместо удвояваване на преносносния капацитет от Русия към Европа, щатските газови компании се облизват за лъвския пай от апетитния европейски пазар. Ако Германия се откаже от руския проект, преглътне загубата за немските фирми, вкарали пари в него и построи инфраструктура за втечнен газ, идващ от САЩ – то Вашингтон ще опрости митническите санкции за стоманодобивната индустрия в страната. Въпросът е, че в Берлин изчисляват, че транспортираният втечнен газ с кораби ще излиза с поне 20 на сто по-скъп от газа, пренасян от руския газопровод, например. Факт, който би натежал на германската икономика и със сигурност не се приема с охота от Меркел и компания. А с оглед на политическото решение за редуцирането на ядрените централи в Германия – тази перспектива е всичко, но не и розова. В сложната ситуация на обтегнати икономически отношения и разминаване в геополитическите цели – Европа изглежда единна в желанието си да се еманципира от големия си брат по отношение дори на отбраната. На засиленото сътрудничество във формата ПЕСКО се гледа с подозрение от генералитета на НАТО, като опит да бъде заобиколен и изолиран Атлантическият съюз за сметка на обща европейска армия. А в предложената нова дългосрочна финансова рамка на ЕС това се вижда ясно: Европейският фонд за отбрана нараства 22 пъти – от 0,6 млрд. на 13 млрд. Основните притеснения зад океана в тази насока също имат предимно икономически характер – да не би договорите за оръжейни поръчки да се обърнат към европейски вместо към американски фирми от военнопромишления комплекс.   Зад ходове на политическите лидери в Европа и САЩ стои проста и хладна икономическа логика – местните индустрии да бъдат защитени и да се промотира среда, благоприятстваща износители и производители на фирми от местния пазар. Това неизбежно поляризира международните отношения и създава огнища на конфликти, застрашавайки световния мир.", "date": "2018.05.24", "title": " Отношенията САЩ – Европа: Критична точка и търговски войни\t\t\t"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8-%d0%be%d1%82%d0%bb%d0%b8%d1%87%d0%bd%d0%b8%d1%86%d0%b8-%d1%81%d0%bc%d0%b5-%d0%bd%d0%be-%d0%b4%d0%b0%d0%bb%d0%b8-%d1%82%d0%be%d0%b2%d0%b0-%d0%b5/", "text": "България е сред финансовите отличници в ЕС. Държавният бюджет има излишък, а дългът продължава да намалява. Но дали това е достатъчно. Защото всички усилия на държавата трябва да са насочени към едно – по-добър живот на населението. Може би трябва да използваме опита не само на развитите страни в Западна Европа, а и на Бутан. Защото освен брутен вътрешен продукт, Бутан изчислява благоденствието на народа си и чрез т.нар. „индекс на националното щастие“. Индексът обхваща няколко показателя за щастие, сред които са духовното, физическото, социалното, икономическото и природното добруване на държавата. България може да се похвали с добри резултати в борбата със сивия сектор на икономиката. Което е добре не само за приходите в бюджета, а и за щастието на хората. Защото, когато гражданите виждат справедливо наказание за крадците и измамниците се чувстват добре. И обратното, когато има прояви на безнаказаност, на хора, които са над закона, гражданите се възмущават и одобрението им към държавата рязко намалява. Приходите в държавната хазна от акциз върху алкохола за първите три месеца на годината са близо 60 млн. лв., което е ръст с 8,3% спрямо същия период на миналата година, сочат данните на МФ. Това сериозно увеличение се дължи именно на излизане на част от сивия сектор на светло, тъй като от началото на годината няма промени в акциза за спиртните напитки. Приходите от акциз върху цигарите нарастват с 12,23% и за първите три месеца на годината са на стойност близо 630 млн. лв. Това увеличение обаче се дължи на повишаването на акциза върху цигарите от 1 януари 2018 г. При приходите от акциз върху горивата обаче има спад. За три месеца от налога са събрани близо 500 млн. лв., или с 0,34% по-малко от същия период на миналата година. Най-голям ръст на приходите през първите три месеца на годината има при данъка върху доходите – с над 19%, до 852,8 млн. лв. Това до голяма степен се дължи на вдигането на минималната заплата от 460 лв. на 510 лв. от началото на годината. Освен това, в рамките на година средната заплата нарасна с близо 11%, което повишава и приходите от данъка върху доходите. При приходите от осигуровки също има сериозен ръст – с 14,64% до 2,216 млрд. лв. Това се дължи както на повишаването на минималната заплата и на общия ръст на доходите в страната, така и на вдигането на вноската за пенсия от началото на годината с 1% до 19,8%. Приходите от корпоративни данъци за първото тримесечие намаляват с 2,4% и са близо 600 млн. лв. Този спад се дължи на факта, че корпоративният данък за миналата година по принцип се внася до 31 март. Тази година обаче това беше събота и реално данъкът можеше да се плати до 2 април, което измести част от приходите за четвъртия месец от годината. Получените пари от ЕС от януари до март обаче намаляват – с над 63%, до скромната сума от 136,2 млн. лв. За първите четири месеца на годината приходите в хазната продължават стабилно да нарастват и достигат 12,491 млрд. лв., сочат предварителните данни. Увеличението се дължи на по-високите данъчни и неданъчни приходи, които нарастват с 1 млрд. лв., или с 8,6%, докато парите от ЕС намаляват. Разходите на държавата до април нарастват с 11,38% и достигат 11,612 млрд. лв. В резултат за първите четири месеца на годината хазната има излишък от 1,328 млрд. лв. България е отличник и по отношение на дълга. Дългът на подсектор „Централно управление“ намаля с 537 млн. евро за първите три месеца на годината и към края на март възлиза на 12,136 млрд. евро, сочат данните на Министерството на финансите. От началото на годината на пазара не са пускани нови държавни ценни книжа, а само се изплащат стари задължения на падежа им. В рамките на година дългът намаля с 1,311 млрд. евро, или с 2,56 млрд. лв. В резултат съотношението на дълга на подсектор „Централно управление“ към брутния вътрешен продукт (БВП) на страната се понижи до 22,7%. Така България се нарежда на трето място в ЕС по най-малка задлъжнялост. Към края на март вътрешните задължения са 2,949 млрд. евро, а външните – 9,187 млрд. евро. Средният лихвен процент на дълга за първото тримесечие на годината възлиза на 2,69%, при 2,79% година по-рано. Причината за това е, че държавата успява да рефинансира старите си задължение при по-изгодни условия и при по-ниски лихви. По размер на дълга страната ни е сред отличниците в Европа. Което е добре, защото дава възможност парите, които всяка година влизат в държавния бюджет, да се използват са текущите нужди на страната, а не за плащане на лихви и покриване на стари задължения. Тази липса на дългова обремененост, или иначе казано финансова свобода, обаче трябва да се използва, за да може по-бързо да догоним развитите страни в доходите и начина им на живот. Това обаче стана с доста по-бавни темпове отколкото на всички нас ни се иска, което е знак за бавно осъществяване на реформите. Оказва се, че другите страни от Източна Европа се справят много по-добре от нас в това догонване на жизнения стандарт. Като тази оценка дава и Европейската комисия в редовния си доклад за България. През март безработицата продължи да се понижава и достигна 6,8%. От една страна това е добре за населението. Но от друга води до задълбочаване на проблемите на предприятията в намирането на работна ръка. Всяка година населението на страната намалява с около 50 хил. души, или колкото са жителите на един средно голям град. Причините за това са две – емиграцията и ниската раждаемост, като и двете са породени от ниските доходи в страната. А ако тези процеси продължат, има риск да се стигне до ситуация, в която дори предприятията да увеличат заплатите, пак да няма кой да работи в тях. Започналите работа през март се увеличиха с 22,9% спрямо февруари. Така общият брой на безработните намалява до 221,6 хил. души. Основната причина за това е оживлението в търсенето на сезонна заетост в хотели и ресторанти, селското стопанство, търговията и преработващата промишленост. Общият индикатор за бизнес климата през март се увеличи поради подобряване на оценките на мениджърите в строителството и търговията на дребно. Очакванията за строителната дейност бяха оптимистични, като бе регистрирано увеличение на поръчките. Очакванията за продажбите и поръчките към доставчиците в търговията на дребно също се подобриха, докато анкетираните в промишлеността и услугите бяха по-резервирани. През април и очакванията на хората за икономиката на страната през следващите 12 месеца се подобриха. Наред с това се усеща желанието на хората да подобрят жизнения си стандарт като те са готови да инвестират в това и дори да вземат кредит за да направят подобрения в дома или да си купят по-хубава кола. Докато инвестициите на бизнеса се движат напред с доста по-бавни темпове. Годишният ръст на кредитите слабо се ускори до 5% през февруари, от 4,8% месец по-рано. Като този растеж бе движен основно от динамиката на кредитите за домакинствата, които запазиха годишния си темп на нарастване от 6,1%. Най-голямо ускорение имаше при потребителските кредити. Те отбелязаха годишен растеж от 7%, при 6,5% в края на предходния месец. Сходна динамика имаше и при жилищните кредити, които се увеличиха с 8,5% на годишна база, при 8,2% през януари. Нарасналото търсене на жилищни кредити доведе до повишаване на лихвите по тях през февруари с 0,06%. Корпоративните кредити също имаха положителен принос за годишното нарастване на общия обем на кредитите, като ускориха растежа си до 2% на годишна база при 1,6% в края на януари. Бизнес заемите обаче нарастват с доста по-бавни темпове от тези на гражданите. Лошите кредити запазиха тенденцията си на намаление със спад от 14,6% на годишна база. Делът им в общия размер на кредитите за нефинансови предприятия и домакинства намаля до 13,1%. Което показва доброто състояние на банковата система в страната.", "date": "2018.05.24", "title": " Финансови отличници сме, но дали това е достатъчно\t\t\t"}
{"url": "https://trud.bg/24-%d0%bc%d0%b0%d0%b9-%d0%b2-%d0%b6%d0%b5%d0%bd%d1%81%d0%ba%d0%b8%d1%8f-%d0%b7%d0%b0%d1%82%d0%b2%d0%be%d1%80-%d0%b2-%d1%81%d0%bb%d0%b8%d0%b2%d0%b5%d0%bd-%d0%b8%d0%b7%d0%bb%d0%be%d0%b6%d0%b1%d0%b0/", "text": "Регионалният исторически музей в Сливен откри навръх 24 май изложба в единствения у нас женски затвор, в Сливен. Експозицията от фотоси “В името на драгоценното ни Отечество” е посветена на 150-годишнината от подвига на четата на Хаджи Димитър и Стефан Караджа. Изложбата идва в затвора по покана на ръководството му. До момента тя е гостувала в СУ “Св.Климент Охридски”, във Варна, Велико Търново, Русе, Бургас и на други места. Директорът на музея Николай Сираков и началникът на сектор “Социална дейност и възпитателна работа” поздравиха лишените от свобода, които присъстваха на откриването, с Деня на българската просвета, култура и славянската писменост. За четниците и саможертвата им в името на Отечеството им разказа уредничката в музея Росица Георгиева. Театрална трупа на лишените от свобода е подготвила за празника спектакъл по “Криворазбраната цивилизация” на Добри Войников. В женския затвор изтърпяват наказания между 210 и 220 жени. Близо 60 от тях повишават образованието си в училището към затвора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " 24 май в женския затвор в Сливен: Изложба за Хаджи Димитър и Стефан Караджа"}
{"url": "https://trud.bg/%d0%ba%d0%b0%d0%ba-%d0%b7%d0%b0%d0%bc%d0%b0%d0%bb%d0%ba%d0%be-%d0%b4%d0%b0-%d0%bd%d0%b8-%d0%bd%d0%b0%d0%bb%d0%be%d0%b6%d0%b0%d1%82-%d0%b5%d1%83%d1%80%d0%be-%d0%b2%d0%b0%d0%bb%d1%83/", "text": "През 2007 година България стана първата държава-членка на ЕС, чиято официална азбука е кирилицата. Още в документите за присъединяването, в превода на български език (т.н. български алтернат), там, където става дума за единната валута, нейното наименование е написано също на кирилица: ЕВРО. В онзи момент никой и не подозирал, че след няколко месеца ще възникне сериозен проблем: как да се изписва и произнася това понятие в официалните документи на ЕС? Европейската централна банка (ЕЦБ) настоява, че след като понятието „евро“ (EURO) като валута, е технически термин и той трябва да бъде един и същ на всички езици на Евросъюза, то и на български език трябва да се произнася като „еуро“. В тази връзка бяха дадени указания на секретариата на Съвета на ЕС и бяха внесени съответни промени в софтуера на програмното обезпечаване на преводачите. Така навсякъде и във всички документи на ЕС в преводите на български език понятието “Евро“ се изписваше автоматично като „Еуро“. Но, тъй като подобна транслитерация никога не е използвана на български език, тази позиция на ЕЦБ беше абсолютно неприемлива за България. На практика, това означаваше игнориране не само на кирилицата като трета азбука на Европейския съюз, но и на цялото безценно българско и славянско духовно наследство, както и на вековното ни културно богатство, свързвано с нея. С появата си преди 1155 години кирилицата дава началото на нов важен етап в историята на славянските народи, а въвеждането на единната писменост се превръща в колосално културно събитие. Равноапостолите Кирил и Методий бяха провъзгласени от Папа Йоан Павел II на 30 декември 1980 год. за Съпокровители на Европа. Векове наред Православната църква дълбоко почита както тях, така и учениците и последователите им, тези, които ни завещаха величественото християнско наследство, придаващо духовния облик, както на Църковната мисия сред нашите и останалите славянски народи, така също определящо и характера на самата българска култура. Не можехме да направим компромис по въпроса за изписването на думата „ЕВРО“/ „EURO“ като „ЕУРО“. Това би означавало отказ от своята си азбука, от достойната история на своята духовност, от своя значим цивилизационен принос за развитието и обогатяването на европейската култура, обединяваща около 200 милиона човека, които споделят общи традиционни ценности. Нашата страна проведе сериозна, добре аргументирана и професионално организирана дейност по отстояване на специфичният ни интерес, като основната тежест в тази „битка“ се падна на мен като постоянен представител на Репубика България при ЕС. Отначало опитахме да защитим своето мнение и да докажем правото си с помощта на законите на граматиката. Така бяха постъпили гърците при приемането им в ЕС. Тогавашният министър на държавната администрация-Николай Василев беше изучил в подробности гръцкия опит и използвайки тяхната аргументация, правехме опити за намиране на решение в тази плоскост. Вече от дистанция на времето може да се каже, че тази посока не беше правилна. Тя не даде резултат и не успя да убеди администрацията на Европейската централна банка и държавите-членки на ЕС в безспорността на нашето искане. Европейската централна банка не прие нашите аргументи. Тя се аргументира с това, че ако се ръководи от граматичните особености на всичките 27 страни, членуващи в Евросъюза, това би могло да доведе до най-разнообразни варианти на превода и до правна неустойчивост, което пък от своя страна би довело до проблеми с функционирането на еврото. Но ентусиазмът и отдадеността на министъра на държавната администрация и неговия екип зареждаше с кураж и даваше нови сили на всички нас, които неуморно работехме за защита на нашето историческо и духовно наследство. В създалата се ситуация положението допълнително се усложняваше от факта, че българската страна наложи резерва (нещо като „вето“ в процедурите на ЕС) върху Споразумението за стабилизиране и асоцииране между Европейските общности и техните държави-членки, от една страна, и Република Черна гора, от друга страна от 15/10/2007. Нашите балкански партньори искаха по-бързо да вдигнем резервата, защото бързаха към своето членство и не искаха да ги бавим, във връзка с което упражняваха ежедневно натиск върху нашият политически елит. Другите държави-членки на ЕС ни наблюдаваха отблизо дали няма да сме поредната страна от региона на Балканите, която е готова да пречи на всички само и само да реши някакъв въпрос, който те не бяха разбрали напълно. Поведението ни в тази ситуация беше нещо като тест как да възприемат страната ни. Освен това ние провеждахме политика за утвърждаване на водещата роля на България в района на Югоизточна Европа. В интензивни консултации с ръководството на МВнР успяхме да съгласуваме позиция, при която българската страна не се отказва от защитата на интереса си, заявява ясно и категорично, че следващия месец, когато Лисабонският договор влезе за обсъждане и приемане (т.н. Конституция на ЕС, която беше приета през декември 2007 г.) ние ще наложим резерва върху текста на български език, а междувременно, за да не бавим нашите съседи от Черна гора, изразяваме готовност да приемем текста на български език, в който навсякъде вместо думата „Евро“ да се използва международно утвърденият знак „€“. След като изпълних тези указания трябва да се отбележи, че веднага падна напрежението в Черна гора, защитихме позицията си на водеща държава в региона и отношението на държавите-членки на ЕС към България се измени кардинално. Докато до този момент ни разглеждаха с подозрение, че можем да бъдем поредната „промъкнала се държава“ в организацията, която ще злоупотребява със своето членство за лични и едностранни изгоди, пречейки на функционирането на ЕС, то след заемането на тази конструктивна по същество позиция веднага се забеляза симпатия към нас, като към страна, която твърдо отстоява свой специфичен национален интерес, но в рамките на общоевропейския проект. Така се появи, може би, единственият документ на ЕС, в който европейската парична единица не се изписва нито веднъж с дума, а навсякъде се използва международно признатия знак „€“. В създалата се ситуация на нас ни оставаше единствено да се опрем на европейското законодателство, според което наименованието на общата валута трябва да бъде еднакво на всичките официални езици, отчитайки обаче съществуването на различни азбуки. Точно такова беше решението на срещата на върха в Мадрид през декември 1995 г. за преименуването на ЕКЮ-то в ЕВРО и за поетапното му въвеждане като разчетна валута. Това означаваше, че всички които използват латинската азбука следва да използват един и същ термин. България, обаче, влизаше в ЕС със своя нова за организацията азбука – Кирилицата, което ни даваше право да използваме утвърдилият се у нас термин. За да стане това реалност, беше необходимо консенсусното съгласие на всички държави-членки както и на Европейската централна банка. Ето защо на следващото заседание на Комитета на постоянните представители (КОРЕПР II) изложих подробно нашите същностни аргументи за използването на този термин в исторически и духовно-ценностен план, а така също и сериозните ни юридически аргументи, а именно че в българският текст на Договора за присъединяване на Република България към ЕС навсякъде в текста се използва термина „Евро“. Договорът е ратифициран от Парламентите на 27-те страни, утвърден от трите основни институции на организацията и техните правни служби. Той е обнародван във всички Държави-членки и в официалния вестник на ЕС и влязъл в сила. Очевидно е, че с тези юридически действия всички държави-членки и институциите на ЕС са възприели използването на този термин за правилен и юридически задължителен. Съгласно чл.26 от Виенската конвенция за правото на договорите от 1969 година Влезлите в сила договори следва да се изпълняват – „pacta sunt servanda“. В случай, че бъде приет друг подход, то би следвало да се предоговори и ратифицира нова версия на нашия Договор за присъединяване към ЕС. Срещу нас, обаче, беше сериозна институция, която твърдо беше решила да отстоява докрай своята позиция за неприемане на нашето искане. Администрацията на ЕЦБ поиска от нас да докажем, че на кирилица думата „ЕВРО“ във всичките държави, използващи тази азбука, се пише именно като „ЕВРО“, понеже Мадридското решение даваше възможност при друга азбука да се използва изписан по друг начин термина, но това трябва да е еднакво за всички страни, които използват една и съща азбука – в случая Кирилицата. Може би, ЕЦБ смяташе, че страните използващи Кирилица няма да можем да се разберем помежду си и по този начин да мотивира отказа за българското искане. Предвид сложните и чувствителни в политически план отношения с някои от страните, ползващи Кирилица имахме съмнения в бързината на евентуални отговори на дипломатическа кореспонденция, а това беше важно. ЕЦБ искаше твърди уверения, че влизайки първа в организацията България няма да предреши изписването на този термин по начин, който би бил неприемлив за следващите държави, които в перспектива някога ще станат членки на ЕС. В тази връзка решихме на направим справка на официалните сайтове на централните банки на страните, пишещи на кирилица. Навсякъде (в страните, кандидатстващи в ЕС и в трети страни, които нямат никакво намерение а кандидатстват за членство) думата се изписваше като „ЕВРО“. Решихме се на този ход, защото бяхме сигурни, че този аргумент ще се приеме и е убедителен за държавите-членки и ЕЦБ. Нашите усилия се увенчаха с успех и защитаваната от нас позиция беше приета и подкрепена на ниво посланици, т.е. от КОРЕПЕР II. Предвид, обаче голямата тежест на ЕЦБ в системата на ЕС, правната служба на Съвета препоръча окончателното решение да бъде взето от държавните и правителствени ръководители на ЕС. Подобна среща предстоеше във формат Междуправителствена конференция по приемане на Лисабонския договор през декември 2007 година. При това положение, ЕЦБ би била длъжна да приеме и изпълнява такова решение на държавните и правителствени ръководители. Смятахме, че останалата част от процедурата ще протече „автоматично“ и без проблеми. Вече се ползвахме с пълното разбиране и консенсусната подкрепата на ДЧ, а и секретариата на Съвета подкрепяше взетото на ниво посланици (КОРЕПЕР II) решение като съответно даваше и положителни препоръки в подкрепа на нашата позиция. Това, обаче, не се оказа така. Прибалтийските републики, които след разпадането на СССР и придобиването на независимост, приеха латиницата. През продължителния период в рамките на СССР, обаче, ползваха Кирилицата. Съответно в техните общества се беше утвърдило използването на понятието „Евро“. Подобно беше и положението в Словакия. При поставянето на въпроса за изписването на паричната единица на ЕС на български език, ръководителите на тези държави поставиха въпроса това да се отнася и за тях. Разширяването на кръга и за държави, които не ползват Кирилицата, беше абсолютно неприемливо за ЕЦБ и даваше възможност да се отхвърли и нашето искане. Въпросът беше разгледан от Междуправителствената конференция във формат министри на външните работи и впоследствие във формат държавни и правителствени ръководители. Твърдата, добре аргументирана позиция, дипломатическите умения, при проява на много такт и при подкрепата на дипломатическата служба външният министър Ивайло Калфин и президентът на Република България Георги Първанов успяха да убедят своите колеги и те в крайна сметка се отказаха от искането си и дадоха безрезервна подкрепа за България. В дадената ситуация изключително важен беше фактът, че по този въпрос всички институции в България заеха единна позиция. И независимо, че имаше много силен натиск да приемем единната валута именно като „ЕУРО“, в резултат на това единодушие, благодарение на дипломатическите умения и, позовавайки се на правилата и процедурите на ЕС, ние можахме да убедим своите опоненти в правилността на аргументите ни. По този начин ние можахме да защитим и съхраним целостта на духовните си традиции. След два и половина месеца, изпълнени с трудни преговори и усилия, решението, все пак, беше взето. Това стана по време на междуправителствената конференция в Лисабон в края на 2007 година. По такъв начин, кирилицата беше приета и сега вече на новите общоевропейски купюри е напечатано на кирилица „ЕВРО“, а това е азбуката, на която пишат не само в република България, но и повече от 200 милиона човека.   Получавах поздравления за това, че съм посланикът най-бързо решил важен и специфичен национален интерес в рамките на ЕС, по правилата на ЕС и използвайки механизмите на ЕС. Това беше изключително приятно, но за мен беше ясно, че това е заслуга на целият екип, работещ по въпроса. Няма да споменавам отделни политици и държавници, защото трудно бих могъл да бъда изчерпателен. Бих искал, обаче, да отбележа заслугите на колегите, които по една или друга причина не са имали възможността да отбележат своя принос – в редица моменти даже значителен. Огромна заслуга за подготовката на нашата аргументация имат г-жа Албена Пеева и г-жа Ралица Йотова, които проявиха иновативност и задълбочено познаване на юридическата материя и механизмите на ЕС. Голяма е и заслугата на г-жа Уляна Богданска – тогава изпълняваща длъжността на ръководител на дирекция „Европейски съюз“ в МВнР.Тя със своято убеденост в правотата на нашето искане и неуморността в работата по неговата защита допринесе да не се откажем „по средата на пътя“. Важен беше и приносът на г-жа Даниела Шапчева и г-жа Мариана Хрисчева, които в Брюксел представляваха страната ни в работните органи на ЕС, отговарящи за отношенията с ЕЦБ.", "date": "2018.05.24", "title": " Как замалко да ни наложат “еУро” валута\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b2%d1%8a%d0%be%d1%80%d1%8a%d0%b6%d0%b5%d0%bd%d0%b8%d1%82%d0%b5-%d0%bd%d0%b8-%d1%81%d0%b8%d0%bb%d0%b8-%d1%81%d0%b0-%d0%b2-%d0%b3/", "text": "Президентът Доналд Тръмп заяви днес, след като  със севернокорейския лидер Ким Чен-ун, че американските въоръжени сили са в готовност, ако Ким предприеме “безразсъдни действия”, предаде Ройтерс. “Американските сили са в готовност, ако е необходимо”, каза Доналд Тръмп в Белия дом. Кампанията на максимален натиск над Северна Корея ще продължи, добави той. Южнокорейският президент Мун Дже-ин свика спешно шефа на тайните служби и министъра на обединението, след като Тръмп отмени срещата с КимЧен-ун, съобщи южнокорейската агенция Йонхап, цитирана от Франс прес. “Южна Корея се опитва да разбере какви са намеренията на президента Тръмп и какво означават те”, заяви говорител на президентството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Доналд Тръмп: Въоръжените ни сили са в готовност, ако Ким Чен-ун предприеме “безразсъдни действия”"}
{"url": "https://trud.bg/%d1%83%d1%87%d0%b5%d0%bd%d0%b8-%d1%83%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-%d0%b7%d0%b0%d1%89%d0%be-%d1%87%d0%be%d0%b2%d0%b5%d1%88%d0%ba%d0%b8%d1%8f%d1%82-%d0%bc%d0%be%d0%b7%d1%8a/", "text": "Британски учени твърдят, че уголемяването на човешкия мозък е резултат от предизвикателствата на околната среда, с които предшествениците ни е трябвало да се справят, съобщиха Франс прес и Асошиейтед прес. В сравнение с хоминидите, мозъкът на Хомо сапиенс е над три пъти по-голям. Според една от най-разпространените теории, той е еволюирал така заради все по-сложния социален живот, с който човекът се е сблъсвал. Както при загадката с яйцето и кокошката, обаче е трудно да бъде определено, кое се е случило първо. Дали мозъкът е нарастнал, защото човекът е трябвало да действа заедно със себеподобните, или по-големият мозък му е позволил да установи по-сложни социални и културни отношения? За да разграничат причините от следствията, Маурисио Гонсалес-Фореро и Анди Гарднър от университета “Сейнт Андрюс” са разработили модел, симулиращ еволюцията на мозъка в различни ситуации (екологични, социални, конфликти между индивиди или групи . . . ). Така учените са разкрили в какъв контекст мозъкът нараства като на Хомо сапиенс. “Констатирахме, че човешкият мозък се увеличава, когато е конфронтиран с проблеми в естествената му среда”, пише Маурисио Гонсалес-Фореро в сп. “Нейчър”. Тези трудности са принудили нашия вид непрекъснато да търси нови решения, дори само за да се храни “в огромната африканска савана, където средата се променя сезонно”, или да се запасява с вода, да запазва и обработва храната си, особено с откриването на огъня. Макар и трудните условия в околната среда да изглеждат основен двигател в еволюцията на мозъка, трябва да бъде добавена и способността предците ни да се учат от другите, както и от собствения си опит. Според компютърния модел около 60 процента от уголемяването на мозъка се дължи на справянето на индивида със средата, като намиране, съхраняване, готвене на храна и изработване на сечива. Други 30 процента се дължат на общите усилия за справяне със средата, като съвместния лов. Последните 10 процента произлизат от съперничеството в групата. “Резултатите ни показват, че именно взаимодействието между трудните условия в околната среда и културата са определили размера на човешкия мозък”, обобщава Маурисио Гонсалес-Фореро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Учени установиха защо човешкият мозък е толкова голям"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%be%d1%82%d0%ba%d1%80%d0%b8%d0%b2%d0%b0/", "text": "Министърът на туризма Николина Ангелкова участва в отриването на Петербургския международен икономически форум, съобщиха от Министерство на туризма. Събитието се провежда в периода 24-26 май в Санкт Петербург. Министърът е там по лична покана на досегашния вицепремиер и председател на организационния комитет на форума Сергей Приходко. Форумът бе открит от губернатора на Санкт Петербург Георгий Полтавченко. Събитието се провежда ежегодно от 1997 година, като от 2005 г. е под егидата на президента на Руската федерация. В него всяка година се включват над 10 хил. участници от повече от 120 страни. Основната аудитория на форума са утвърдени руски и международни компании и представители на бизнеса, държавни глави, премиери, министри и политически лидери. Основната цел на международното събитие е да бъде в помощ на бизнеса и да подпомогне за преодоляване на географските и информационни бариери между Русия и останалите страни. Обсъждат се ключови въпроси за предприемачите и се търсят конкретни решения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Николина Ангелкова участва в откриването на Петербургския международен икономически форум"}
{"url": "https://trud.bg/%d0%bc%d0%be%d0%bd%d1%82%d0%b0%d0%bd%d0%b0-%d0%be%d1%82%d0%bf%d1%80%d0%b0%d0%b7%d0%bd%d1%83%d0%b2%d0%b0-24-%d0%bc%d0%b0%d0%b9-%d0%b7%d0%b0-130-%d1%82%d0%b8-%d0%bf%d1%8a%d1%82/", "text": "Учители и ученици, деца, дейци на културата и изкуството преминаха в шествие през Монтана в чест на Деня на българската просвета, култура и славянската писменост. А стотици техни близки, познати, граждани и гости на областния град изпълниха улиците, за да участват в празника на светите братя Кирил и Методий, който се отбелязва в областния град вече 130 години. Потокът от хора с цветя, национални трибагреници и портрети на първоучителите премина по централния булевард „Трети март” и стигна до площад „Жеравица”, където екна химна „Върви народе възродени”. Празничното слово на кмета Златко Живков започна с думите„Честит празник на светлината на буквите и на светлината на знанието”. Градоначалникът – историк по образование, припомни делата на нашите велики предци за пребъдването на българската просвета и култура и обяви, че през 2018 година в Монтана ще има изключителни по рода си промени за образователната и културната инфраструктура. Планираните инвестиции за обновяване на училища, детски градини, читалища и църкви в общината достигат 10 милиона лева. На тържествения прием по повод празника с почетни значки на община Монтана бяха наградени Албена Иванова – директор на І училище „Св. Св. Кирил и Методи”, Ваня Вълчева – директор на ІV училище „Иван Вазов” Марияна Калеева – директор на ІІІ училище „Д-р Петър Берон” и Наталия Цветанова – директор на VІ ЦДГ „Слънце” . Диплом на СБУ към КНСБ за учител на 2018 година бе връчен на старши началния учител в ОУ „Васил Левски” – село Смоляновци, Татяна Петрова. Тя получи и почетно отличие „Неофит Рилски” на Министерството на образованието и науката, което й бе връчено от началника на инспектората по образование Трайка Трайкова. „Огромно” Благодаря”за това, че неуморно се грижите за бъдещето на България и ежедневно придържате детската ръка по правилния път. Трудности винаги ще има, но вярвам, че заедно ще ги преодоляваме успешно!”, заяви Трайкова. Почетните отличия „Неофит Рилски” бяха връчени на Цецка Каменова – старши учител начален етап в ІV училище „Иван Вазов” и на Виргиния Дашева – гл. учител по математика в гимназията за преподаване на чужди езици „Петър Богдан”. Пред почетните гости кметът Живков цитира книжовника Костадин Костенечки от средата на ХV век с думите му: „Всяка земна слава е като тревата, изсъхва и цвета й отпада, само словото остава и пребъдва в род и род.” Първото организирано честване на празника в Монтана след Освобождението е проведено на 11 май 1888 година. Тогава учители от Кутловица изпращат официална телеграма на министъра на образованието по повод празника на славянските просветители. Отслужена е Божествена литургия и водосвет, държани са речи, а следобед в двора на училището се извиват народни хора на общоградско тържество, пише в своята кратка летописна история Йордан Герасимов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Монтана отпразнува 24 май за 130-ти път"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bd%d0%b0-%d1%82%d0%b8%d1%80%d0%b0-%d0%ba%d0%be%d0%b9%d1%82%d0%be-%d1%83%d0%b4%d0%b0%d1%80%d0%b8-%d0%b0%d0%b2%d1%82%d0%be%d0%b1%d1%83%d1%81-%d0%bd/", "text": "Шофьорът на тира, който   на градския транспорт на магистрала „Тракия” и рани 16 души, вече има обвинение. Турският гражданин ще отговаря за средна телесна повреда, причинена на повече от едно лица. Камионът се е движил с несъобразена скорост, съобщи Нова телевизия. Пред разследващите мъжът вече е признал, че е заспал зад волана. Пробите за алкохол и наркотици в кръвта му са отрицателни. Състоянието на   след удара между село Горни Лозен и София остава стабилно. Шофьорът на автобуса на градския транспорт ще бъде опериран. Той има тежка травма на ръката. Според него тирът се е движил с около 100 км в час. Видял го е в момента на удара. След инцидента експерти повдигнаха въпроса безопасно ли е автобуси на градския транспорт да се движат по магистралата. „Ограниченията, които съществуват в закона, не забраняват категорично градски автобуси да се движат по магистрала. В същото време те са по-рискови за пътниците, защото при тях има правостоящи. Конструкцията е опасна, защото има прегради, лостове, ръкохватки”, коментира Владимир Тодоров от Българската асоциация на пострадалите при катастрофи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Шофьорът на тира, който удари автобус на „Тракия“, призна, че е заспал зад волана"}
{"url": "https://trud.bg/%d0%be%d1%82%d0%bb%d0%b8%d1%87%d0%bd%d0%b8%d1%86%d0%b8-%d0%be%d1%82-%d0%b5%d0%bb%d0%b5%d0%bd%d0%b0-%d0%bf%d0%be%d0%bb%d1%83%d1%87%d0%b8%d1%85%d0%b0-%d0%bd%d0%b0%d0%b3%d1%80%d0%b0%d0%b4%d0%b0%d1%82/", "text": "На специално тържество навръх 24 май, в двора на родната къща на Иларион Макариополски, патрон на Началното училище в Елена, бе връчена ежегодната награда „Бонка и Иван Кършеви“ . Тя е учредена от дъщерята на видните еленски учители и културни деятели – Жана Кършева и се връчва на 24 май от техните внуци Боряна Млъзева и инж. Дилян Млъзев на най-добрите ученици от школото. Тазгодишните носители на наградата, определени с решение на Педагогическия съвет, са четвъртокласниците Александра Сариева, Борислав Обретенов, Гергана Димитрова и Мия Василева. Те са удостоени за упорития им труд през целия период на обучение, за отличните им резултати, активно участие в училище, общински, национални и международни състезания и изяви, както и за поведението им, с което са пример за своите съученици и връстници. За 15 години 60 ученика са получили високата награда, а първите й носители вече завършват висше образование. Директорът на училището Анета Ламбурова връчи грамоти на още 21 деца от първи до четвърти клас за добри резултати в училище през годината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Отличници от Елена получиха наградата „Бонка и Иван Кършеви“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b7%d0%b0%d0%b5%d0%b2-%d0%bf%d0%be%d0%b4%d0%bd%d0%b5%d1%81%d0%be%d1%85%d0%b0-%d0%b2%d0%b5%d0%bd%d1%86%d0%b8-%d0%bd%d0%b0-%d0%bf%d0%b0%d0%bc%d0%b5/", "text": "Министър-председателите Бойко Борисов и Зоран Заев и водените от тях официални делегации почетоха съвместно делото на Светите братя Кирил и Методий в базиликата “Санта Мария Маджоре” в Рим. Тук през 867 г. папа Адриан II освещава славянската писменост и славянските книги. Бойко Борисов и Зоран Заев подчертаха значимостта на делото на Св. Св. Кирил и Методий, което допринася за духовността, просветата и обединението на славянските народи. Българският премиер отбеляза и ролята на Светите братя в областта на дипломацията в този исторически момент. “На паметната плоча на Св. Св. Кирил и Методий, където са осветени нашите букви, се върнахме към дипломацията. За мен двамата братя са били дипломати”, отбеляза министър-председателят Борисов. Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори. Премиерът Зоран Заев заяви, че на днешния празник, който се отбелязва заедно от двете делегации, се потвърди истинското приятелство между България и Република Македония. Премиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от премиера Бойко Борисов на площад “Торвалдсен”, в близост до парка “Вила Боргезе” и Музея за модерно и съвременно изкуство.", "date": "2018.05.24", "title": " Борисов и Заев поднесоха венци на паметниците на Кирил и Методий и Иван Вазов в Рим"}
{"url": "https://trud.bg/%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b2-%d1%80%d0%b8%d0%bc-%d0%bf%d1%80%d0%b5/", "text": "АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Посещението на Бойко Борисов в Рим през обектива на “Труд” (СНИМКИ)"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%b8-%d1%88%d0%b5%d1%81%d1%82%d0%b2%d0%b8%d1%8f-%d0%b8-%d0%bd%d0%b0%d0%b3%d1%80%d0%b0%d0%b4%d0%b8-%d0%b7%d0%b0-%d0%bf%d1%8a%d0%bb%d0%bd%d0%b8%d1%82/", "text": "Ученици, учители, студенти и преподавателите им от филиалите на ТУ-София и МУ-Варна, служители в културни институти, творци взеха участие в празничното шествие, с което Сливен отбеляза Деня на българската просвета, култура и славянската писменост. Кметът Стефан Радев покани 31 деца от града, които са носители на награди от международни и национални олимпиади и състезания, поздрави ги за успехите и им връчи награди. Почетен плакет на община Нова Загора и мобилен телефон получиха зрелостниците, които завършват средното си образование с пълно отличие. Те бяха връчени от кмета Николай Грозев след празничното шествие, на тържествен ритуал на централния площад. Шествие превърна 24 май в общоградски празник в Котел, където абитуриентите и отличниците получиха грамоти от кмета Коста Каранашев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Празнични шествия и награди за пълните отличници в Сливен и областта"}
{"url": "https://trud.bg/%d0%ba%d1%8a%d1%80%d0%bb%d0%b5%d0%b6-%d1%83%d1%85%d0%b0%d0%bf%d0%b0-%d1%80%d0%b8%d0%b1%d0%b0%d1%80-%d0%bc%d0%be%d1%80%d1%81%d0%ba%d0%b8%d1%82%d0%b5-%d0%b2-%d0%bf%d0%b0%d0%bd%d0%b8%d0%ba%d0%b0/", "text": "Кърлеж ухапал рибар в селището “Ченгене скеле”. Морският вълк обаче се усетил навреме и бързо потърсил лекарска помощ. Човекът се разминал само с уплаха, защото хирург бързо извадил кърлежа, но рибарите изпаднали в паника. В два поредни дни те купували препарати и пръскали около хижите си и по плажа превантивно. В Бургас тревните площи вече бяха напръскани по график, плажът е обезпаразитен. От началото на годината до момента, има само един смъртен случай в региона от марсилска треска, причинена от ухапване на кърлеж- на възрастна жена в Камено, която твърде късно е потърсила лекарска помощ. За първите шест месеца на годината са регистрирани още двама пациенти с марсилска треска, при трима заболяването, причинено от кръвосмучещите, е било лаймска болест.", "date": "2018.05.24", "title": " Кърлеж ухапа рибар, морските в паника"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b3%d1%8a%d1%80%d0%bc%d0%b5%d0%bd-%d1%81-%d0%bf%d1%80%d0%be%d1%82%d0%b5%d1%81%d1%82%d0%bd%d0%be-%d1%88%d0%b5%d1%81%d1%82%d0%b2%d0%b8%d0%b5-%d1%81/", "text": "За трета поредна година  гърменци излязоха на мирно протестно шествие срещу незаконното ромско гето.  Те развяха български трибагреници и заявиха,че още чакат  държавата и местните институции  да изпълнят поетите обещания пред тях да спазят закона и да  съборят незаконните постройки в ромския квартал „Кремиковци” в село Марчево. Протестиращите  напомниха,че  в гетото има 124 незаконни къщи, от които само 10 са съборени, а останалите стоят,въпреки че имат предписания от ДНСК за разрушаване. Преди 3 години на 24 май Гърмен стана арена на сблъсъци между роми и българи.  Конфликтът тръгна от забележка за силна музика на роми. Заради побоищата и кражбите на ромите, тръгна масов протест, който не стихна три месеца. Местните жители поискаха държавата да спре  ромският произвол. Тогава ДНСК провери гетото и установи,че там има 124 незаконни къщи. На всички бяха издадени протоколи за събаряне, но багери разрушиха само десет. И процесът спря. Ние и тогава и сега искаме да се сложи край на двойните стандарти в държавата и всеки, който нарушава закона да бъде санкциониран, казва  Иван Кременлиев, лидер на Сдружение „Бъдеще за община Гърмен. По този повод хората от Гърмен поискаха и местен референдум, който съда разреши и го определи като допустим, но все още такъв не е проведен и насрочен.  Затова гърменци  протестираха  и заявиха,че те не са забравили какво им е обещала държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Жители на Гърмен с протестно шествие срещу незаконното ромско гето"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%be%d1%82-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85%d0%b0-24-%d0%bc/", "text": "В Деня на българската просвета и култура и славянската писменост младите социалисти от София поздравиха столичани по случай празника, като им подаряваха разделители за книги с надпис „Ние пишем на кирилица“ и свитъци с цитати от вечната българска класика. Акцията е част от цялостната политика на Младежкото обединение на БСП – София в подкрепа на българския книжовен език, литература и национално писмено културно наследство. „За нас е важно българите всеки ден да си напомнят, че са длъжни да пазят и предават на следващите поколения това безценно наследство“, заяви организационният секретар на софийските младежи от БСП Петко Димитров. „Младите хора трябва да четат, но и да вникват в прочетеното. Не е клише, че книгите са прозорец към света“, категоричен е младият социалист. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Младежите от БСП – София отбелязаха 24 май с акция „Ние пишем на кирилица“"}
{"url": "https://trud.bg/%d0%b3%d0%b0%d0%b7%d0%bf%d1%80%d0%be%d0%bc-%d0%bd%d1%8f%d0%bc%d0%b0-%d0%b4%d0%b0-%d0%b8%d1%81%d0%ba%d0%b0-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d0%b5-%d0%be%d1%82-%d0%b1/", "text": "Европейската комисия задължи “Газпром” да продава синьо гориво на конкурентни цени в страните от Централна и Източна Европа, а руският газов монополист няма да иска от България обезщетение за спирането на проекта “Южен поток”. Това са част от елементите в споразумението между ЕК и “Газпром”, с което компанията си спестява солидни глоби заради воденото срещу нея разследване за злоупотреби с монополно положение на част от пазарите в ЕС, предава  На руския монополист са наложени нови правила, които според Еврокомисията значително ще променят начина, по който “Газпром” извършва дейност на пазарите в Централна и Източна Европа. Те предвиждат промяна в ценовата политика и допускане на конкуренти на тези пазари. През 2015 г. Брюксел констатира, че руският монополист нарушава правилата на ЕС, като разделя на пазарите на газ според националните граници в осем държави-членки (България, Чехия, Естония, Унгария, Латвия, Литва, Полша и Словакия). Тази стратегия вероятно е позволила на “Газпром” да налага по-високи цени на природния газ в пет от тези държави-членки – България, Полша, Литва, Латвия и Естония. С днешното решение се слага край на тази практика, заяви комисарят по въпросите на конкуренцията Маргрете Вестагер: “Поетите задължения (от руската компания – бел.ред.) също така отразяват опасенията, че “Газпром” би могъл да използва пазарното си положение за доставки на газ в България, за да получи специално отношение за газовата инфраструктура. По-точно “Газпром” няма да може да търси обезщетения от българските си партньори за спирането на проекта “Южен поток”. “Газпром“ трябва да премахне всички наложени на клиентите си ограничения за репродажбата на газ през граница. Комисията също така отчита и интереса на страни като България, които нямат интерконекторни връзки, за да си позволят диверсифициране на газовите доставки. Комисарят по въпросите на конкуренцията Маргрете Вестагер уточни какви мерки са предприети в тази връзка: “Газпром“ трябва да даде избор на клиентите си да променят дестинацията, до която искат да доставят газа. Клиенти, които по принцип купуват синьо гориво, за да го доставят, например, на Унгария, Полша или Словакия, да могат да го доставят вместо това на България или Балтийските страни. И “Газпром” трябва да предлага тези промени и в двете посоки на фиксирани и прозрачни цени”. От “Газпром” определиха решението на ЕК да закрие антимонополното дело срещу руската компания за “най-разумния изход” за газовия пазар, съобщи ТАСС. Вестагер обясни, че приетото от ЕК решение премахва създадените от “Газпром” пречки, възпрепятстващи свободния пренос на газ в Централна и Източна Европа. То задължава компанията да предприеме положителни стъпки за по-нататъшното интегриране на пазарите на газ в региона и да помогне за постигането на истински вътрешен енергиен пазар в Европа. Договорените задължения на “Газпром” ще са в сила осем години.", "date": "2018.05.24", "title": " “Газпром” няма да иска обезщетение от България за “Южен поток”"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%81-%d0%b2%d0%b0%d1%81%d0%ba%d0%be-%d0%b2%d0%b0%d1%81%d0%b8%d0%bb%d0%b5/", "text": "Председателят на парламентарната Комисия по културата и медиите Вежди Рашидов празнува 24 май като официален гост на предпремиерата на знаменития спектакъл на Васко Василев и Памела Никълсън  – “Trioperas”   в  Peacock  Theatre в Лондон. Постановката е обявена за “шоуто на годината” в английската столица и се реализира с подкрепата на Българския културен институт в Лондон и нашето посолство. “Изключителният талант на световния ни цигулар Васко Василев и неговия екип е сътворил необикновен спектакъл, с който всяка страна може да се гордее”, възхити се Вежди Рашидов. В модерно звучене са съчетани три легендарни опери – “Турандот”, “Мадам Бътерфлай” и “Кармен”, които завладяват сцената с магичното въздействие на класическа музика, рап, рок, хип хоп, акробатика, балет, салса и кунг фу.  Хитовото шоу препълни залата на Peacock  Theatre.", "date": "2018.05.24", "title": " Вежди Рашидов празнува с Васко Василев"}
{"url": "https://trud.bg/%d0%bd%d0%b0%d0%b4-10-000-%d0%b4%d1%83%d1%88%d0%b8-%d1%81%d0%b5-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%be%d1%82%d0%be-%d1%88%d0%b5/", "text": "Над 10 000 деца, ученици, учители и преподаватели от ВТУ „Св. Св. Кирил и Методий“ и НВУ „Васил Левски“, студенти, курсанти и кадети, жители и гости на Велико Търново се включиха в празничното шествие в Деня на българската просвета, култура и на славянската писменост – 24 май. Пъстрото дефиле тръгна от площад „Велчова завера“ и достигна до центъра на града. За първи път участваха и представители от 15 европейски държави. С бурни аплодисменти участниците в шествието бяха посрещнати от официалните лица пред сградата на Музикално-драматичния театър „Константин Кисимов“. Кметът Даниел Панов лично представи всички детски градини, училища и образователни институции. В словото си Панов подчерта, че 24 май е най-българският и най-обичаният празник, а в този ден по-силно от всякога трябва да се гордеем и с достойнство да се наричаме българи. „Велико Търново – историческата и духовна столица на България, доказва колко силен е духът на нашия народ! Една от най-вълнуващите и емоционални гледки е усмихнатите деца, носещи портретите на светите братя Кирил и Методий! В едно виждаме славното минало и достиженията на нашия народ, настоящето, което ни зарежда с оптимизъм за бъдещето! Тези силни чувства, този дух на родолюбие трябва да го предаваме на нашите деца“, каза от трибуната кметът на Велико Търново. „От много векове насам буквите на светите братя Кирил и Методий ни обединяват като народ. Кирилицата е най-трайното и ценно, най-оригиналното постижение, което България е дала на Европа и света. Кирилицата е българска национална гордост! Тя носи просвета, култура и духовност на целия славянски свят. И днес близо 300 милиона души по света пишат с нашите букви“, подчерта Даниел Панов. Той изказа признание и благодарности на всички учители, на преподавателите и цялата академична общност, на дейците на изкуствата, културата, духовността, на хората в читалищата, музеите, библиотеките, пред писателите и поетите. „Вие сте горди и достойни наследници на светите братя Кирил и Методий! Вие давате знания и възпитавате нашите деца, одухотворявате и просвещавате цялото ни общество, учите всички нас да бъдем добри българи, да познаваме историята на нашата държава и народ, да пазим традициите и обичаите, да обичаме нашия град и нашата родина. Благодарение на всички вас Велико Търново днес, както в славното минало, е образователен, културен и духовен център на България“, завърши Даниел Панов. Носител на общинската награда „24 май“ за изявен зрелостник стана Яница Стойкова от ЕГ „Проф. д-р Асен Златаров“. Награда получи и Денислав Станчев от ПМГ „Васил Друмев“, който също бе номиниран за приза. По-рано днес кметът Даниел Панов проведе традиционната си за 24 май среша с дейци на образованието, науката, културата, изкуствата и духовността. Градоначалникът връчи грамоти на учители, защитили докторски дисертации. Специални ленти „Отличник на Велико Търново“ бяха връчени на 29 зрелостници от дванадесетите класове. Даниел Панов поздрави отличниците, пожела им много успехи и ги призова винаги да носят Велико Търново в сърцата си. Кулминация на празничната програма е аудиовизуалният спектакъл „Царевград Търнов – звук и светлина“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Над 10 000 души се включиха в празничното шествие на 24 май в Търново"}
{"url": "https://trud.bg/%d1%81%d1%82%d0%b8%d1%82%d0%b8%d1%86%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0/", "text": "Около 250 мигранти блокираха движението по магистрала в близост до северния гръцкия град Солун в знак на протест срещу условията в центъра за настаняване, в който пребивават, съобщи „Нова Македония“. Участниците в протеста са били предимно кюрди, настанени в центъра „Диавата” западно от Солун, където очакват решение по молбите им за убежище. Демонстрацията им предизвика задръстване и километрични опашки от превозни средства. Центърът има капацитет за прием на 750 души, но към настоящия момент в него са настанени около 1850 мигранти. Правозащитници предупреждават, че голяма част от новодошлите мигранти са принудени да спят на пода или в палатки извън сградата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Стотици мигранти блокираха магистрала край Солун"}
{"url": "https://trud.bg/%d0%b1%d0%b0%d0%b1%d0%b8-%d0%bf%d1%8a%d0%bb%d0%bd%d1%8f%d1%82-%d0%b4%d1%83%d0%bf%d0%ba%d0%b8-%d0%bf%d0%be-%d0%bf%d1%8a%d1%82%d1%8f-%d0%ba%d1%8a%d0%bc-%d1%87%d1%83%d0%b4%d0%bd%d0%b8%d1%82%d0%b5-%d0%bc/", "text": "Жители на смолянското село Забърдо обявиха война на дупките по пътищата. С песен и с технология на повече от 400 години бабите запретнаха ръкави и подхванаха стотиците дупки по 17-километровото трасе от Забърдо до Чудните мостове. Оттам през почивните дни минават повече от 2000 туристи. Жителите на Забърдо решиха сами да асфалтират ямите по пътя до една от най-известните забележителности в Родопите, но поискаха помощ и от държавата. До старата технология прибегнали, след като Община Чепеларе втора година отказала да им отпусне пари за ремонт на пътя. Обмисляйки дори протест, жителите запълват зейналите ями вместо с асфалт с глина от варовик. Взели пример от дедите си, жителите на Забърдо пресоват варовиковият бял прах с дървени валяци. Те обясняват, че след като слънцето напече ремонтираното място, то ставало по-здраво дори в сравнение с преработка с асфалт. Бабите прибегнали до технологията от преди IV века, за да “предпазят туристите си от това да чупят колите си”.", "date": "2018.05.24", "title": " Баби пълнят дупки по пътя  към Чудните мостове"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bf%d0%bb%d0%b0%d0%bd%d0%b8%d1%80%d0%b0%d0%bd%d0%b0%d1%82%d0%b0-%d1%81%d1%80%d0%b5%d1%89%d0%b0-%d1%81-%d0%ba%d0%b8%d0%bc-%d1%87/", "text": "Доналд Тръмп е отменил планираната му за 12 юни среща със севернокорейския лидер Ким Чен-ун. Това се посочва в съобщение, разпространено от Белия дом, предаде Ройтерс. „Много щях да се радвам на тази среща. За жалост, въз основа на огромния гняв и откритата враждебност, изложени в най-скорошното ви изказване, чувствам, че е неподходящо към момента тази дълго планирана среща да се проведе.”, посочва Тръмп в писмото от Белия дом.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Доналд Тръмп: Планираната среща с Ким Чен-ун няма да се състои"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0%d1%82%d0%b0-2/", "text": "Второ основно училище „Димитър Благоев“ се включи в националната инициатива „Написаното остава. Пиши правилно!“. Тя се организира по повод Ден на българската просвета и култура и на славянската писменост от Институтът за български език „Проф. Любомир Андрейчин“ при Българската академия на науките. Събитието се проведе на площад „Македония“, където учениците направиха кратка диктовка, не само за да проверите знанията си по български правопис и пунктуация, а за да засвидетелствате почитта си към българската просвета и култура, към българските учители, учени и университетски преподаватели, просветители и дейци на културата. Всички участници получиха стикери „Написаното остава. Пиши правилно!“, чието предназначение е да бъдат залепени върху табели или надписи на публични места, в които са допуснати правописни грешки. Кампанията „Написаното остава. Пиши правилно!“ цели да привлече вниманието на учениците и родителите, законодателите, медиите, експертите – учители, изследователи, университетски преподаватели, институциите, свързани с образованието, към огромното значение на образованието и науката (и на грамотността като тяхна предпоставка) за развитието на обществото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Благоевград се включи в инициативата „Написаното остава. Пиши правилно!“"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d1%85%d1%83%d0%bb%d0%b8%d0%b3%d0%b0%d0%bd%d1%81%d1%82%d0%b2%d0%be%d1%82%d0%be-%d0%b2%d0%b5%d1%87%d0%b5-%d0%bd%d0%b5-%d0%b5-%d1%84%d1%83%d1%82%d0%b1%d0%be%d0%bb/", "text": "Министърът на младежта и спорта Красен Кралев се обяви за по-сериозни мерки срещу хулиганството по стадиони и зали. „Заразата плъзва навсякъде и вече не можем да говорим само за футболно хулиганство, а за спортно хулиганство – обяви Кралев. – Затова е важно да направим новия закон много добър, но и всеки трябва да си поема отговорността.“ Според него заради отрицателното явление спортът не привлича младото поколение. „Децата ги няма, защото майките им не се чувстват сигурни и така стадионите остават празни – добави министърът. – Ще оборудваме повече зали и стадиони с камери. Общините, клубовете и самите фенове също да са по-отговорни. Това са едни и същи хора и полицията много добре знае кои са.“", "date": "2018.05.24", "title": " Кралев: Хулиганството вече не е футболно"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%bf%d0%bb%d1%83%d0%b2%d0%b0-%d0%b2-%d0%bb%d0%b5%d0%b4-%d0%b2-3-%d1%87-%d0%bf%d0%be%d1%81%d1%80%d0%b5%d0%b4-%d0%bd%d0%be%d1%89/", "text": "Ледени бани в 3 часа посред нощ са ключът към дълголетието на Кристиано Роналдо. Кавалерът на „Златната топка“ всяка нощ прави процедурите и казва с право: „На 33 години съм, но се чувствам на 23!“ Планът му да играе е до 41.  Фитнесът на Роналдо включва специална програма по пилатес, почивка, диета и хидритация. След всеки мач Кристиано плува в басейн. Единствено синът му Кристиано-младши е с него. След това мегазвездата влиза за криотерапия в ледената баня, която струва 60 000 евро и я инсталирана във вилата му.  Стив Макманаман, бивш играч на „Реал“ и „Ливърпул“, разказа как празнуват в двата отбора след трофей. „На „Анфийлд“ всички скачахме и пеехме – рече крилото. – Когато взехме Шампионската лига с „Реал“ през 2000-ата година, в Париж бяха поканени над 1000 души на банкета. Но всичко беше изключително спокойно и тихо.“  Едни от най-големите звезди на финала ще играят с чисто нови обувки. „Адидас“ даде специален модел за битката на Мохамед Салах („Ливърпул“) и Гарет Бейл („Реал“). Със същите ще бъде и Томас Мюлер, капитанът на Германия, на световното първенство в Русия. Роналдо е рекламно лице на конкурента „Найк“ и няма как да ги обуе.  „Аз съм футболен романтик и затова избрах „Ливърпул“ пред „Манчестър Юнайтед“ – каза Юрген Клоп преди финала. – Казаха ми какви проблеми имат, а аз се заех да ги разреша. „Ливърпул“ е натуралният футболен клуб. Говорил съм с много други, но такава романтика не съм срещал.“", "date": "2018.05.24", "title": " Роналдо „плува“ в лед в 3 ч посред нощ"}
{"url": "https://trud.bg/42-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81-%d0%b2%d0%b8%d0%bb%d0%b0/", "text": "Трима мъже получиха общо 42 години затвор за жестоко убийство в плевенското село Петърница преди три години. Валентин Асенов ще лежи зад решетките 20 години. Аверът му Звезделин Филев е наказан със 17 години. Пет години получи Искрен Василев. На 1 юни 2015 г. през нощта тримата изпочупили с камъни прозорците, разбили вратата и нахлули в семейната къща на 28-годишния Митко Матев на ул. “Георги Бенковски” в селото. Прободен няколко пъти с вила в гърдите, опонентът им издъхнал на 16 юни след сложна операция в плевенската болница. Тримата подсъдими и всички близки от рода им били в изключително лоши отношения с друга фамилия от много години. Между двата рода имало непоносимост и често възниквали скандали, насочени предимно срещу Митко М. Поводът в последната година бил, че убитият закупил къща в с. Петърница, която била в близост до тяхната. Във фаталната нощ родата на подсъдимите изпила солидно количество алкохол и решили, че трябва да се саморазправят окончателно с членовете на другата фамилията. Въоръжени с тояги, вили, колове и други подръчни средства, те нападнали къщата на враждуващия род и зверски пребили членовете на семейството. При саморазправата най-тежко пострадал Митко Матев, който издъхнал от раните си. Според прокуратурата убийството е извършено по особенно мъбителен начин и с особена жестокост. Валентин Асенов и Звезделин Филев ще излежат присъдите си при строг режим. Присъдите са влезли в сила, след като делото е разгледано на три съдебни инстанции.", "date": "2018.05.24", "title": " 42 години затвор за убийство с вила\t\t\t"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%ba%d0%b8%d1%82%d0%b5-%d0%bd%d0%b5-%d1%81%d0%bc%d0%b5-%d0%bf/", "text": "Все още не сме показали докрай потенциала си – заяви старши треньорът Иван Петков след втората победа на волейболистките в Златната европейска лига. – Играхме срещу опитен отбор, чиято сила е в колектива. Важното е, че победихме. Физически не сме в най-доброто си състояние. Има още върху какво да работим и технически, и тактически. В зала „Христо Ботев“ националките победиха Украйна с 3:1 (-32, 10, 22, 21). Българките са начело в групата след две победи, като в първата среща сразиха и Португалия с 3:0. Нашите делят лидерското място с тима на Азербайджан, който има същия актив от 6 точки. Именно с азерките е следващият мач на нашите в събота от 17 ч, отново в зала „Христо Ботев“.  „Тепърва започва борбата за първото място – продължи Петков. – Нямаме право на грешка. Надявам се да спечелим всичките си срещи.“ Наставникът обаче призна, че в момента отборът изпитва затруднения при посрещането. И се надява опитната Добриана Рабаджиева да се възстанови от контузията за мача утре.  „Азерките са трениран и обигран отбор – каза капитанката Христина Русева. – Ние сме им преки конкурентки и определено се подготвят за мача с нас. Очаквам да бъдем още по-концентрирани и да се поздравим отново с победа.“", "date": "2018.05.24", "title": " Треньорът на волейболистките: Не сме показали до край потенциала си"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d0%b2-%d1%80%d1%83%d0%bc/", "text": "Румънски прокурори задържаха австрийски бизнесмен по подозрения в детска порнография, предаде Асошиейтед прес. Михаела Пориме, говорител на агенцията за разследване на организираната престъпност, заяви за АП днес, че 67-годишният Дитер Каас е задържан в град Арад в западната част на страната. Местен съд ще реши дали той ще остане в ареста. Прокурорите заявиха, че са иззели порнографски материали от компютъра на заподозрения и са получили показания от непълнолетни момичета, които са му изпращали снимки. Те казват, че той е препращал снимките на други хора. Каас е собственик на “Трейд Транс Лог Спедишън”, компания, която предлага транспорт, логистични и складови услуги основно в Югоизточна Европа. Неотдавна той подписа договор на стойност 16 милиона евро за 100 румънски товарни вагона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Задържаха австрийски бизнесмен в Румъния заради детска порнография"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bf%d0%be%d1%87%d0%b5%d1%82%d0%be%d1%85%d0%b0-%d0%b2-%d1%80/", "text": "Министър-председателите Бойко Борисов и Зоран Заев и водените от тях официални делегации почетоха съвместно делото на Светите братя Кирил и Методий в базиликата „Санта Мария Маджоре“ в Рим. Тук през 867 г. папа Адриан II освещава славянската писменост и славянските книги, информира пресслужбата на МС. Бойко Борисов и Зоран Заев подчертаха значимостта на делото на Св. Св. Кирил и Методий, което допринася за духовността, просветата и обединението на славянските народи. Българският премиер отбеляза и ролята на Светите братя в областта на дипломацията в този исторически момент. „На паметната плоча на Св. Св. Кирил и Методий, където са осветени нашите букви, се върнахме към дипломацията. За мен двамата братя са били дипломати“, отбеляза министър-председателят Борисов. Той подчерта значимия принос към делото на Светите братя, като припомни аргументите, с които са убедили папа Адриан II в равенството на нашата писменост с тази на другите народи. По думите на премиера, България и Република Македония показват, че празниците трябва да се отбелязват заедно, а не да са повод за раздори. Премиерът Зоран Заев заяви, че на днешния празник, който се отбелязва заедно от двете делегации, се потвърди истинското приятелство между България и Република Македония. Премиерът Бойко Борисов и водената от него делегация поднесе цветя и на паметника на патриарха на българската литература Иван Вазов в Рим. Монументът беше открит през 2010 г. от премиера Бойко Борисов на площад „Торвалдсен“, в близост до парка „Вила Боргезе“ и Музея за модерно и съвременно изкуство.", "date": "2018.05.24", "title": " Бойко Борисов и Зоран Заев почетоха в Рим делото на Светите братя Кирил и Методий"}
{"url": "https://trud.bg/%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b8%d1%82%d0%b5-%d1%81-%d0%b2%d1%82%d0%be%d1%80%d0%b8-%d0%bb%d0%b0%d0%b3%d0%b5%d1%80-%d0%b2-%d1%8f%d0%bf%d0%be%d0%bd%d0%b8%d1%8f-%d0%bf/", "text": "Гимнастичките ни ще имат втори лагер в Япония от 15 до 29 юни, част от подготовката за олимпийските игри Токио 2020. Договорът бе подписан от председателя на федерацията Илиана Раева и Казухико Ягучи, член на управата на град Мураяма, където ще бъде и кампът.  На официалната вечеря Такао Шифу, кмет на Мураяма, вдигна тост, с пожелание нашите гимнастички да се окичат със злато на игрите след 3 г. И разкри, че вече фенклубът на националките ни надхвърля 250 души, които ще бъдат мощна подкрепа на момичетата в Токио.  На срещата присъства и целият ни отбор, за който домакините правят и филм. Същевременно Томас Бах, настоящият президент на МОК, а не предшественикът му Жак Рох, ще бъде гост на световното в София през септември, уточниха от федерацията.", "date": "2018.05.24", "title": " Гимнастичките с втори лагер в Япония през юни"}
{"url": "https://trud.bg/%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0%d1%82%d0%b0-%d0%bd%d0%b8%d0%b5-%d0%bf%d0%b8%d1%88%d0%b5%d0%bc-%d0%bd%d0%b0-%d0%ba%d0%b8%d1%80%d0%b8%d0%bb%d0%b8%d1%86%d0%b0/", "text": "Инициативата „Ние пишем на кирилица” обедини млади социалисти от цяла България по случай Деня на българската просвета и култура и на славянската писменост- 24 май. Идеята на проекта е младите хора да припомнят стихове на класици на българската литература на своите съграждани на един от най- светлите българските празници. Младежи от София, Благоевград, Пловдив и Варна се включиха в кампанията. Те организираха походи из централните части на градовете, в които подаряваха на съгражданите си книгоразделители с логото на кампанията „Ние пишем на кирилица“ и свитъци със стиховете на Яворов, Дебелянов, Далчев и други български писатели. „Денят на българската просвета и култура и на славянската писменост е специална дата за всички нас. България е заслужила признателността и уважението не само на славянските народи, но и на целия свят. Ние притежаваме богата култура, която трябва да помним, пазим и съхраняваме, но не само на 24-ти май, а всеки ден.”, каза Николай Бериевски, председател на МО в БСП. По случай 24-ти май младите социалисти заснеха и видео, в което те рецитират знаковата ода „Българският език“ на Иван Вазов. Клипът е сниман на емблематични места, свързани с българската култура и история- Народната библиотека, Софийския университет, Народното събрание,  Министерския съвет, Ларгото, Народен театър „Иван Вазов” и НДК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Инициативата „Ние пишем на кирилица” обедини млади социалисти от цяла България"}
{"url": "https://trud.bg/%d1%81%d0%b8%d0%bd%d1%8a%d1%82-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d0%bb%d1%83%d0%ba%d0%be%d0%b9%d0%bb-%d0%be%d1%82%d0%bd%d0%be%d0%b2%d0%be-%d0%b5/", "text": "Синът на съсобственика и президент на Лукойл Вагит Алекперов, Юсуф запази лидерската си позиция в рейтинга на най-богатите наследници на Русия на списание “Форбс”. В списъка са представени 20 семейства, в които на всяко дете се падат не по-малко от 2,3 милиарда долара, а децата в тези семейства са общо 46, съобщи ТАСС. Рейтингът на руската версия на американското списание се прави за трета година. Методиката е следната: експерти на изданието разделят състоянието на всеки милиардер между всички негови признати деца. Делът на съпругата не влиза в сметката. “Най-богатият наследник (със 17 милиарда долара) отново е Юсуф Алекперов, единственият син на президента на Лукойл Вагит Алекперов”, информира списанието. На второ и трето място са двете деца на мажоритарния собственик на Новатек и Сибур Леонид Михелсон (по 8,9 милиарда долара на всяко). На четвърто и пето място са децата на собственика на Еврохим Андрей Мелниченко (по 7,3 милиарда долара).   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Синът на президента на Лукойл отново е най-богатият наследник в Русия"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%b4%d0%b8%d1%81%d0%ba%d1%83%d1%81%d0%b8/", "text": "Министърът на туризма Николина Ангелкова участва в дискусия „Туризъм и експорт“, която се провежда в рамките на Петербургския международен икономически форум в Санкт Петербург. Официални гости на събитието бяха и Олег Сафонов, ръководител на Федералната агенция по туризъм (Ростуризм), Петър Иванов, генерален директор на АО „Федеральная пассажирская компания“; Руслан Новиков, генерален директор на АО „Аргументы и факты“. Русия е ключова за България в туризма и за нас е от основно значение да имаме не просто партньорски, а близки приятелски отношения, за да подпомагаме двустранното развитие на сектора, посочи министър Ангелкова. Пазар Русия се нарежда сред топ страните за входящ туризъм у нас. В първите три месеца на годината посещенията на руски туристи у нас са над 27,8 хил. А през миналата година са близо 558 хил. и държавата заема 5-о място при чуждестранните посещения в България. Министърът допълни, че се води последователна политика за привличане на все повече руски туристи, като разработваме специални продукти съобразени с търсенето от тях. Работим и по специфична маркетингова кампания за популяризиране на дестинация България в Русия, посочи още тя. В Министерството на туризма работи и специална телефонна линия, на която руските гости на страната могат да получат информация или да подадат сигнал. Всички тези усилия доказват важността на този пазар и мога да ви уверя, че ще продължим и занапред да работим така активно, за да става България притегателна дестинация за все повече пътувания на руски граждани, заяви министър Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Николина Ангелкова участва в дискусия „Туризъм и експорт“, част от Петербургския икономически форум"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b4%d1%8a%d0%bb%d0%b3%d0%be%d0%b3%d0%be%d0%b4%d0%b8%d1%88%d0%bd%d0%b8%d1%8f%d1%82-%d0%be%d0%bf%d0%b5%d1%80%d0%b0%d1%82%d0%be%d1%80-%d0%b8-%d1%80%d0%b5%d0%b6/", "text": "Отиде си дългогодишният оператор и режисьор в Българската национална телевизия Валентин Гоневски. Той е автор на документални филми, работил е като оператор за сериали, постановки в телевизионния театър, както и шоу програми заедно с академик Хачо Бояджиев. Носител е на наградата “Черноризец Храбър” за операторско майсторство за филма си “Член 116 – или без право на замяна”. Бил е член на журито на престижни международни кинофестивали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Почина дългогодишният оператор и режисьор в БНТ Валентин Гоневски"}
{"url": "https://trud.bg/%d0%b4%d0%be%d0%b1%d1%80%d0%b8-%d0%bd%d0%be%d0%b2%d0%b8%d0%bd%d0%b8-%d1%81%d0%bb%d0%b5%d0%b4-%d0%bf%d1%80%d0%b8%d1%81%d1%82%d0%b8%d0%b3%d0%b0%d0%bd%d0%b5%d1%82%d0%be-%d0%b2-%d0%b3%d1%8a%d1%80%d1%86/", "text": "Трите изоставени мечета, които бяха спасени случайно в гората над село Барутин преди месец, имат шанс да се завърнат в дивата природа. Те все още имат страх от хора и са били стресирани от пътя до Гърция, където ще прекарат няколко месеца в подготовка за живот в природата. Това заяви пред “Труд” експертът от фондация “Четири лапи” Явор Гечев. В България за тях се грижиха експерти от Парка за танцуващи мечки край Белица и заминаха в отлично здраве. Спасителният център в южната ни съседка е специализиран за отглеждане на осиротели мечета, които са намерени в дивата природа без родителите си. “Там със сигурност ще бъдат полагани най-добрите грижи за тях. Ще прекарат няколко месеца в този център и се надяваме следващата година да бъдат върнати обратно в дивата природа у нас”, коментира още експертът. Гечев обясни, че в Парка за танцуващи мечки край Белица животните за един месец са наддали повече от двойно. “Но храненето е само част от грижите, от които имат нужда тези животни. В крайна сметка те трябва да запазят естественото си поведение и инстинкти, и да бъдат научени на тези умения за оцеляване в дивото, на които майка им не може да ги научи”, каза още експертът.", "date": "2018.05.24", "title": " Добри новини след пристигането в Гърция: Мечетата от Барутин имат шанс да останат диви"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d1%80%d1%83%d1%81%d0%b8%d1%8f-%d0%be%d1%82%d0%bf%d1%80%d0%b0%d0%b2%d1%8f-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0/", "text": "Във Вашингтон знаят, че Русия отправя предизвикателства срещу стратегическите интереси на САЩ. Това заяви държавният секретар на САЩ Майк Помпео по време на изказването си пред комисията по външни работи на американския Конгрес. „Знаем, че Русия отправя предизвикателства срещу нашите стратегически интереси, както и сигурността на нашите съюзници. Свидетелство за това е химическата атака във Великобритания, за което Русия беше наказана от нас и някои наши съюзници и партньори“, заяви Помпео. Освен това държавният секретар призна, че наскоро е посетил Донбас: „Последното ми пътуване в предишната ми роля (от януари 2017 до април 2018 Помпео беше директор на ЦРУ) в действителност беше в Донбас, за да видя предизвикателствата, с които се сблъсква Украйна и нейния народ там“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Майк Помпео: Русия отправя предизвикателства срещу интересите на САЩ, свидетелство е химическата атака в Солсбъри"}
{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%b8-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%b2%d0%b7/", "text": "Взрив в държавна фабрика за експлозиви в Турция отне живота на един работник и рани други четирима, предаде Асошиейтед прес, позовавайки се на държавната Анадолска агенция. Експлозията е станала в квартал Елмадаг в покрайнините на Анкара. Пострадалите работници са хоспитализирани, но няма информация за състоянието им. Взривът е причинен от техническа повреда, посочва Анадолската агенция. Според телевизия Си Ен Ен-Тюрк официални представители са отхвърлили възможността за саботаж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Един загинал и четирима ранени след взрив във фабрика за експлозиви в Турция"}
{"url": "https://trud.bg/%d1%82%d0%be%d0%b2%d0%b0%d1%80%d0%bd%d0%b8%d1%8f%d1%82-%d0%ba%d0%be%d1%80%d0%b0%d0%b1-%d1%81%d0%b8%d0%b3%d0%bd%d1%83%d1%81-%d1%81%d0%b5-%d1%81%d0%ba%d0%b0%d1%87%d0%b8-%d1%81-%d0%bc%d0%b5%d0%b6/", "text": "Американският товарен кораб “Сигнус” се скачи с Международната космическа станция (МКС), съобщи ТАСС. Корабът първо беше прихванат с роботизираната ръка на станцията и след по-малко от три часа се скачи с нея. Товарният кораб “Сигнус” на компанията “Орбитал Ей Ти Кей”   с ракета “Антарес” от о-в Уолъпс, Вирджиния на 21 май. Той превозва 3,36 тона доставки – основно продоволствие, оборудване за станцията и материали за научни експерименти. Единият от научните експерименти е за проверка на секстантите като резервни навигационни средства. Предвидени са също тестове, които да покажат дали е уместно да бъдат правени молекулярни изследвания на МКС и за търговския им потенциал. Друг експеримент е подготвен от студенти за смесване на цимент. МКС вече има и камера за охлаждане на атоми с помощта на лазери. Температурата в нея става по-ниска, отколкото в Космоса. “Сигнус” превози също оборудване за излизането на астронавтите в открит космос през следващия месец. Това е деветата доставка, която “Орбитал Ей Ти Кей” прави със “Сигнус” до МКС за НАСА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Товарният кораб “Сигнус” се скачи с Международната космическа станция"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d1%81%d1%80%d0%b5%d0%b4%d0%bd%d0%b8%d1%81%d1%82%d0%b8%d1%82/", "text": "Има все повече позиции, които изискват средно техническо професионално образование. Те са с по-високи възнаграждения от тези, които изискват висше образование. Пазарът на труда все повече изисква квалификация, а не образователна степен, заяви министърът на образованието и науката Красимир Вълчев, цитиран от “Фокус”. Образователният министър гарантира, че професионалното образование ще става все по-привлекателно, а позициите, които за него се очакват да бъдат по-високо платени. Вълчев поясни, че усилията на образователното министерство, през следващите години, ще бъдат насочени към разкриването на повече места за прием в професионалните гимназии, като уточни, че вече са предложени промени в Закона за професионалното образование, които целят неговото развитие и насърчаване. В приветствието си за 24 май – Ден на славянската писменост и култура, министърът отбеляза че няма по-значим фактор за развитието на обществото от образованието, за това българското правителство има ангажимента да увеличава инвестициите в сферата, за да задържи съвременните творци и таланти в България.", "date": "2018.05.24", "title": " Министър Красимир Вълчев: Среднистите печелят повече от висшистите\t\t\t"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%bf%d0%be-%d1%82%d0%b0%d0%b2%d0%b0%d0%bd-%d0%b2-%d1%80%d1%83%d1%81%d0%b5%d0%bd%d1%81%d0%ba%d0%be/", "text": "Лек автомобил с русенска регистрация се обърна по таван, след като катастрофира на пътя Русе-Щръклево, предаде БГНЕС. При инцидента леко са пострадали водачката и нейният спътник. Инцидентът е станал около 14:30 часа след разклона за село Красен. По неясни засега причини 70-годишната шофьорка е изгубила управление и автомобилът е навлязъл в насрещното платно. При опита на жената да овладее колата, се е върнала в своята лента и се е преобърнала в крайпътната канавка по таван. На място бяха извикани екипи на „Спешна помощ“ и пожарната, които да извадят пострадалите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Кола се обърна по таван в Русенско"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d1%80%d1%83%d1%81%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d0%b8%d0%bd%d1%84%d0%be%d1%80%d0%bc%d0%b0%d1%86/", "text": "Украйна забрани на руската информационна агенция РИА-Новости да работи на нейна територия по силата на нови санкции срещу Русия, седмица след като в Киев бе арестуван представител на агенцията за държавна измяна, предаде Франс прес. РИА-Новости и фирмата Интерселект, която управлява икономическата дейност на агенцията в Киев, са включени за тригодишен срок в черния списък на Националния съвет за сигурност и отбрана, публикуван в сайта на украинското президентство. Санкциите включват блокиране на авоарите, на използваните от агенцията далекосъобщителни връзки и на украинския сайт на РИА-Новости. Директорът на руския медиен конгломерат “Россия сегодня”, в който е РИА-Новости, разкритикува решението като “знак за импотентността” на властите в Киев. “Нямат си друга работа освен да преследват собствените си граждани, да тормозят журналисти, да посягат на свободата на словото и да забраняват уважавани медии”, заяви Дмитрий Кисельов. Миналата седмица в Киев бе арестуван 51-годишният журналист с двойно руско и украинско гражданство Кирило Вишински, който ръководи РИА-Новости в Киев. Повдигнато му е обвинение в държавна измяна, която е наказуема със затвор до 15 години. Украйна е на 101-о място от 180 в световната класация на медийната свобода за 2018 г. на организацията “Репортери без граници”, която подчертава, че “информационната война с Русия поддържа зловреден климат” в страната, отбелязва АФП. На украинските доставчици на интернет е препоръчано да блокират достъпа до сайтовете “Россиясегодня.рф”, “Sputniknews.com”, “Ria.ru”, “Rsport.ria.ru”, “1prime.ru”, “Realty.ria.ru” и “rian.com.ua”, предаде ТАСС. Препоръчано е блокиране и на достъпа до сайтовете на основните руски телевизии – rtr-planeta.com, russia.tv, vesti.ru, tvkultura.ru, digitalrussia.tv, 1tv.com, domkino.tv, domkino-premium.tv, muz1.tv, vremya.tv, telecafe.ru, bober-tv.ru, kanal-o.ru, poehali.tv, katyusha.tv, karusel-tv.ru, vgtrk.com, mobile.vgtrk.com, i-mult.tlum.ru, multvkino.tlum.ru, 100kwt.com. По-рано в Украйна бе забранено ефирното излъчване на тези канали, припомня ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Забраниха руската държавна информационна агенция РИА-Новости в Украйна"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d0%b8%d0%b7%d1%80%d0%b0%d0%b2%d0%bd%d0%b8-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd-%d1%81%d0%bb%d0%b5%d0%b4/", "text": "След двудневна битка „Левски Лукойл“ успя да изравни на „Балкан“ (Ботевград) до 1:1 победи във финалната серия от НБЛ. Вторият плейоф бе прекратен при 66:59, а последните 3 минути се доиграха на следващия ден, като софийският клуб приключи с победа – 71:65.  До тази развръзка се стигна след скандалното прекратяване на мача в сряда вечер. Два дни след искрите между феновете на двата отбора в първия двубой в зала „Универсиада“, се стигна до още по-сериозни сблъсъци. Агитката на „сините“ бе настанена точно зад пейката на гостите и започна да я обстрелва с бутилки и други предмети. 25 секунди преди почивката срещата бе прекъсната, а малко по-късно президентът на „Балкан“ Михаил Михайлов изведе отбора си. Впоследствие играта бе подновена, но „синята“ агитка продължи с обстрела и 3:01 минути преди сирената бутилка уцели играч на ботевградчани. След нови грозни сцени мачът бе спрян, а в залата нахлу жандармерия. Опитът на дежурния делегат Борислав Пелтеков да наложи доиграване без публика удари на камък, тъй като гостуващите фенове отказаха да напуснат залата. Тогава той реши срещата да завърши на празни трибуни ден по-късно, а президентът на „Левски Лукойл“ Тодор Стойков поиска служебна победа. „Както сме допуснали феновете на „Балкан“ и не сме ги ограничавали, така няма как да ограничим и нашите фенове – заяви Стойков. – Имаме трибуна от едната и от другата страна. Спазили сме правилника – 4 празни реда отстояние. Какво можем да направим? Да изведем нашите запалянковци, за да останат тези на „Балкан“ в нашата зала ли?“ От лагера на гостите обаче обвиниха „Левски Лукойл“ заради разположението на агитката точно зад пейката им.  „Този път е наложително някой да бъде наказан, защото можеше да има и пострадали – заяви старши-треньорът на „зелените“ Небойша Видич. – И е истински късмет, че всичко се размина без наранени хора. Ние дойдохме да играем баскетбол, а не на война! Задминахме Камбоджа…. И аз като чужденец подобно нещо не съм виждал никога досега през живота си. Мястото на агитката на „Левски“ не беше зад скамейката ни. През цялото време ни плюеха и трябваше момчетата да се завиват през глава, за да се предпазят.“  Самите играчи и от двата тима съжалиха са случилото се и за ексцесиите, които станаха не по тяхна вина.  „Нека да оставят нас, играчите да си свършим работата на терена“, призова Божидар Аврамов, баскетболист на „Левски Лукойл“.  Серията продължава в Ботевград с третия мач в събота.", "date": "2018.05.24", "title": " “Левски Лукойл” изравни на “Балкан” след двудневна битка – 1:1"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d1%80%d1%83%d1%81%d0%b8%d1%8f-%d0%b8-%d1%84%d1%80%d0%b0%d0%bd%d1%86%d0%b8%d1%8f-%d0%bc%d0%be%d0%b3%d0%b0%d1%82-%d0%b4/", "text": "Русия и Франция могат да водят диалог и да намерят решение по такива международни въпроси, като ситуацията в Украйна, Близкия Изток, Иран и Сирия. Това заяви президентът на Франция Еманюел Макрон на преговорите с руския си колега Владимир Путин в тесен кръг, предаде ТАСС. „Мисля, че дойде такъв момент, в който ние – две страни, които имат особен статут – които са постоянни членове на Съвета за сигурност на ООН и имат дълбоки исторически връзки, както и здрави връзки в сферата на международната политика. Мисля, че благодарение на всичко това, ние можем да намерим решение да работим заедно по всички направления, независимо дали Украйна, Близкия Изток, Иран или Сирия“, заяви Макрон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Еманюел Макрон: Русия и Франция могат да намерят решения на ситуациите в Украйна, Иран и Сирия"}
{"url": "https://trud.bg/%d0%b0%d0%b1%d0%b8%d1%82%d1%83%d1%80%d0%b8%d0%b5%d0%bd%d1%82%d0%b8%d1%82%d0%b5-%d0%be%d1%82-%d1%83%d1%87%d0%b8%d0%bb%d0%b8%d1%89%d0%b5%d1%82%d0%be-%d0%bd%d0%b0-%d1%82%d0%b5%d0%be%d0%b4%d0%be%d1%81/", "text": "Абитуриентите от Националното училище за фолклорни изкуства “Филип Кутев” в Котел казаха “сбогом” на любимото училище с прощален концерт, съобщиха от общината. Пред препълнена зала випускниците представиха 15 танцови, музикални и вокални произведения и развълнуваха преподавателите, родителите си и гостите на празника навръх 24 май. Зам.-директорите Петър Аркалиев и Паруш Неделчев поздравиха зрелостниците с пожелания за много бъдещи успехи на сцената. Тази година НУФИ “Филип Кутев” изпраща две паралелки с профил “Народно пеене” и “Инструменти и танци”. Учебното заведение е завършил световноизвестният ни музикант Теодосий Спасов, тук са се обучавали голяма част от днешните изпълнители на популярна музика, бивши възпитаници на НУФИ преподават българския фолклор в наши и чуждестранни университети.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Абитуриентите от училището на Теодосий Спасов се сбогуваха с концерт"}
{"url": "https://trud.bg/%d0%b2%d1%80%d1%8a%d1%87%d0%b2%d0%b0%d1%82-%d0%bd%d0%b0%d0%b3%d1%80%d0%b0%d0%b4%d0%b8%d1%82%d0%b5-%d0%b0%d1%81%d0%ba%d0%b5%d0%b5%d1%80-%d0%b7%d0%b0-%d0%bf%d0%be%d1%81%d1%82%d0%b8%d0%b6%d0%b5%d0%bd/", "text": "Тази вечер за 28-и път фондация “Аскеер” връчва националните награди за постижения в театралното изкуство през изтеклия сезон. По традиция церемонията се провежда в театър “Българска армия”. На сцената ще излязат победителите в 10-те категории. От Фондация “Аскеер” обявиха, че този театрален сезон е бил изключително силен. Запазва се тенденцията значителна част от спектаклите да са по текстове на български драматурзи. В надпреварата за най-добро представление са “12 гневни”, постановка на Пламен Марков в театър “Възраждане”, “NеоДачници” на режисьора Иван Пантелеев в Народен театър “Иван Вазов” и “Танцът Делхи” под режисурата на Галин Стоев в Народния театър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Връчват наградите “Аскеер” за постижения в театралното изкуство"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d0%bf%d1%80%d0%b8%d0%b5%d0%bc%d0%b0-%d0%b2-%d1%80%d0%b8%d0%bc-%d0%bd%d0%b0%d1%80%d0%be%d0%b4%d0%b8%d1%82%d0%b5-%d0%bd%d0%b0-%d0%b1%d1%8a%d0%bb/", "text": "Българската и македонската делегации, водени от премиерите Бойко Борисов и Зоран Заев, участваха в официалния прием в българското посолство в Рим по случай Деня на българската просвета и култура и на славянската писменост. Българският министър-председател Борисов посочи, че след подписването на Договора за добросъседство, България и Република Македония са още по-близки като народи и работят активно по редица проекти. Зоран Заев определи отношенията между двата народа като приятелски и затова огромен принос има подписаният Договор за добросъседство миналата година в Скопие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Борисов на приема в Рим: Народите на България и Република Македония са още по-близки"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b7%d0%b0%d0%bf%d0%be%d1%87%d0%b2%d0%b0-%d1%81-%d0%bc%d0%b0%d1%87-%d1%81%d1%80%d0%b5%d1%89%d1%83-%d0%b2%d0%b8/", "text": "Най-добрият български тенисист Григор Димитров ще срещне Виктор Троицки (Сърбия) в първия кръг на започващото в неделя Откритото първенство на Франция. 27-годишният Димитров е поставен под номер 4 в схемата. Димитров има три победи и две загуби срещу Троицки. 32-годишният сърбин е 89-и в световната ранглиста. Димитров победи Троицки в последния мач между двамата на турнира на АТП в София през 2017 година в 6:3, 6:3. Сърбинът елиминира най-добрия български тенисист след 2:6, 6:3, 5:7, 7:5, 6:3 в първия кръг на “Ролан Гарос” през 2016 година. Десеткратният победител и поставен под номер 1 Рафаел Надал (Испания) започва с мач срещу Александър Долгополов (Украйна). Жребият в Париж беше изтеглен от олимпийските вицешампиони от Пьончан 2018 при танцовите двойки по фигурно пързаляне и трикратни световни шампиони Габриела Пападакис и Гийом Сисерон (Франция) . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Григор Димитров започва с мач срещу Виктор Троицки на “Ролан Гарос”\t\t\t"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b8-%d0%bf%d1%83%d1%82%d0%b8%d0%bd-%d1%81%d0%b5-%d1%81%d1%80%d0%b5%d1%89%d0%bd%d0%b0%d1%85%d0%b0-%d0%b2-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8/", "text": "Президентът на Русия Владимир Путин посрещна френския си колега Еманюел Макрон и съпругата му Брижит в бляскавия Константиновски дворец в Стрелна, югозападно от Санкт Петербург, предаде Франс прес. Първото посещение на френския президент в Русия ще продължи два дни. Той ще участва в Петербургския международния икономически форум – място за среща на руските делови среди, където е очакван и японският премиер Шиндзо Абе, посочва АФП. Придружаван от внушителна бизнес делегация, френският президент ще покаже волята си да продължи да прави бизнес с Русия въпреки твърде обтегнатите отношения, без обаче да отбягва трудните теми. “Независимо дали става дума за Украйна, Близкия изток, иранската криза или ситуацията в Сирия, или за начина, по който се отнасяме към модерния мултилатерализъм, аз мисля, че трябва да работим заедно за общи инициативи”, каза Макрон в началото на срещата с Путин. “Отношенията ни се развиват въпреки трудностите”, каза руският президент и добави, че двамата ще разискват “ключови международни въпроси, чието решаване е в интерес и на Франция, и на Русия”. Утре френският президент ще се изкаже пред Петербургския международен икономически форум, посочва АФП. Предвижда се да бъдат подписани и около петдесет споразумения в икономическата сфера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Макрон и Путин се срещнаха в Константиновския дворец край Санкт Петербург"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d1%81-%d0%bc%d0%b0%d0%b4%d1%83%d1%80%d0%be-%d1%81%d0%b5-%d0%b7%d0%b0%d0%ba%d0%bb%d0%b5-%d0%b7%d0%b0-%d0%b2%d1%82%d0%be%d1%80%d0%b8%d1%8f-%d1%81%d0%b8-%d0%bc%d0%b0/", "text": "Николас Мадуро се закле за втория си мандат като президент на Венецуела, предаде АФП. Мадуро се закле „да защитава и прилага Конституцията и да води всички революционни промени“ по време на церемония в Конституционното събрание, което бе свикано миналата година. Бившият шофьор на автобус, на 55 години,   в неделя на избори, бойкотирани от основната опозиция, както твърди „Франс прес“ и осъдени от някои държави, включително САЩ, които ги определиха като „фалшифицирани“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Николас Мадуро се закле за втория си мандат като президент на Венецуела"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b8%d1%81%d0%ba%d0%b0-%d0%b4%d0%b0-%d0%bf%d1%80%d0%b5%d0%be%d0%b4%d0%be%d0%bb%d0%b5%d0%b5-%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5-%d1%81/", "text": "Турция иска да преодолее проблемите си със Съединените щати и смята, че запазването на близко сътрудничество между двете страни е много важно, посочва управляващата Партия на справедливостта и развитието (ПСР) на президента Реджеп Тайип Ердоган в програмата си за предстоящите предсрочни избори следващия месец, предаде Ройтерс. ПСР също така заяви, че Турция ще продължи усилията си за установяването на ново и легитимно ръководство в Сирия, като добави, че си поставя за цел да възстанови добросъседските отношения и сътрудничеството с “новата Сирия”. Предсрочните парламентарни и президентски избори в Турция ще се състоят на 24 юни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Турция иска да преодолее проблемите със САЩ, заяви управляващата партия"}
{"url": "https://trud.bg/%e2%80%8b%d0%ba%d1%80%d0%b5%d0%bc%d1%8a%d0%bb-%d1%8e%d0%bb%d0%b8%d1%8f-%d1%81%d0%ba%d1%80%d0%b8%d0%bf%d0%b0%d0%bb-%d0%bc%d0%be%d0%b6%d0%b5-%d0%b4%d0%b0-%d0%b5-%d0%bd%d0%b0%d0%bf%d1%80%d0%b0%d0%b2/", "text": "Кремъл заяви днес, че няма основания да вярва в достоверността на  , която бе отровена с баща си през март в Англия, предаде Франс прес. “Нямаме никакво основание да вярваме на това. Все още не знаем в какво състояние е Юлия Скрипал, не знаем дали е направила тези изявления по своя собствена воля или под натиск”, каза пред журналисти говорителят на Кремъл Дмитрий Песков. “Не знаем къде се намира, при какви условия, нито дали правата ѝ са спазвани и дали е дееспособна”, добави Песков. Той отново нарече аферата Скрипал “безпрецедентна международна провокация” на Великобритания срещу Русия. 33-годишната Скрипал се появи вчера във видео на агенция Ройтерс, в което казва, че иска да се върне в Русия след възстановяването си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " ​Кремъл: Юлия Скрипал може да е направила вчерашното си изявление под натиск"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-%d0%b4%d0%b0-%d1%83%d0%ba%d1%80%d0%b5%d0%bf%d0%b2%d0%b0/", "text": "Турция ще продължи да укрепва икономическите и политическите си отношения с Европейския съюз, заяви президентът Реджеп Тайип Ердоган на представянето на предизборната програма на управляващата Партия на справедливостта и развитието, предаде ТАСС. “Турция ще продължи и в бъдеще да укрепва икономическите и политическите връзки с различни регионални структури, на първо място с ЕС”, посочи турският лидер. Ердоган също така обеща в случай на победа на предстоящите избори да включи Турция “в списъка на страните с високо ниво на доходите”. Предсрочните парламентарни и президентски избори в Турция ще се състоят на 24 юни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Ердоган: Турция ще продължи да укрепва икономическите и политическите си отношения с ЕС"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b8-%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80%d1%8a%d1%82-%d0%bd%d0%b0-%d0%ba%d0%b0%d0%bb%d1%83%d0%b6%d1%81%d0%ba%d0%b0/", "text": "Министърът на туризма Николина Ангелкова и Анатолий Артамонов, губернатор на Калужка област обсъдиха възможностите за сътрудничество в туризма. Двамата разговаряха в рамките на Петербургския международен икономически форум в Санкт Петербург. Двамата коментираха възможността за посещения на български представители на туристическия бизнес в Калужка област като се обединиха около мнението, че това би подпомогнало двустранното развитие на сектора. Теми на разговора бяха и възможностите за презентиране на България в Калужска област, представяне на областта на изложения в България и активизиране на контактите между регионалния и българския туристически бизнес. Министър Ангелкова посочи, че пазар Русия е сред основните за входящ туризъм у нас и през миналата година заема 5-о място при чуждестранните посещения в България. За нас е от ключово значение да се надгражда доброто партньорство и да предлагаме все по-добър и висококачествен продукт на руските туристи, заяви министърът. Анатолий Артамонов каза, че ще подкрепи и ще съдейства за реализация на всяка инициатива, която ще подпомогне нарастването на двустранния туристопоток, както и за повишаването на разпознаваемостта на дестинация България в Калужка област. И допълни, че има готовност да посети страната и на място да опознае възможностите за туризъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Ангелкова и губернаторът на Калужска област обсъдиха възможностите за сътрудничество в туризма"}
{"url": "https://trud.bg/%d1%80%d1%83%d1%81%d0%ba%d0%be%d1%82%d0%be-%d0%bc%d0%be-%d0%bd%d0%b8%d1%82%d0%be-%d0%b5%d0%b4%d0%b8%d0%bd-%d1%80%d1%83%d1%81%d0%ba%d0%b8-%d0%b7%d0%b5%d0%bd%d0%b8%d1%82%d0%bd%d0%be-%d1%80%d0%b0%d0%ba/", "text": "Нито един зенитно-ракетен комплекс на руските въоръжени сили не е преминавал руско-украинската граница, заяви руското министерство на отбраната в отговор на обявените днес изводи на международния екип, който разследва свалянето над Украйна през 2014 г. на самолета на малайзийските линии, изпълняващ полет MH17, предаде ТАСС. Според международния разследващ екип ракетата “Бук”, която е свалила самолета, е била на въоръжение на руската 53-а зенитна ракета бригада, базирана край град Курск, откъдето е била прехвърлена в Източна Украйна. “Запознахме се с изявленията на днешната пресконференция на представителите на международната следствена група по разследване на катастрофата на малайзийския Боинг, изпълняващ полет МН17 в небето над Украйна. Нито един зенитно-ракетен комплекс на руските въоръжени сили никога не е преминавал руско-украинската граница”, заяви руското министерство на отбраната. Русия е предоставила изчерпателни доказателства, че катастрофата на Боинга се дължи на използване на украински зенитно-ракетен комплекс “Бук”, заяви министерството. Международната следствена група е изключила от разследването на обстоятелствата показания на свидетели на трагедията, че ракетата е била изстреляна от територия под контрола на украинските въоръжени сили. Следователите са обосновали изводите си само с компютърно редактирани изображения от социалните мрежи, отбеляза руското министерство на отбраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.24", "title": " Руското МО: Нито един руски зенитно-ракетен комплекс не е преминавал руско-украинската граница"}
