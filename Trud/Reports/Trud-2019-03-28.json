{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d1%81%d0%b8%d0%b3%d0%bd%d0%b0%d0%bb-%d0%b2-%d1%83%d0%ba%d1%80%d0%b0%d0%b9%d0%bd%d0%b0-%d0%b7%d0%b0-%d0%b7%d0%bb%d0%be%d1%83%d0%bf%d0%be/", "text": "Проверяват се сигнали, постъпили от българската общност в Украйна, за злоупотреби в българските училища на територията на страната. Става дума за български училища, регистрирани в малки населени места в района на Одеса и Болград, обясни пред   председателят на Парламентарната комисия за българите в чужбина Андон Дончев: „Имаме постъпили сигнали от нашата общност в Украйна, че има редица училища, които се возят само на документи, а в действителност не функционират. Имаме сигнали за няколко училища в едно малко населено място, където не би могла да има толкова ученици, които да ходят в няколко училища. Вече има осъществени редица проверки. Имаме и сигнали за училища, които са в сгради, които съвсем не са приспособени за училища“. Министерството на външните работи и Министерството на образованието и науката ще търсят възможности за финансова помощ, с която да бъде възстановено отпечатването на вестниците на българската общност в Украйна, стана ясно още на заседание на Парламентарната комисия за българите в чужбина. Причината от 1 януари изданията „Роден край“ и „Българите вчера, днес и утре“ да не излизат от печат са законодателни промени в Украйна, а необходимата сума за отпечатването им до края на годината е близо 100 хиляди лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Проверяват сигнал в Украйна за злоупотреби в български училища в страната"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-14/", "text": "Министър-председателят Бойко Борисов и ръководената от него българска делегация пристигнаха в Букурещ, където утре предстои да се проведе Четиристранната среща на високо равнище между България, Гърция, Румъния и Сърбия. Лидерите на четирите балкански държави се събират в този формат по инициатива на министър-председателя Борисов, като това ще бъде седмата им среща, домакинствана по ред от Румъния. Премиерите Бойко Борисов, Алексис Ципрас, Виорика Дънчила и президентът Александър Вучич ще обсъдят напредъка по общите проекти в региона в сферите на транспорта, инфраструктурата и енергетиката. Фокус на срещата ще бъде задълбочаването на регионалното сътрудничество и развитието на добросъседските отношения. В рамките на утрешния ден ще се състои и съвместно заседание на правителствата на България и на Румъния. Разговорите между двете делегации включват теми от сферата на икономиката, транспорта и сигурността. Развитието на търговско икономическото сътрудничество ще бъде акцент с оглед на нарастването на стокообмена с Румъния с близо 7% през изминалата година и на изразения от двете страни интерес за насърчаване на взаимодействието в областта на малките и средни предприятия. Ще се разгледат възможностите за задълбочаване на връзките между румънския и българския бизнес, по-специално в сферата на иновациите и високите технологии. Подобряването на условията за корабоплаване в общия българо-румънски участък на река Дунав, както и транспортната свързаност между двете страни ще бъде друг акцент от двустранните разговори в Букурещ. Разширяването на транспортните връзки по р. Дунав е от съществено значение за улесняването на трафика, активизирането на контактите между бизнеса и хората от двете страни, както и на туристическия обмен. Акцент в разговорите ще бъде и сътрудничеството в областта на превенцията, готовността и реагирането при извънредни ситуации, природни и причинени от човека бедствия и пожари. България и Румъния ще обсъдят също така енергийни теми и въпроси от европейския дневен ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Министър-председателят Бойко Борисов и ръководената от него българска делегация пристигнаха в Букурещ"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d1%81%d0%b2%d0%b8%d0%ba%d0%b2%d0%b0-%d1%80%d0%b5%d1%84%d0%b5%d1%80%d0%b5%d0%bd/", "text": "Румънският президент Клаус Йоханис заяви, че ще свика референдум за спорната правосъдна реформа на управляващите социалдемократи. Държавният глава поиска вотът да се състои на 26 май- датата на която ще се проведат и избори за Европейски парламент, съобщи  Р. В телевизионно обръщение Йоханис заяви, че управляващата левица „продължава атаките срещу правосъдната система, които започнаха, когато тя пое властта“.", "date": "2019.03.28", "title": " Румънският президент свиква референдум за спорната правосъдна реформа"}
{"url": "https://trud.bg/%d1%81%d0%b5%d0%b3%d0%b0-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%bd%d0%b0-%d1%81%d0%bf%d0%be%d1%80%d1%82%d0%b0-%d0%b5-%d0%ba%d0%be%d0%bb%d0%ba%d0%be%d1%82%d0%be-%d0%b7%d0%b0%d0%bf%d0%bb/", "text": "Сега бюджетът на целия ни спорт от 90 милиона лева е колкото заплатата на играч от НБА – каза с болка славният Атанас Голомеев, който през август официално ще влезе в Залата на славата на световния баскетбол. – Огромен вакуум се образува между предишното поколение и сегашното. От 20 години ни няма на картата на Европа. Закъсахме финансово, нямаме никаква държавна политика за спорта, но и не е самото това. Той призна, че липсва механизъм, с който да бъдат регулирани процесите в родната федерация.  „Бил съм свидетел на това как се молим на баскетболистите да играят за националния отбор – продължи 208-сантиметровият гигант. – Навремето за нас това беше чест. Сега, когато получат атрактивно предложение от чужбина, нищо не може да ги спре да отидат навън.“  Именно държавата преди време спира Голомеев да продължи кариерата си в НБА, като интерес към него има от „Ню Йорк Никс“ , а после и от новосъзданения „Барселона“. Испанският гранд дори му предлага колосалната за онова време заплата от 200 000 долара. Въпреки че се разминава с апетитните оферти, Голомеев не съжалява. Така е трябвало да стане. На две европейски първенства – през 1973 и 1975 г. той е избран за топреализатор, като отбелязва общо 316 точки. Попада в идеалния отбор на 4 първенства на континента. А докато учи и играе в Канада отбелязва най-много точки в един мач като гост – 57, рекордът все още недостижим. През 1991-а е избран в топ 50 на най-добрите баскетболисти в света за всички времена. Българинът е и сред най-добрите центрове в историята на Европа. „Винаги съм играл с нагласата, че можем да победим всички и сме го доказвали – казва 71-годишният ветеран, който и до днес е запазил състезателното си тегло от 104 кг. – Не се плашех от никой! А за да станеш реализатор, сам можеш ли да го направиш? Естествено, че съотборниците ми бяха чудесни играчи, каквито сега трудно се намират и в Европа.“  И допълва, че признанието да влезе в Залата на славата не е само за него, а за цялото негово поколение. Научава новината докато кара ски в Италия заедно с внуците. Самата церемония по награждаването ще бъде в Пекин през август в навечерието на световното първенство.  „Вероятно съм изиграл мача на мечтите си, щом вече стигнах дотук да съм музеен експонат“, каза с усмивка Голомеев. По време на състезателната си кариера той се сдобива със страховития прякор Змея. „Много обичах да похапвам – разкрива той. – И понеже винаги седях на късата страна на дългата маса и кой каквото не яде, прехвърляше към мен и оттам ми излезе прякорът, към който сега гледам с чувство на хумор.“ Три години Атанас Голомеев е президент на ,родната федерация (1991 – 1993). Тогава държавата му осигурява 17 процента от бюджета, а останалите се налага сам да намира. „Направих фирми, продавахме столове, дезодоранти… Тогава си казах: „Добре, защо да не се казва федерация Голомеев, след като събирам 80% от бюджета…“   Снимки СПОРТАЛ, СПИСАНИЕ „СПРИНТ“", "date": "2019.03.28", "title": " Сега бюджетът на спорта е колкото заплата в НБА"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%be%d1%81%d1%82%d0%b0%d0%b2%d0%b0-%d0%bd%d0%b0%d1%87%d0%b5%d0%bb%d0%be-%d0%bd%d0%b0-%d0%bd%d0%b0%d1%82/", "text": "Посланиците на държавите от НАТО са удължили днес за втори път мандата на генералния секретар на пакта Йенс Столтенберг с две години, до 30 септември 2022 година. Това съобщи пресслужбата на алианса, цитирана от БТА. Генералните секретари разполагат с първоначален мандат от четири години. Столтенберг встъпи в длъжност през 2014 г., а през 2017 г. мандатът му бе удължен до 2020 година. В съобщението се посочва, че всички съюзници изразяват подкрепа за работата на Столтенберг. Съюзниците отбелязват неговите усилия за обновяването на пакта и подготовката му за бъдещето.", "date": "2019.03.28", "title": " Йенс Столтенберг остава начело на НАТО до 2022 година"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d1%81%d0%ba%d0%b0%d0%bd%d0%b4%d0%b0%d0%bb%d1%8a%d1%82-%d1%81-%d0%b0%d0%bf%d0%b0%d1%80%d1%82%d0%b0/", "text": "„Тази координирана атака наистина нямаше как да бъде оставена без реакция. Ние в ПП ГЕРБ сме показали, че винаги носим отговорност, дори и тогава, когато няма доказателство за вина, за разлика от нашите опоненти, които пък даже при повдигнати обвинения са горди да поставят подобни персони като водачи на евролистите си“, каза новият председател на ПГ на ГЕРБ Даниела Дариткова в предаването „Очи в очи“ по  . „Ние сме постъпили така от съзнанието за морална отговорност, а в политиката отговорност се носи именно чрез оставки и на избори, разбира се. Вярвам, че по този начин сме прекратили всички инсинуации по темата. Прекратили сме и сме преодолели кризата, защото трябва да бъдем единни. Вярвам, че ще излезем по-стабилни след тази криза и ще вървим напред, защото за нас сега голямото предизвикателство са именно европейските избори”, добави тя. Дариткова заема поста, след като вчера Цветан Цветанов   след скандала „Апартамент гейт”. Дариткова била информирана снощи,че е предложена да заеме неговото място. Дариткова коментира и решението на депутатите от БСП от миналия месец да напуснат пленарната зала. „Днес отново отправям покана към тях, защото смятам, че те също носят отговорност за функционирането на това Народно събрание и решението, което са взели, би следвало да бъде ревизирано. Откъснали са се, както от парламентарната действителност, така и от проблемите на българските граждани, предвид пресконференциите, които правят напоследък. Има едно залитане към жълтата тематика”, коментира Дариткова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.28", "title": " Даниела Дариткова: Скандалът с апартаментите е координирана атака срещу ГЕРБ"}
{"url": "https://trud.bg/%d0%bd%d0%be%d0%b2%d0%b0-%d0%b7%d0%b0%d1%80%d1%8f%d0%b4%d0%bd%d0%b0-%d1%81%d1%82%d0%b0%d0%bd%d1%86%d0%b8%d1%8f-%d0%b7%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bc%d0%be%d0%b1%d0%b8%d0%bb/", "text": "Утре в 11.30 часа ще бъде  пусната в експлоатация нова зарядна станция за електромобили. Станцията се намира на ъгъла на ул. „Московска“ и ул. „11 август“. На събитието ще присъстват зам.-кметът Дончо Барбалов и зам.-кметът Йоана Христова. Станцията дава възможност за заряд на 100% от предлаганите на пазара електромобили, като за 40 мин. водачите на автомобили с нулево ниво на вредни емисии могат да заредят 20% от капацитета на батерията си. По този начин те ще гарантират безпроблемно използване на своите електромобили в рамките на деня. За пълен заряд са необходими 5 часа. Станцията е предоставена от КИА Моторс България.", "date": "2019.03.28", "title": " София с нова зарядна станция за електромобили"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d0%b1%d0%bb%d0%b0%d0%b3%d0%be%d0%b4%d0%b0%d1%80%d1%8f-%d0%bd%d0%b0-%d0%bf%d1%80%d0%b5%d0%bc%d0%b8/", "text": "Благодаря на премиера и лидер на ГЕРБ, както и на политическото ръководство за номинацията да бъда председател на парламентарната група. Това каза обявената за председател на ПГ на ГЕРБ д-р Даниела Дариткова в предаването „Лице в лице“ по bTV. Тя поясни, че е била предложена за   от премиера и лидер на ГЕРБ Бойко Борисов и от досегашния председател на ПГ на ГЕРБ Цветан Цветанов. „Искам да благодаря на премиера и лидера на ПП ГЕРБ за доверието, както и на политическото ръководство, защото номинацията дойде от тях. Приемам я с отговорност и съзнание за предизвикателствата, които ме очакват. Работата на председател на парламентарната група е организационно-комуникационно и вярвам, че с подкрепата на моите колеги ще мога да се справя с нея“, обясни Дариткова. Тя обясни, че е имало много номинации и всички са били обсъдени. Дариткова добави, че ще се стреми диалогичните опити на Цветан Цветанов и ще се опитва да намира здравия консенсус в Народното събрание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Даниела Дариткова: Благодаря на премиера и на ръководството на ГЕРБ за номинацията да бъда председател на парламентарната група"}
{"url": "https://trud.bg/%d0%b4%d0%b4%d1%81-%d0%b7%d0%b0-%d1%84%d0%b5%d1%80%d0%bc%d0%b5%d1%80%d0%b8-%d0%b8-%d0%be%d0%b1%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d1%81%d1%83%d0%b1%d1%81%d0%b8%d0%b4%d0%b8%d0%b8%d1%82/", "text": "Годишните данъчни декларации за доходите на гражданите (включително земеделските производители) се подават от 10 януари до 30 април. Затова в рубриката на “Труд” “Данъчна консултация” представяме позицията на НАП за това какъв е редът за облагане на субсидиите на фермерите с данък върху доходите и ДДС. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Гражданин е бил земеделски стопанин, но от 1 октомври 2018 г. прекратява дейността си по производство на непреработени продукти от селско стопанство. Преди това обаче е получавал субсидии от Фонд “Земеделие” и е продал цялата си продукция. Очаква се да получи субсидии и през 2019 г., когато вече няма да осъществява дейност като земеделски стопанин. Подадено е искане за дерегистрация по Закона за данък върху добавената стойност (ЗДДС), но същата е отказана от органите по приходите. От Агенцията по вписванията са го уведомили, че заличаване на Булстата може да се направи от лицето, когато същият вече не му е нужен. Поставени са следните въпроси: 1. По коя норма от Закона за данъците върху доходите на физическите лица (ЗДДФЛ) ще се облага полученият доход от субсидии и кое приложение към годишната данъчна декларация (ГДД) трябва да се подаде? 2. Кога може да се извърши дерегистрация по ЗДДС? 3. Кога може да се заличи регистрацията по Булстат? I Облагане на субсидиите за земеделски стопанин Данъчното третиране на субсидиите би могло да се диференцира в зависимост от предназначението им. Ако субсидията е получена във връзка с дейността по производство на непреработена или преработена селскостопанска продукция, същата се счита за облагаем доход от друга стопанска дейност по чл. 29, ал.1, т.1 (доходът на регистрирани земеделски стопани се намалява с разходи за дейността в размер на 60%), или т. 2, б.”а” от ЗДДФЛ (доходът на физическите лица от селскостопанска продукция се намалява с разходи за дейността в размер на 40%), в зависимост от качеството на лицето. В този случай следва да се попълни Приложение №3 към годишната данъчна декларация (ГДД). Субсидиите, които попадат в чл. 29, ал.1, т.1 или т.2, б.”а” от ЗДДФЛ са обвързани със стопанската дейност на лицата по производство на преработена или непреработена продукция. Във връзка с горното, ако физическото лице не влага, съответно не използва получената субсидия за извършване на стопанска дейност, същата ще се определи по реда на раздел VІ на ЗДДФЛ “Доходи от други източници” и ще формира облагаем доход, съгласно чл. 35, т.6 от ЗДДФЛ, т.е. облага се брутната сума на получената през данъчната година субсидия. В тези случаи получената субсидия следва да се декларира в Приложение №6 на годишната данъчна декларация по чл.50 от ЗДДФЛ. При условие, че лицето е прекратило дейност по производство на непреработени или преработени селскостопански продукти следва да облага и декларира получените след това субсидии по реда на чл.35, т.6 от ЗДДФЛ в приложение №6 към ГДД. Това условие ще важи и за 2019 г., ако лицето продължава да е регистриран земеделски стопанин, но не осъществява селскостопанска дейност през съответната година. В конкретния случай щом фермерът преустановява дейността си от 1 октомври 2018 г. може да се предположи, че през 2019 г. няма да е регистриран земеделски стопанин. Промени за доходите от 2019 г. Извършена е промяна в ЗДДФЛ (обнародвана с ДВ, бр. 98 от 2018 г., в сила от 01.01.2019 г.) и в чл. 38 е добавена нова алинея 15, съгласно която с окончателен данък се облага брутната сума на придобитите от физически лица, нерегистрирани като земеделски стопани, облагаеми доходи, получени под формата на държавни помощи, субсидии и друго подпомагане от Европейския фонд за гарантиране на земеделието, от Европейския фонд за развитие на селските райони и от държавния бюджет. Ставката на данъка е 10% за доходите по чл. 37 и чл. 38, ал. 5, 8, 10, 11, 12, 14 и 15. Данъкът по чл. 46 за доходите по чл. 38, ал. 15 се удържа и внася от администратора на съответната помощ в срок до края на месеца, следващ тримесечието на придобиването на дохода (чл. 65, ал. 14 ЗДДФЛ – нова).  Не са задължени да подават ГДД лицата, които са получили само доходи, облагаеми с окончателен данък по чл. 38 с изключение на тези по чл. 50, ал.1, т.3 от закона. II Облагане с ДДС При преустановяването на доставките, лицето може да направи прекратяване на регистрацията по ЗДДС съгласно чл. 108, ал.1, т.1 от закона. В чл. 108, ал.1, т.1 от ЗДДС е посочено, че основание за дерегистрация по избор възниква за лице, регистрирано на основание чл. 96, 97, чл. 98, ал. 3 или чл. 100, ал. 1 от ЗДДС, когато отпадне съответното основание за задължителна регистрация. Предвид разпоредбата на чл. 108, ал. 2 от ЗДДС регистрираните лица по избор съгласно чл. 100 от ЗДДС нямат право да прекратят регистрацията си на основание ал. 1 на чл. 108 от ЗДДС, по-рано от 24 месеца, считано от началото на календарната година, следваща годината на регистрацията по ЗДДС. От изложените в запитването факти става ясно, че земеделският производител е регистриран по ЗДДС на основание чл. 100 от закона през 2008 г. За да се дерегистрирате по избор е необходимо облагаемия оборот за последните 12 месеца преди текущия да е под 50 хил. лв. В този случай земеделския производител има възможност да изберете кога да подаде заявление за дерегистрация до компетентната териториална дирекция на Националната агенция за приходите. По отношение на въпроса свързан със субсидиите следва да имате предвид, че на основание чл. 26, ал.3, т.2 от ЗДДС, данъчната основа по ал. 2 се увеличава с всички субсидии и финансирания, пряко свързани с доставката. Предвид изречение първо на чл. 26, ал. 2 от ЗДДС, данъчната основа се определя на базата на всичко, което включва възнаграждението, получено от или дължимо на доставчика във връзка с доставката, от получателя или от друго лице, определено в левове и стотинки, без данъка по този закон. В §1, т.15 от Допълнителните разпоредби на ЗДДС е дадена дефиниция на понятието “Субсидии и финансирания, пряко свързани с доставка”. Това са субсидиите и финансиранията, чието отпускане е пряко обвързано с цената на предоставяни стоки или услуги. Не са субсидии и финансирания, пряко свързани с доставка, субсидиите и финансиранията, предназначени единствено за: а) покриване на загуби; б) финансиране на разходи, включително за придобиване или ликвидация на активи. От изложената в запитването фактическа обстановка не може да се направи категоричен извод, дали със субсидиите следва да се увеличи данъчната основа или не. В случай, че субсидиите, които получава земеделският производител са пряко обвързани с предоставяните стоки, същите подлежат на облагане с ДДС и ще участват при формиране на оборота. Ако получените субсидии са свързани с покриване на загуби, финансиране на разходи, включително за придобиване или ликвидация на активи не подлежат на облагане с ДДС и не участват в облагаемия оборот. III Заличаване на номер Булстат По отношение на въпроса, свързан със заличаване на номер Булстат преди дерегистрацията по ЗДДС, следва да имате предвид, че в ЗДДС и ППЗДДС не се съдържат норми, уреждащи момента на заличаване на номера от регистър Булстат. Относно подаване на декларацията по чл.50 от ЗДДФЛ, същата може да се подаде от физическото лице получател на дохода, като то се идентифицира с ЕГН. Дали номерът в регистър Булстат е необходим на лицето за получаване на последващи плащания – субсидии, следва да се прецени от него.", "date": "2019.03.28", "title": " ДДС за фермери и облагане на субсидиите"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b5-%d0%bf%d1%80%d0%b8%d0%b2%d0%b8%d0%ba%d0%b0%d0%bb%d0%b0-%d1%82%d1%83%d1%80%d1%81/", "text": "Министърът на външните работи Екатерина Захариева е извикала в Министерството турския посланик в София Хасан Улусой по повод на твърденията на турския ѝ колега, че Анкара се е намесила в поправките на Закона за вероизповеданията, съобщава  . По-рано беше съобщено, че Чавушоглу е заявил, че Анкара се е намесила в поправките на Закона за вероизповеданията. По думите му Турция е в контакт със София за намиране на решение за дълговете на Главното мюфтийство. Според турския външен министър предложените поправки в Закона за вероизповеданията са били срещу всички видове основни права и свободи и нарушавали правата. Той направи коментара си в реч в Текирдаг вчера вечерта. Турският първи дипломат допълни, че „сега Главното мюфтийство има някои дългове, в замяна на тях искаха да продадат собствените му имоти“ и в опит да се намери решение, той се свързал със София. По думите на Чавушоглу за Анкара отношенията с България са съседски във всички аспекти и стремежът е те да са в интерес и на двете страни. Той допълни, че се засилва правната основа на българо-турските отношения. „Подписвайки всякакъв вид спогодби, особено в сферата на социалната сигурност, Турция прави всичко възможно хората с турски произход и турско гражданство в чужбина да не бъдат жертви,“ поясни турският външен министър. Той добави, че Анкара „ден и нощ работи за интересите на турските общности в чужбина и това е един от приоритетите на външната политика на страната“. Мевлют Чавушоглу изтъкна, че не е безразличен към въпроса за липсата на двойно гражданство на някои от живеещите в Турция преселници и проблемите, с които те се сблъскват поради това. България разрешава двойното гражданство, но някои от преселниците в Турция нямат турско гражданство. По искане на Чавушоглу бе проведен телефонен разговор с българския ѝ колега Екатерина Захариева, съобщиха от МВнР. В рамките на разговора турският външен министър изразил притеснения, че поправките в българския Закон за вероизповеданията са насочени срещу мюсюлманската общност. Захариева информирала своя колега, че измененията в закона, които са внесени от народни представители, не са насочени срещу нито едно вероизповедание в страната, а напротив – гарантират равнопоставено третиране на всички регистрирани вероизповедания. България не може да приеме намеса от чужда държава в законодателния си процес и такава не е била допускана, отбелязват от Външно и подчертават, че изказването на Чавушоглу е дни преди местните избори в Турция. Преди това твърденията на турския външен министър Чавушоглу бяха подложени на съмнение от Главното мюфтийство в България. Пред „Хоризонт“ говорителят на Мюфтийството Джемал Фаик заяви: „Сега чувам от вас за подобно изявление от външния министър на Турция, но България е една суверенна държава и не мисля, че има външна намеса, но ако има такава, тези въпроси би трябвало да ги насочите към лицата, които кореспондират на високо държавно ниво“. От Мюфтийството приветстваха окончателните поправки, които бяха приети с гласовете на депутатите от ГЕРБ и БСП. Според решението вероизповеданията, които получават държавна субсидия, ще могат да се финансират и от чужбина и няма да са задължени да декларират даренията си пред държавата. Беше окончателно одобрена и поправката, която позволява задълженията на Главното мюфтийство към държавата да бъдат разсрочени за десет години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.28", "title": " Екатерина Захариева е привикала турския посланик, заради твърденията, че Анкара се е намесила в Закона за вероизповеданията"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d1%82%d1%83%d1%80%d1%86%d0%b8%d1%8f-%d1%81%d0%bc%d1%8f%d1%82%d0%b0-%d1%87%d0%b5-%d0%bf/", "text": "Поправките в българския Закон за вероизповеданията са насочени срещу мюсюлманската общност. Това е заявил турският външен министър Мевлют Чавушоглу по време на разговор с външния министър Екатерина Захариева, съобщава БГНЕС. По повод изявленията на външния министър на Република Турция Мевлют Чавушоглу ви информираме, че по негово искане бе проведен телефонен разговор с вицепремиера и министър на външните работи Екатерина Захариева, съобщиха от пресцентъра на МВнР. По време на разговора Чавушоглу изрази притеснения, че поправките в българския Закон за вероизповеданията са насочени срещу мюсюлманската общност. Вицепремиерът Захариева информира своя колега, че измененията в закона, които са внесени от народни представители, не са насочени срещу нито едно вероизповедание в страната, а напротив – гарантират равнопоставено третиране на всички регистрирани вероизповедания. България не може да приеме намеса от чужда държава в законодателния си процес и такава не е била допускана. Обръщаме внимание, че изказването на министър Чавушоглу е дни преди местните избори в Турция и практиката неведнъж е показвала, че използването на добросъседските отношения в такива ситуации обикновено не е от полза за никого.    ", "date": "2019.03.28", "title": " Външният министър на Турция смята, че поправките в българския Закон за вероизповеданията са насочени срещу мюсюлманската общност"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%ba%d0%bf%d0%ba%d0%be%d0%bd%d0%bf%d0%b8-%d0%be%d1%82%d0%b3%d0%be%d0%b2%d0%be%d1%80%d0%b8-%d0%bd%d0%b0/", "text": "Председателят на комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев отговори на твърденията, че също е замесен в скандала с апартаментите, като си е купил жилище на много по-ниска цена от реалната. Той показа и копия от нотариалните актове на две свои жилища. Според Антикорупционен фонд Георгиев не е декларирал като лична собственост плоския покрив на сградата, в която живее. Ето и целия текст на позиоцията на Пламен Георгиев: В предаването „бТВ Новините“ от 27 март 2019 г. бе извършена груба манипулация, целяща единствено да ме дискредитира като Председател на КПКОНПИ с несъстоятелни твърдения за разминаване в имотната ми декларация. Напълно съм наясно, както с причините, така и с истинските автори на това активно мероприятие. През последните години ръководената от мен Комисия постигна съществени резултати в противодействието на корупцията и отнемане на незаконно придобито имущество. Бяха отнети и запорирани имоти с недоказан произход за милиарди лева, което неминуемо засегна интересите на много хора. И ответната реакция на засегнатите не закъсня. Извършената срещу мен медийна манипулация е част от тази ответна реакция, организирана от обвиняеми и подсъдими лица, чието имущество е блокирано от Комисията, но които продължават да имат силно влияние и възможности за въздействие в телевизионните медии и да контролират неправителствени  организации. Тези лица водят целенасочена компроматна кампания срещу мен, използваща всякакви средства. Те няма да ме уплашат и няма да ме отклонят от пътя, по който съм поел, заемайки длъжността председател на Антикорупционния държавен орган. Напротив, опитите да бъда дискредитиран показват само едно – аз и ръководената от мен Комисия добре си вършим работата. И колкото по-отчаяни стават в стремежа си да ме оклеветят, толкова по-уверен ме правят за постигнатите резултати. Няма да назовавам имената им, но по делата на Комисията ще ги разпознаете. А колкото до твърденията на т.н. „Антикорупционен“ фонд, че не съм декларирал като лична собственост плоския покрив на сградата, в която живея, както и опитът изкуствено създаденият казус с моя апартамент да бъде пришит към имотните скандали от последните дни, намирам същите за крайно тенденциозни. Представителката на фонда Лора Георгиева, коментираща осъществената от мен сделка в предаването, явно има добри математически способности, поне при изчисляването на „пазарните“ цени на имотите. Предвид твърдението й, че реалната пазарна цена на закупения и заплатен от мен апартамент не била 293 хиляди лева, а 670 хиляди лева, заявявам напълно сериозно, че съм готов веднага да й продам апартамента на тази „реална“ според нея цена. А сега някои факти за непредубедените наблюдатели: С нот.акт за покупко-продажба на недвижим имот № 193 от 26.04.2017 г. Пламен Георгиев и съпругата му са придобили собствеността върху апартамент, находящ се гр. София, ул. проф. Георги Павлов №21 за сумата 150 000 евро, равняващи се на 293 374,50 лв., от които 103 874,50 лв. заплатени по банков път след изповядване на сделката, а остатъкът от 189 500 лв. заплатена чрез кредит, отпуснат от „Първа инвестиционна банка“ АД съгласно договор за банков кредит от 24.04.2017 г. Сумата 103 874,50 лв. има за произход продажба на собствен на продавача наследствен недвижим имот, находящ се в гр. София, ж.к. Люлин с площ от 103 кв. м., продаден за сумата от 129 084 лв. Във връзка с твърденията, че сделката е сключена за цена, значително по-ниска от данъчната оценка на имота в размер на 452 785,70 лв., следва да се има предвид, че тази сума според Удостоверение за данъчна оценка изх.№ 7221014673/ 08.03.2017 г. на Столична община, ДОП, отдел ОП- Слатина, включва и оценката на „тераса на второ ниво“ на площ от 186,57 кв. на стойност 197 479,70 лв. Въпросната тераса обаче не е част от жилището, а представлява тераса-покрив, която е обща част на сградата по смисъла на чл. 38 от Закона за собствеността, поради което не е обект на индивидуални собственически права и не подлежи на деклариране от страна на етажните собственици. Константна е практиката на Върховния касационен съд, че покривът на сградата, вкл. и когато може да се ползва като терасата на едно от жилищата, се включва в общите части на сградата, при което наличието на достъп до него само от един от обектите не променя тази му характеристика /Решение № 75 от 26.02.2010 г. по гр.д. № 395/ 2009 г. на 2 г.о., Решение № 220 от 18.10.2013 г. по гр.д.№ 2922/ 2013 г. на 1 г.о., Решение № 54 от 18.05.2018 г. по гр.д. № 1493/ 2017 г. на 1 г.о./. На това основание е очевидно, че припадащите се на терасата-покрив 197 449,70 лв. следва да бъдат приспаднати от данъчната оценка на обекта. При това положение данъчната оценка на имота, представляваща сбора от оценките на елементите, формиращи придобитото жилище, всъщност е 255 306 лв., т.е. значително по-малка от договорената и заплатена продажна цена в размер на 293 374,50 лв. Това е цената, върху която са заплатени дължимите за прехвърлянето данъци и такси, съгласно чл.46, ал.2, т.1 от Закона за местните данъци и такси. Колкото до придобитите през 2012 г. недвижими имоти /апартамент с две подземни паркоместа, закупен с Нот.акт № 195 от 09.07.2012 г./ и подземно паркомясто /закупено с Нот.акт № 166 от 07.10.2014 г./, моля да се има предвид, както следва: Цената, заплатена от купувачите по първата сделка, е в размер на левовата равностойност на 106 000 евро, т.е. 207 317,98 лв. Данъчната оценка на обектите е в общ размер не на 264 310,30 лв., колкото по неизвестни за мен причини е посочено в нотариалния акт, а 165 192,70 лв. /според Удостоверение за данъчна оценка ДСЛ19-ГР94-10/28.03.2019г., при което е очевидно, че уговорената и заплатена продажна цена е в размер, значително по-голям от данъчната оценка. Следва да се има предвид също така, че според законодателството към момента на сключване на сделките от 2012 г. и 2014 г. паркоместата не бяха възприети като годен обект на право на собственост, при което гражданите заплащаха за такива на собствен риск, за да обезпечат нуждата си за паркиране на собствените си моторни превозни средства. Едва с промените в Закона за устройство на територията /ДВ, бр.101 от 2015 г./ беше създадена нова ал.4 на чл.37 от ЗУТ, според която в сграда в режим на етажна собственост необходимите места за паркиране се осигуряват с инвестиционния проект, вкл. чрез предвиждане на отделни места за паркиране със статут не на самостоятелни обекти, а на принадлежност към  съответните самостоятелни обекти в сградата /т.3/. Следователно, към онзи момент по принцип би било оправдано закупуване на паркоместа на цена, по-малка от данъчната им оценка, тъй като от формално правна гледна точка такива договори са имали невъзможен предмет. Както стана ясно обаче, за предмета на сделката от 2012 г., включващ апартамент и 2 бр. паркоместа, съм заплатил цена, значително надхвърляща данъчната оценка на обектите. С посочването на горните факти считам, че съм направил всичко необходимо за задоволяване на обществения интерес към имущественото ми състояние по начин, който не поставя под съмнение законността и почтеността на действията ми. Пламен Георгиев, председател на КПКОНПИ  ", "date": "2019.03.28", "title": " Председателят на КПКОНПИ отговори на твърденията, че също си е купил апартамент на по-ниска цена\t\t\t"}
{"url": "https://trud.bg/%d0%bf%d0%bb%d0%b0%d0%bd%d0%b8%d1%80%d0%b0%d1%82-%d0%bc%d0%b5%d1%82%d1%80%d0%be-%d0%b4%d0%be-%d1%81%d1%82%d1%83%d0%b4%d0%b5%d0%bd%d1%82%d1%81%d0%ba%d0%b8-%d0%b3%d1%80%d0%b0%d0%b4/", "text": "Столичната община планира разширение на метрото до Студентски град, увери шефът на дирекция „Климат“ Теодора Полимерова комисията по екология в Столичния общински съвет. Директорът на столичния Метрополитен Стоян Братоев потвърди пред „Труд“, че общината не се е отказала от изграждането на 4-те спирки от станция „Витоша“ до центъра на Студентски град. Реализацията на участъка е предвидена в по-далечна перспектива и за него още няма устройствен план. В момента се изграждат други участъци от метрото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Планират метро до Студентски град"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%81%d0%bb%d0%b5%d0%b4%d0%b2%d0%b0%d1%89%d0%b8%d1%8f%d1%82-%d0%bc%d0%b0%d0%bd%d0%b4%d0%b0%d1%82-%d1%81%d0%be-%d1%89%d0%b5/", "text": "През следващия мандат Столична община ще има заместник-кмет по сигурността, но избран от друг кмет и друго мнозинство. Това заяви лидерът на БСП-София Калоян Паргов след днешната сесия по сигурността на СОС. Той коментира това по повод отчетената дейност в тази област от страна на управляващите и пропуските в работата им, които от групата на социалистите в СОС посочиха, съобщиха от пресцентъра на партийната структура. „По темата „Сигурност в града“ има още много какво да се желае от Столична община от гледна точка на мерки и бюджетиране, коментира Калоян Паргов. – Въпроса за заместник-кмет по сигурността, който поставяме от началото на този мандат изобщо няма да го споменавам сега. Очевидно е, че през следващия мандат Столична община ще има заместник-кмет по сигурността, но той ще бъде избран от друг кмет и от друго мнозинство“. Калоян Паргов изрази тревога от факта, че има голям недокомплект в СДВР. „Недокомплектът там вече е хроничен, заяви той. – Още преди две години, когато сегашният министър на вътрешните работи беше старши-комисар и ръководител на СДВР, ние му бяхме поставили този въпрос. Тогава бяхме в навечерието на българското европредседателство, а темата за мигрантите беше много актуална. Той призна, че има над 800 души недокомплект в СДВР, но обеща да го запълни до началото на българското европредседателство. Днес стана ясно, че недокомплектът към момента е 657 души. Тоест, има устойчиво не справяне с този проблем. Каква е причината? Няма желаещи да постъпят на работа в системата? Няма средства, за да бъдат обезпечени със заплати. Нека да ни кажат конкретната причина за този хроничен недокомплект“. Лидерът на БСП – София отбеляза, че в сравнение с 2018 година, бюджетът за сигурност на Столична община за 2019-а е по-малък. „Тази година над милион е сумата за капиталови разходи. През 2018-а заделените средства за капиталови разходи не бяха похарчени. Тоест управляващите в Столична община спестиха от сигурността на софиянци, коментира Калоян Паргов. – Нашите претенции са свързани най-вече с видеонаблюдението, особено в кварталите, където е и най-голям проблемът с битовата престъпност. Той е най-важен за решаване. Трябва да бъдат направени и законови промени, за да може да бъде дадена възможност на етажните собствености, осигуряващи сами видеонаблюдението на домовете си, да се свържат със сървърите на Районните полицейски управления. По този начин ще има значително по-голяма ефективност от работата на полицейските патрули. Видеонаблюдението на една етажна собственост, по наши изчисления, струва между 800 и 1000 лева. Ако бъдат свързани с РПУ-ата, ще бъде улеснена работата на полицията. Не знам за кой път поред предлагаме всичко това, но действия все още няма. Управляващите само отчитат някаква дейност, а резултати – никакви“.  ", "date": "2019.03.28", "title": " Калоян Паргов: Следващият мандат СО ще има зам.-кмет по сигурността, избран от друг кмет и мнозинство"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b1%d1%8a%d0%b4%d0%b5-%d0%b2-%d0%bb%d0%b8%d1%81/", "text": "Според мен Сергей Станишев не трябва да бъде в листата на БСП за предстоящия евровот. Но това ще го реши окончателно Националният съвет на 14 април. Това заяви лидерът на социалистите Корнелия Нинова по  . Тя поясни, че председателят на ПЕС има много задължения като такъв и в това свое качество трябва да обединява различни становища. Нинова коментира и оставките, подадени заради аферата с имотите на властта. „Това е политически фалш, опит да се потуши скандалът”, каза Нинова. И допълни, че Цветан Цветанов напуска парламента с „тежки съмнения за политически рекет, лобистки закони и може би – за данъчни престъпления”. „ГЕРБ постигнаха съвършенството корупцията да е заложена в закона, нарушенията на изборните правила да са заложени в закона. Да се приемат закони в интерес на фирми или на изборния процес на управляващата партия”, коментира още червеният лидер.", "date": "2019.03.28", "title": " Нинова: Станишев не трябва да бъде в листата на БСП\t\t\t"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%b1%d0%b5%d0%b7-%d1%82%d0%b8%d1%82%d0%bb%d0%b0-%d0%bd%d0%b0-%d1%81%d0%bb%d0%b0%d0%bb%d0%be%d0%bc-%d1%83-%d0%bd%d0%b0%d1%81/", "text": "Алберт Попов е най-добре представилият се български скиор в последния сезон от Световната купа, но това не му гарантира победа на държавното първенство в Банско. При това в коронния му слалом. Софиянецът остана втори на пистата „Томба“ след съотборника си в „Мотен“ Камен Златков. Трети пък завърши босненецът Марко Слиевич.  При жените състезанието спечели София Рали (Гърция) пред Петра Велекович (Сърбия), а трета остана Силвия Маджарска („Чамкория“), която с това класиране спечели държавната титла.", "date": "2019.03.28", "title": " Алберт без титла на слалом у нас"}
{"url": "https://trud.bg/%d0%bf%d0%b8%d1%81%d0%b0%d1%82%d0%b5%d0%bb%d1%8f%d1%82-%d0%b4%d0%b8%d0%bc%d0%b8%d1%82%d1%8a%d1%80-%d1%82%d0%be%d0%bc%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-2/", "text": "Искането на Лютви Местан за признаване на турско етническо малцинство в България и за промяна на Конституцията изненада всички в момент, когато държавата се тресе от апартаментгейта. Кой има полза от събуждане на стари и още незараснали рани, каква е целта, защо сега се изговаря това. Макар и привидно да са решени спорните въпроси с Македония, сега след новото й име, имат ли отговор спорните въпроси между България и Северна Македония. По тези въпроси потърсихме за разговор писателя Димитър Томов. – В момент, когато цялата страна се тресе от скандала с апартаментите на властта, от партията на Лютви Местан – ДОСТ, поискаха България официално да признае, че има турско етническо малцинство на българска територия. Заявиха и за плановете си да проведат подписка с искане за законово признаване на статут на национално малцинство на нейни членове и симпатизанти. Как приемате това, господин Томов?  – В разговор сред приятелски кръг въобще не бих коментирал подобни абсурдно неправдоподобни изявления, несъответни на днешната ни национална действителност. Или пък бих отвърнал с горчива ирония, че поради демографския срив у нас може би скоро коренното българско народонаселение ще се превърне в малцинство в собствената си родина и ще трябва да дири начини да бъде признавано – все едно от кого. Казано точно, ясно и кратко въпросният господин, когото цитирахте, проявява агресивно нахалство и опитва да се легитимира в публичното пространство, поставяйки несъществуващ проблем. Достатъчно несериозно, за да не му обърнеш внимание и твърде глупаво, че да го обсъждаш. – Но каква е целта точно сега това да бъде поискано? Повече от година време Лютви Местан се беше оттеглил от публичната политика и сега изведнъж се появява. Защо?  – Латинската сентенция гласи: Целта оправдава средствата. В случая вероятно има трансформация. Целта е да се оправдаят средствата, които същият господинчо е получил, за да си регистрира преди време етническата партийка в разрез с Конституцията на Република България. Сега се задават нови избори и това одиозно изявление е опит за вербално легитимиране на същия провален политик. Отчаяна работа! – Но нашата страна не е ли пример за етническа и религиозна толерантност? Толкова години живеем мирно всички, а сега – искат статут на национално малцинство.   – България през последните десетилетия на демократично развитие наистина е образец за етническа и религиозна толерантност. Всякакъв опит да се човъркат стари рани за така наречения Възродителен процес ще отворят спомена за геноцида на тракийските българи след 1913 година и то от Империята, която почти 500 години е ликвидирала българската държавност. В Република България днес никой не забранява правото на самоопределение на когото и да било. Но тъкмо поради тежки исторически наслоения и деформации всякакви брътвежи за признаване на малцинства, още повече турско, мигновено ни кара да бъдем нащрек, че се цели някакъв сепаратизъм, относно териториалната ни цялост и население. – А някои обаче иска да събуди старите рани, не мислите ли?  – Ето това става с искането на Местан и неговите хора от ДОСТ. Старите рани не трябва да се човъркат, а да се лекуват, за да заздравеят. И когато и последната повяхнала коричка от тях се отлюспи, ще останат само белезите. Нека се опитаме да си носим белезите с достойнство и те да ни напомнят, че не трябва да си нанасяме повече рани. На Балканите раните между народите заздравяват доста трудно, ако се опитваме да ги събудим, те няма как да зараснат. Записаното в Конституцията на България е тъкмо такъв лек. – Но Местан сочи конституции на близки и съседни нам държави, в които дори 2000 българи били признати за национално малцинство, а нашата Конституция, която той нарече несправедлива, отричала факта, че тук има „повече от милион турци“. И призовава НПО-та и партии с амбиции да представляват правата на малцинствата, да подкрепят искането на ДОСТ.   – Ако разглеждаме цитираните и формулираните претенции, с тяхното анализиране трябва да се заемат съответните органи като ДАНС и прокуратурата. И то веднага! Някои партии вече го поискаха. В Конституцията ни е записано, че България е единна държава, официалният език е българският и всички граждани са равни пред закона. Никакви ограничения или привилегии не се допускат на расова, верска или етническа принадлежност. Записано е още забраната да се създават партии на верска или етническа основа. В този смисъл ДОСТ е противоконституционна. – Кому е нужно раздухването на този скандал сега, изглежда моментът не е избран случайно, не мислите ли?  – Естествено, подобен скандал е нужен и обслужва тези, които плащат. – Някои вече провидяха в това сценарий за териториално разпокъсване на страната ни. Между другото, подобни конспиративни теории се чуват от почти 30 години насам, те се появяват при всеки подобен случай. Какво мислите?  – Нашата родна България в състава на Европейския съюз не е нито малка, нито голяма държава. Тази година честваме 140 години от създаването на Третата българска държава. А преди 140 години е имало признати Княжество България и Източна Румелия. Доста земи, населявани с българи, са останали само нарисувани върху несбъднатата карта на Санстефанска България, знаем борбите за Съединението през 1885 година, за възстановяване на Царство България през 1908-а. В състава на Европейския съюз едва ли някой здравомислещ човек може да си представи териториално разпокъсване на която и да е държава членка, и то особено от съседка, която не е член на ЕС. Пак ще се позова на нашата Конституция – в член 37 пише: свободата на съвестта и вероизповеданията не може да бъде насочена срещу националната сигурност. Ако отделен човек или организация опитва в тази посока, значи работи срещу Конституцията. Не вярвам да сме толкова разграден двор, че да няма институции, които да противодействат на опити за каквото и да е дестабилизиране на българската държавност. Реалната опасност е другаде. – Къде и каква е тя, господин Томов?  – Реалната опасност съдържа много съставки: намаляващо население, обезлюдяването на огромни за мащабите на нашата неголяма територия в различни региони – Странджа-Сакар, Родопите, Централния Балкан и особено Северозападна България, официално обявена за най-бедното място в Европейския съюз. Проблемът с българските земи в границите на днешната ни държава, както и с употребата на българския език в създаването на българската култура и духовност, е проблем на българското население. А като прибавим и нашето физическо стопяване като брой заедно с вопиющата неграмотност – всички те са истинската заплаха и тя е по-опасна и от най-страшните външни фактори. – Преди време пред „Труд“ изказахте опасенията си, че нито една официална българска институция не излезе със становище, относно преименуването на БЮРМ в Северна Македония. Името на тази държава вече е факт, както и предстои приемането й в НАТО. Решени ли са спорните въпроси между България и Северна Македония, какво според вас ще се случва в двустранните отношения между хората, народите, държавите?  – Явно е, че не дочакахме българските институции да заявят официално становище. Тук всички се снишиха – вече е все едно по какви причини. Разбира се, ясно е, че най-важната сред тях е геополитическа. Новокръстената Северна Македония трябва да е в НАТО. Едва ли България и нейните институции и народ биха могли да противостоят на това. Затова бих предпочел да разглеждаме нещата в положителен план. Помним кървавото разпадане на Югославия преди 2-3 десетилетия. Е, в Македония поне това не се случи. С признаването на Северна Македония за първи път хората населяващи тази територия постигнаха по мирен път за последните 150 години държавност. След падането на Берлинската стена преди 30 години, на Балканите една бивша социалистическа държава вече се появява на картата на Европа по мирен начин – без въстания и революции, без междусъседски войни. – Това само по себе си е успех. Няма как да не признаем – добре е, че Балканите, смятани от мнозина за буре с барут, поне в тази си част заравят томахавките, нали?   – Разбира се, че това е успех. А освен това онези, които знаят историческите факти, са наясно, че това в най-голяма степен се дължи на позицията на България и българския народ, който винаги е смятал македонците за кръвни братя. Естествено, легитимирането на Северна Македония става с огромни компромиси и за сметка на българите. За сметка на общата история на един и същи народ, разделян десетилетия по разни причини и неуспял да се обедини в обща държава. Но има и друго, в което съм убеден. Че сегашните македонски политици и други обществени прослойки ще продължават да легитимират своята македонска същност на базата на антибългаризма. – Тези неща се виждат и се усещат. Ние обаче – имам предвид политиците, си траем. Отстрани изглеждаме като примирени и приели загубата си…  – За съжаление е така. Ще продължават и опитите за присвояването на общото ни историческо минало. Прекалено дълго и злонамерено са промивани мозъците на тези хора с антибългаризъм, за да очакваме те да се определят като други. Нека да са живи и здрави. Но това, което Българската държава може да постигне – ако има достойнство и воля, е да не допуска повече гавра и фалшификации с всичко, което на територията на днешна Република Северна Македония може да се определи като българско наследство – материални паметници, църковни стенописи, манастири, ръкописи и т. н. – А езикът, какво правим с така наречения македонски език?  – Нека си го имат така наречения македонски език, но да е ясно, че той е създаден след 1945 година. И то на базата на българския език. А до тази година всичко е българско слово – писмено и говоримо. И още нещо – значително по-смислено и важно. Българската държава следва оттук нататък още по-сериозно да стимулира материално и организационно, както и политически своите книжовни културни средища – БАН, университети, Македонския научен институт и т. н., за да продължават те изследователската си дейност за съхраняване на историческата истина за всичко, което е било, и е все още по тези земи. – Знаете ли, говорим тези неща, но като че ли само, за да се успокояваме самите. Та македонските ни съседи продължават да правят каквото си искат, а ние сме в оправдателна роля. Една малка прослойка – днес я наричат соросоиди, пък едва ли не обвинява българите в глупава патриотарщина и провинциалност, която само знае да развява байраци и да се кипри в стари носии.   – Българският народ като минало, настояще и вярвам – бъдеще, е достатъчно монолитен и стабилен, за да преодолее всякакви провокации по отношение на собственото си съществуване. Това не е тема за притеснение. Има документи, неунищожими факти и несъкрушими паметници за миналото, което трябва да се знае. За да се съхрани за потомците историческата истина за българския народ, населявал македонските земи. Историческата истина е като ръждата – тя все някога избива на повърхността. Но по-добре да избива ръжда, отколкото да се избиват хора и народи. Дано най-сетне е настъпил моментът и от двете страни на нашата обща граница със Северна Македония, когато людете да не мрат повече заради Македония, а да поживеят за нея. Нашият гост  Писателят Димитър Томов е роден в Павликени през 1957 г. През 1986 г. по повод 100-годишнината на Алма Матер е сред основателите на Университетското издателство “Климент Охридски” и в продължение на 25 години е негов директор. За този период той е съпричастен към издаването на повече от 7000 книги с общ тираж над 10 милиона екземляра. Носител е на наградите “Николай Хайтов” през 2004 г., на СБП (2006 г.), “Йордан Йовков” (2010 г.) и на “Георги Караславов” (2016 г.). Председател е на Училищното настоятелство на Лицея в Горна баня.              ", "date": "2019.03.28", "title": " Писателят Димитър Томов пред „Труд“: Проваленият политик Местан отчаяно иска да се легитимира\t\t\t"}
{"url": "https://trud.bg/%d0%ba%d0%be%d0%b9-%d0%bf%d1%80%d0%be%d0%bf%d1%83%d1%81%d0%ba%d0%b0-%d1%81%d0%b2%d0%b5%d1%82%d0%b0/", "text": "„Лузърите“ на тази седмица вече са много Има такива „герои“ на съвремието. Хора все движещи се в безвремието на техните си свои разбирания и представи. Искащи да преустроят света, а не да се впишат в него. Е… всички те са неудачници. Ще ги изброя: Един изби 50 души в храм на Бога в Нова Зеландия, човешки, не други, не ислямистите, не виновните за кървавите атентати в Европа, не убийците на младежите на концерта на Ариана Гранде, не в дискотеката на Батаклан, по улиците на Париж, Брюксел, Ница, Стокхолм, Москва, Осло, Истанбул, Барселона. Изби други хора, такива отишли да отдадат почит на Бога, да помолят за Неговата помощ, за да станат по-добри. Онези с пълнителите на автоматите изписани уж с Неговото име, не влизат в Неговия храм, те не приемат Неговите заповеди! Защото и за юдеи, и за християниу и за мюсюлмани Той е един! Един и същ! Този, Създателят ни. Така е! За това ни наричат Библейски пояс религии. Пиша това в дните на постите съвсем отговорно. Не ги бъркайте с нас! Тези са другите, тези са прикриващи се уж поборници, но отричащи закона Му, всички да сме братя. Имал съм възможността и дори смея да твърдя, смелостта да бъда в мюсюлмански храмове-светини, в хиндуистки, такива на сикхите в Индия, в шинтоистки и будистки храмове в Япония. Предлагали са ми храна, легло и време за отдих… Никой не ме застреля или посече с меч, изписан с битките на техните религии. Онези фанатични убийци.не са вярващи. Те са политически интриганти, защото нямат никакви религиозни очаквания, само политически. „По делата им ще ги познаете…!“ На какво се надяват?! На такива екстремисти, същите като тях. Вече и на такива екстремал-политици. Е, един от тях вече „изгоря“. Политикът Ердоган. Реагира, смея да твърдя, неадекватно. Нищо, че този атентат в Нова Зеландия не ангажира съвременната история на страната Турция, която сега той управлява. В този т.нар. манифест атентаторът от Нова Зеландия прави препратки към минали събития, станали по нашите земи, но нищо повече за съвременната ни политика. Изворите, от които той черпи е, че по тези земи преди векове са се водили най-жестоките битки с нашествието на Исляма. Виждал съм в един затънтен край на Кипър паметна плоча на българските защитници на една крепост, нарочно не искам да пиша името й , за да не се появи на някой автомат, но когато различите годината, когато са ставали събитията и осъзнаете, че тази воинска част е развявала знамето на България, която като държава не е я имало вече с десетилетия, онемявате! Флорентиците, ( разбирай тогавашният ЕС) са предлагали откуп, за да ги пуснат заедно с отстъпващите техни части от предалата се крепост, но османците са взели парите за техните войници, но не и за българите, искали са просто да ги няма, екзекутирани всички до един. Стоиш, след мигове разбираш за какво е ставало дума, не поемаш въздух… и да искаш, не можеш. Осъзнаваш какво е ставало там тогава. Страната, България я няма, но тези воини са я държали в сърцето си по други земи, а сега нашите ни тук политиканчета, които всичко имат, я разоряват! Но какво тук е виновна историята?! И това повод ли е да изпише някой екстремист автомат с техните безименни, но вечни имена?! Настоящето е важно, защото пропускаш света. В света на президента Ердоган още има кръстоносци, обединените християни под командването на Владислав II Яголо и генерала му Ян Хунияди, или цар Александър и генерала му Гурко. Това вече е другаде. Този политик „изгоря“. Отвори Света София като джамия, развя знамето на Исляма, сякаш някой пак ще прави Халифат! Едни се опитаха и видяха кои застанаха срещу тях в Сирия. Другите, които „изгоряха“ тази седмица, бяха американската Демократическа партия в Конгреса. Дълго провежданото, струващо 25 милиона долара разследване за това дали президентът Тръмп е имал руска подкрепа, завърши с фиаско. Още едни изпаднаха от света. И така им се случи заради тази фиксация върху „руският агент“ – Тръмп. Сега почти е сигурно, че ще изпаднат от изборите за президент и Доналд Тръмп ще го гледат втори мандат. Така се пропуска света… този път американският. Тази седмица имаме и европейски печеливш. Тереза Мей и нейният нескончаем фарс- Брекзит. Там също нагледно се демонстрира как се изпада от Европа, Острова и още нещо. Там наблюдаваме поредния парадокс на островитизма (хора затворени на остров). Сега вече за сделката с ЕС щял да преговаря самият Парламент?! И на какво основание? И с какъв мандат? И с каква реципрочна структура? С Европейския парламент? Където все още имат британски депутати и Споразумението подлежи на гласуване! „Брекзитизъм“, както вече се появи такъв термин. В света можело да се наблюдават безкрайно само три неща: Как гори огънят. Как тече водата. И как Британия напуска ЕС! Там драмите са в стил Шекспир, но с много далечна от неговата семантика и много по-прости цели. Ако може всички положителни моменти от Сделката да останат за Великобритания, а негативите да си ги е приеме ЕС (нас). Дори ще се правят нови реформи в правителството, нов Референдум… отлагания. А във връзка с непрекъснатото наблюдаване на огъня и Брекзита, се получи един лек конфуз. Може би някои на обитаемия остров си бяха решили да си водят преговори и отлагане още две години и още две и т.н. Всичко се промени след като в „Дейли Телеграф“ излезе една статия, че ЕК е подготвила глоба за Великобритания за всеки месец в ЕС след крайната дата без сделка и ползваща се от преференциите на митническия съюз в размер на 1 млрд. и 300 млн. ежемесечно. Това с прибавените 39 млрд. вноска в бюджета на ЕС вече стават сериозна тежест. И още един „лузър“ за тази седмица. Самият ЕС. Съвсем между другото в Париж се проведе първото съвместно заседание на френско-германското парламентарно заседание по подписания всеобхватен съюзен френско-германски договор от Аахен. Този форум събира 100 евродепутати от двете държави, които имат за целта да оформят съвместна позиция в ЕП. Да, те са от отминаващата сесия, но форматът ще продължи в Берлин след избора на новия ЕП. И така ще е до края на тази форма на ЕС. Тези двете страни ще си го трансформират, неминуемо е. Дано имаме повече европеисти тук в България. Както са били тези наши сънародници, сражавали се за каузата на нашата европейска цивилизация по склоновете на планината Пендедактилос в Кипър, дори държавата им да не е я имало.      ", "date": "2019.03.28", "title": " Кой пропуска света…\t\t\t"}
{"url": "https://trud.bg/%d1%81%d0%be%d1%84%d0%b8%d1%8f%d0%bd%d1%86%d0%b8-%d0%b4%d0%b8%d1%88%d0%b0%d1%82-%d0%bf%d0%be-%d1%87%d0%b8%d1%81%d1%82-%d0%b2%d1%8a%d0%b7%d0%b4%d1%83%d1%85/", "text": "В резултат на мерките, които Столичната община е взела през 2018 г. за подобряването на качеството на въздуха в София се наблюдава подобряване на качеството на въздуха. Това съобщи столичният зам.-кмет по екология Йоана Христова и отбеляза, че има тенденция към намаляване на средногодишната концентрация и броя дни с превишение на средноденонощната норма на всички станции на ИАОС в града през 2018 г. спрямо 2017 г. „Средногодишната стойност, която трябва да се спазва е 40 микрограма на кубичен метър“, съобщи председателят на екокомисията в Столичния общински съвет Лорита Радева. Предварителните данни от Изпълнителната агенция по околна среда показват, че броят на превишенията на нормите за фини прахови частици, отчетени от всички автоматични станции в града през 2018 г., е със 17% по-малък от превишенията през 2017 г. Намалява и нонцентрацията на фини прахови частици. През 2017 г. тя е 40 микрограма на кубичен метър, а година по късно е 35,5 микрограма на кубичен метър. Христова отчете пред Столичния общински съвет направеното през изминалата година за по-чист въздух в града. Към момента по проект AIRTHINGS предстои купуване на 25 филтъра, които ще бъдат поставяни на комините на замърсяващи въздуха печки. 20 000 печки на въглища и дърва ще бъдат подменени. Вчера е одобрен проекта по ОП „Околна среда“, с който за 3 г. ще бъдат подменени 15 000 от печките с по-екологични форми на отопление. Останалите 5000 ще бъдат сменени с печки на пелети, климатици или др. по програма “Life”. Общината вече направи проект в район „Искър“ за пилотна подмяна на 30 печки. Столичната община инициира предложение до МОСВ за стандарти за горива за отопление за дърва и въглиша, както и разговори относно енергийни помощи. Осигурени бяха средства за ремонт и екомерки в 26 сгради на училища и детски градини. Общината купува 22 сензора и нова станция за измерване на въздуха. Увеличава се миенето на улици, подменя се автобусния парк с по-екологичен, работи се за електробуси, електромобили и повече велоалеи. През 2018 г. от дирекция „Зелени системи“ са засадени над 2000 дървета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Софиянци дишат по-чист въздух\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%88%d1%83%d0%bc%d0%b5%d0%bd-%d1%82%d1%8a%d1%80%d1%81%d0%b8-%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80-%d0%b7%d0%b0-%d0%bb%d0%b5%d0%ba%d0%be/", "text": "Министерство на здравеопазването е потвърдило лековитите качества на минералния извор край шуменското село Мараш. Оценката, че водата цери от кожни и двигателни до гинекологични заболявания идва 2 г. след като община Шумен предаде водни проби за подробен анализ. Той е показал, че водата с температура 67 градуса е хипертермална, силно минерализирана, хлорна, натриево-калциева, флуорна, в нея има малки количества бром и йод. Годна е за балнеология, но не е препоръчителна за пиене. Това обяви зам.-кметът по здравеопазване д-р Светлана Маркова. Предстои пълният анализ да бъде обявен официално и да започне процедура по търсене на инвеститор за разработване на извора. Кметът Любомир Христов заяви, че ще се търси партньор на общината, който да изгради и стопанисва уникалното природно богатство с участие на общината. Кметството е собственик на 18 дка земя, в която попада и изворът. Той е неизползваем и затлачен повече от 25 г. Преди това в района е имало два басейна, а вода се е превозвала и до болницата в Шумен с лечебна цел. Всеки кметски екип си поставя задача да възроди курортната слава на Мараш, защото в разцвета на водоползването водата на шуменското село е сравнявана с тази на чешките Карлови Вари. През последните 2 г. общината е проучвала как да се изгради пречиствателна станция, чиято липса може да се окаже препъни камък. Очаквани са били и резултатите от анализа на водата, но положителната оценка вече дава възможност за по-решителни действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Община Шумен търси инвеститор за лековит извор\t\t\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d1%81%d0%b0%d1%89-%d0%bd%d1%8f%d0%bc%d0%b0%d1%82-%d0%bf%d1%80%d0%b0%d0%b2%d0%be-%d0%b4%d0%b0-%d0%b8%d0%b7%d0%b8%d1%81/", "text": "САЩ нямат право да изискват от Русия да премахне военното си присъствие във Венецуела и да прекрати търговското си сътрудничество с южноамериканската държава, заяви на брифинг говорителят на руското външно министерство Мария Захарова, предава  . Коментирайки изявленията на Вашингтон, тя отправи въпрос на какви основания са направени те. „На основата на международното право, на американските закони или на основата на някакви правни актове, за които никой не знае? Честно казано, това не е реторичен въпрос, иска ми се да получа отговор на него“, категорична беше Захариева. Тя напомни, че „руските специалисти пристигнаха във Венецуела в съответствие с разпоредбите на двустранното междуправителствено споразумение за военно сътрудничество. Никой не е отменил този документ. Руската страна не наруши нищо: нито международните споразумения, нито вътрешното законодателство на Венецуела; Русия не променя баланса на силите в региона, Русия не заплашва никого, за разлика от Вашингтон“. „Що се отнася до изявленията на американския държавен секретар и вицепрезидента на САЩ, ние виждаме в тях доста арогантен опит за диктат в суверенни държави – не една, а няколко. А това обикновено е в традициите на съвременната американска дипломация, но сега разглеждаме конкретен случай. Диктуват на съвременните държави как трябва да изграждат отношения помежду си ”, посочи Захарова.", "date": "2019.03.28", "title": " Мария Захарова: САЩ нямат право да изискават от Русия да напусне Венецуела"}
{"url": "https://trud.bg/%d0%b7%d0%b8%d0%b4%d0%b0%d0%bd-%d0%bf%d1%80%d1%8a%d1%81%d0%ba%d0%b0-500-%d0%bc%d0%bb%d0%bd-%d0%b5%d0%b2%d1%80%d0%be/", "text": "Зинедин Зидан, треньор на „Реал“, ще разполага с 500 млн. евро за трансфери през лятото. Новината разкриха испанският „Марка“, както и френският вестник „Екип“. Килиан Мбапе (ПСЖ), Пол Погба („Манчестър Юнайтед“) и Еден Азар (Челси) са първи избор в листата за новия проект на Зизу. Френското издание се застрахова, потвърждавайки, че играчите от Висшата лига не крият желанието си да бъдат ръководени от Зинедин Зидан, докато Мбапе е просто избор №1 на треньора за оформлението на офанзивната постройка на „Реал“. Все пак „Марка“ твърди, че пристигането на младия стрелец би било най-трудно през лятото, тъй като френският хегемон няма никакво желание да се разделя с футболиста.", "date": "2019.03.28", "title": " Зидан пръска 500 млн. евро"}
{"url": "https://trud.bg/%d0%bd%d0%be%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b7%d0%b0%d0%ba%d0%be%d0%bd-%d1%81%d0%bb%d0%b0%d0%b3%d0%b0-%d0%ba%d1%80%d0%b0%d0%b9-%d0%bd%d0%b0-%d0%b2/", "text": "По предложение на българския евродепутат от ГЕРБ/ЕНП Емил Радев, нова европейска директива препоръчва в най-кратки срокове държавите-членки да започнат да прилагат разпоредбите за опрощаване на дългове не само по отношение на предприемачите, но и на физическите лица-потребители. Препоръката залегна в окончателния текст на приетата от Европейския парламент директива относно повишаване на ефективността на процедурите за преструктуриране, несъстоятелност и опрощаване на задължения, съобщиха от офиса на Радев. „Свръхзадлъжнялостта на потребителите е въпрос, който поражда сериозни икономически и социални тревоги. Целта на новата директива е да дадем втори шанс на предприемачите чрез опрощаването на дълговете им. Така ще се премахнат вечните длъжници, ще се намали размерът на необслужваните кредити в счетоводните баланси на банките и ще се предотврати натрупването на такива кредити в бъдеще. За да бъде постигнато това обаче, е изключително важно правилата за опрощаване на задължения да се прилагат и към потребителите”, заяви Емил Радев по време на провелите се дебати в пленарната зала на Европейския парламент. Евродепутатът работи от години за премахването на т.нар. „вечни длъжници“ и въвеждането на личния фалит в българското законодателство. В рамките на българското председателство на Съвета на ЕС той организира във Варна една от най-големите международни конференции по темата. Във форума бяха обсъдени практиките в различните държави-членки, свързани с опрощаване на дългове на физически лица, както и възможностите за въвеждане на разпоредби относно потребителската несъстоятелност в националните законодателства. „1,7 млн. души годишно губят работните си места в резултат от фалит на дружества в ЕС. С директивата ще се въведат ключови принципи относно превантивното преструктуриране, така че да се увеличат възможностите за дружествата, изпитващи финансови затруднения, да се преструктурират на ранен етап и да се предотврати обявяването на фалит и съкращаването на персонал. Новият европейски закон ще направи процедурите в целия ЕС по-ефективни и ще гарантира, че предприемачите получават втори шанс да започнат нов бизнес след обявяването на фалит”, обясни още Радев, като подчерта ползата от новите правила за малките и средни предприятия. Българският евродепутат определи директивата като значителен напредък. „От години настоявам да се въведе опрощаване на дълговете на потребителите. България остана единствената държава-членка, която няма механизъм за освобождаване от дълг на физическите лица. Вярвам, че с приемането на новото европейско законодателство това положение ще бъде променено”, коментира Радев. След като директивата бъде публикувана в Официалния вестник на ЕС, държавите-членки ще разполагат с максимум 3 години, за да въведат новите правила в националното си законодателство.  ", "date": "2019.03.28", "title": " Нов европейски закон слага край на „вечните длъжници”"}
{"url": "https://trud.bg/%d0%bf%d0%be%d1%82%d0%b2%d1%8a%d1%80%d0%b4%d0%b8%d1%85%d0%b0-%d0%bf%d1%80%d0%b8%d1%81%d1%8a%d0%b4%d0%b0%d1%82%d0%b0-%d0%bd%d0%b0-%d0%b8%d0%b2%d0%b0%d0%bd-%d0%bd%d0%b0%d0%bc%d1%83%d1%88%d0%ba%d0%b0/", "text": "Тричленен състав на Апелативен съд – Бургас потвърди 8-годишната ефективна присъда на Иван И. /15 г./ за убийството на 11-годишната Никол Й. Двете съдебни инстанции признаха за виновен Иван за престъплението, извършено на 20 август 2017 г. в асансьорна кабина на жилищен блок в ж.к. „Меден рудник“ в Бургас. Иван и Никол се запознали по интернет. Никол живеела в центъра на града, но Иван я повикал в отдалечения комплекс, за да отидат на ресторант. В асансьора на блок, те се скарали, защото момчето се опитало да я целуне. Според прокуратурата и съда, Иван И. умишлено умъртвил момичето, като й нанесъл удар с кухненски нож в дясната част на врата и прерязал сънната артерия, което довело до остра кръвозагуба и анемия. Самият той, след случилото се отишъл да играе. Съседи намерили мъртвото дете. Съдебните инстанции приемат, че убийството е извършено срещу малолетно лице и по особено мъчителен за жертвата начин, като подсъдимият макар и непълнолетен /15 г./ е могъл да разбира свойството и значението на деянието и да ръководи постъпките си. Потвърденото наказание е в размер на осем години „лишаване от свобода“, което да бъде изтърпяно при първоначален „общ“ режим. Иван е осъден да заплати на майката на момичето сумата от 150 000 (сто и петдесет хиляди) лева, представляваща обезщетение за претърпени неимуществени вреди, произтичащи от смъртта на дъщеря й. Решението подлежи на касационно обжалване и протест в 15-дневен срок от съобщаването му на страните пред ВКС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Потвърдиха присъдата на Иван, намушкал малката Никол"}
{"url": "https://trud.bg/%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d1%81-%d0%bd%d0%b0%d0%b9-%d0%b4%d0%be%d0%b1%d1%80%d0%be%d1%82%d0%be-%d1%81%d1%80%d0%b5%d1%89%d1%83-%d1%86%d1%81%d0%ba%d0%b0/", "text": "„Черно море“ излиза с най-доброто срещу ЦСКА в първия мач от втората фаза на шампионата. Треньорът Илиан Илиев определи групата за предстоящото гостуване на „червените“. От нея отпаднаха вратарят Георги Китанов, който няма право да играе срещу „армейците“, тъй като е преотстъпен под наем от тях на „Тича“, левият краен бранител Юго Кононго, Жоаким Балми, Дани Кики, контузените Георги Божилов и Емил Янчев. Титулярите Виктор Генев, Стефан Станчев и Аристот Ндонгала, имаха болежки и се готвиха по индивидуална програма, но вече са готови за мач. „Моряците“ ще тренират в София в петък, а двубоят е в събота.", "date": "2019.03.28", "title": " „Черно море“ с най-доброто срещу ЦСКА"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b1%d0%b0%d0%bb%d1%8a%d0%ba%d0%be%d0%b2-%d0%be%d1%81%d1%82%d0%b0%d0%b2%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a/", "text": "„Разговори с мен не са водени, никой не ме е търсил до ден-днешен за националния отбор. Няма такова нещо. Всичко е в сферата на спекулациите. Ако има някой ден нещо свързано с мене, било за който и да  е отбор – национален или клубен, бъдете сигурни, че ще бъдете много бързо информирани”, заяви пред журналисти мениджърът на „Етър” Красимир Балъков. На нарочна пресконференция той сложи край на спекулациите около спрягането му за нов старши треньор на националния отбор. „Моето име може да бъде замесено само на базата на моите резултати. „Етър” играе хубав, стабилен футбол. Вижда се едно голямо развитие и затова мисля, че името ми може да бъде замесено във всеки един отбор”, допълни той по темата. Красимир Балъков подчерта, че пред виолетовите е една изключително важна седмица. Те трябва да затвърдят позициите си за първо-второ място в групата и да се класират на полуфинала за Купата на България, което ще е голяма крачка напред за великотърновския футбол. Дебют в мача с „Верея”, който е утре, на 29-ти март, ще направи един от младите футболисти на „Етър” – Илия Джамов. Извън групата остават Румен Руменов, Фло Боджадж и Крум, заради опасност от наказания преди мача с „Локо” – Пловдив. „Искам да се обърна към всички фенове по повод мача за Купата, който е във вторник – 2-ри април. Този двубой e от изключителна важност за нас. Затова, независимо че е през седмицата, призовавам да дойдете масово на стадиона и да ни подкрепите. Нека затегнем редиците по трибуните за този мач и върнем шампионския дух на стадион „Ивайло”. Обръщам се към учениците, студентите, курсантите, фирмите, работещите, хората от третата възраст и всички, които обичат да гледат футбол, да дойдат и да ни подкрепят. Подготвили сме много специални и приятни изненади. Очаквам ви на стадион „Ивайло”, където положителните емоции са гарантирани!” – покани публиката Балъков.", "date": "2019.03.28", "title": " Красимир Балъков остава във Велико Търново и с „Етър”"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%81%d0%bf%d0%b8%d1%80%d0%b0-%d1%83%d1%81%d0%b2%d0%be%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%be%d0%b2%d0%b8-%d0%bf/", "text": "Да бъде преустановен напредъкът на минните работи в земите, засегнати от дейността на участък I, хоризонт Север на рудник ОРО на Пернишкия въглищен басейн. Такова предписание ще бъде изпратено от Министерството на енергетиката до концесионера – „Мин индъстри“ ЕООД, до края на днешния ден. По повод създалото се напрежение сред местните жители от няколко пернишки села министърът на енергетиката Теменужка Петкова разговаря с представители на концесионера и ги запозна с получено вчера в МЕ писмо от Общинската служба по земеделие – Перник, съобщиха от министерството. От него става ясно, че в момента службата извършва проверка във връзка с уреждане на статута на земите, засегнати от добива. „До изясняването на въпроса и произнасянето на компетентните органи, нови площи не трябва да бъдат засегнати“, категорична бе министър Петкова. Тя изиска от концесионера информация за предприетите от него действия по уреждане на статута на земите. По време на срещата представителите на „Мин индъстри“ ЕООД информираха, че от общо 170 дка земеделски земи, концесионерът е закупил около 120 дка в съсобственост. Придобиването на останалата част е възпрепятствано от множеството собственици на парцелите, част от които не могат да бъдат открити.", "date": "2019.03.28", "title": " Държавата спира усвояването на нови площи за въгледобив в участък от Пернишкия басейн"}
{"url": "https://trud.bg/250-%d0%b4%d0%b5%d1%86%d0%b0-%d0%b8-%d0%bc%d0%bb%d0%b0%d0%b4%d0%b5%d0%b6%d0%b8-%d0%be%d1%82-%d1%81%d1%82%d1%80%d0%b0%d0%bd%d0%b0%d1%82%d0%b0-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2/", "text": "250 деца и ученици от различни краища на страната пристигнаха в Нова Загора, за да покажат артистичните си таланти. Трупите на малките актьори са от близо двайсетина населени места и ще се представят в Ученическия театрален фестивал „Арлекин“, който общината организира за осми пореден път. Домакин на събитието е СУ „Христо Ботев“ в Нова Загора. То е единственото средно учебно заведение в страната със собствена сграда за театър, ремонтирана и оборудвана с щедро дарение на световно известния учен-физик Миньо Балкански, който е с новозагорски корен. Фестивалната програма от 27 вечерта до 29 февруари включва постановки по мотиви на известни народни приказки, по приказки на Ангел Каралийчев, Ран Босилек и фантастичната история „Ян Бибиян“ на Елин Пелин. На сцената ще бъдат представени също „Годеж“ на Цветислав Минкович, „Криворазбраната цивилизация“ на Добри Войников, авторски спектакли на съвременна младежка тематика. Във фестивала участват и незрящи младежи от специализираното училище в София с постановката „П(р)огледни“. Всички участници във фестивала ще получат грамоти и сувенири от община Нова Загора, в знак на благодарност за талантливите им изпълнения, казаха от местната администрация.", "date": "2019.03.28", "title": " 250 деца и младежи от страната участват в театрален маратон в Нова Загора"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b8-%d0%b8%d1%80%d0%bb%d0%b0%d0%bd%d0%b4%d1%81%d0%ba%d0%b8%d1%8f%d1%82-%d0%bf/", "text": "Кметът на община Благоевград д-р Атанас Камбитов и посланикът на Ирландия Н.Пр. Майкъл Форбс наградиха участниците в конкурса „Сърце и слово срещу наркотиците“. Кметът Камбитов благодари на хората, които ежедневно полагат усилия и се борят срещу разпространението на наркотици. Той подчерта ролята на журналистите, работещи за превенция на наркоразпространението и обърна особено внимание на тези, загубили живота си в името на каузата, съобщиха от пресцентъра на общината. „Джовани Фалконе, Вероника Герин – това са имена икони, знамена, символи в борбата срещу наркотрафика и корупцията във всичките й форми. Скъпи журналисти, благодаря Ви за всичко, което правите. Със сигурност осъзнавате колко е отговорна Вашата мисия. Хората са устроени така, че приемат за чиста монета, всяка Ваша дума. Има журналисти, които не казват цялата истина – тях никой няма да ги помини. Има обаче, такива, които са честни – те имат уважението, респекта, доверието на хората. А има и такива, които заради това, че са казали истината са изгубили живота си. Те стават пример, стават лидери след смъртта си. Журналистиката се оказва много опасна професия – да си спомним Анна Политковская, Ян Куциак, Дафне Галисия , Джамал Хашоги – все хора, убити заради професията си. А колко са убитите журналисти в държави, в които демокрацията е непозната дума?! Тези хора чертаят пътя. Не всеки може да бъде герой, но всеки от нас може да направи своите крачки. Да даде своя дял, това е нашата лична отговорност. И когато говорим за наркобизнес, наркотрафик, трябва да се има предвид, че това е една огромна империя. И като всеки бизнес, и при него има предлагане и търсене. Аз споделям виждането на новозеландския премиер,а именно, че имената на хората, занимаващи се с разпространение на наркотици, не трябва да бъдат помнени . Те трябва да се забравят. Всеки един – дали ще влезе в затвора или ще бъде убит, веднага на негово място застава друг. Затова фокусът трябва да бъде върху търсенето , да работим то да бъде намалено. Това е основната задача, това е радикално лечение, другото са палиативни мерки. Когато няма търсене, предлагането се обезсмисля. Няма нищо по-ценно от човешкия живот“, каза д-р Камбитов. Той благодари на д-р Любенова и екипа на ОбСНВ за услията, които полагат. Преди да бъдат отличени, представителите на национални и местни медии, приветствие отправи и посланик Н.Пр. Майкъл Форбс. „Както г-н Камбитов каза, не всички могат да бъдат герои, но Вероника Герин е герой и е вдъхновила още много други хора. Вие, журналистите в тази зала, сте били сред вдъхновените от нея. Поздравявам Ви за това което правите“, каза в част от приветствието си Н. Пр. Майкъл Форбс“. На официалната церемония присъстваха още зам.-областният управител Иван Стоянов, Румен Бояджев, изпълнителен директор на Международната асоциация за борба с наркоманиите, общественият посредник доц. д-р Валентин Василев, представител на Почетното консулство на Р Казахстан, заместник-кметове на Община Благоевград. В церемонията по награждаване в конкурса за журналисти “Сърце и слово срещу наркотиците”, в памет на ирландската журналистка Вероника Герин, бяха връчени три грамоти от името на Почетния Консул на Република Казахстан в Република България г-н Митко Солаков. Събитието бе открито с изява на Ансамбъл „Пирин“, бе прожектиран и филм за живота на известната журналистка, посветила делото си на борбата с наркотиците. Наградените бяха разделени в категориите „Електронни медии“, „Печатни издания“, „Документално кино“. Извънредна награда за изразена гражданска позиция и подпомагане дейността на ОбСНВ Благоевград получи г-жа Елка Миленкова.", "date": "2019.03.28", "title": " Кметът на Благоевград и ирландският посланик наградиха отличени журналисти"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%bd%d0%be%d0%b2-%d1%85%d1%80%d0%b0%d0%bc-%d0%b2%d1%8a/", "text": "Строителство на нова църква започва във Варна, съобщиха от Инициативния комитет. Храмът ще бъде в чест на небесния покровител на българския народ – Свети Йоан Рилски и за изграждането му своята благословия е дал Варненският и Великопреславски Митрополит Йоан. Идеята за съграждането му се е родила преди десетина години и вече е пред започване на строеж. Сред първите съмишленици е и майка, загубила дъщеря си след коварно заболяване. Община Варна е дарила безвъзмездно парцел за изграждане на храма в близост до Двореца на Културата и Спорта. Проектът предвижда строителство на традиционно – православна еднокорабна куполна църква с площ 150 кв.м. Проектът за новия храм във Варна е одобрен от главния архитект на общината и през 2016г. е издадено разрешение за строеж. За строителството на църквата ще са необходими около 250 000 лева. Средствата се събират по банков път, чрез кутии за дарение и чрез предоставяне на материални средства (арматурно желязо, бетон, тухли) и други дарения. Банкова сметка в лева:  IBAN: BG57UBBS 80021 0746 39340  BIC: UBBS BGSF Обединена Българска банка Дарителите се вписват в дарителската книга на храма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.28", "title": " Започва строителството на нов храм във Варна"}
{"url": "https://trud.bg/%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8%d1%85%d0%b0-%d0%bc%d0%b5%d1%80%d0%ba%d0%b8-%d1%81%d1%80%d0%b5%d1%89%d1%83-%d0%bf%d0%be%d0%b6%d0%b0%d1%80%d0%b8-%d0%bf%d1%80%d0%b5%d0%b7-%d1%82/", "text": "От 1 април до края на октомври се забранява паленето на открит огън и извършването на огневи работи на разстояние, по-малко от 100 метра от горските територии в Сливен и областта. Изрично се забранява изхвърлянето на горими отпадъци извън регламентираните места, контейнери за смет и сметищата. Това са част от мерките, които областният управител Чавдар Божурски разпореди в заповед за пожарна безопасност и гасене на пожари в горските територии. Със заповедта се задължават директорите на Държавните горски стопанства, Природен парк „Сините камъни“, кметовете на общини и собствениците и ползвателите на гори да проверят състоянието на наличните противопожарни хидранти, водоеми и противопожарни дета, като възстановят неизправните от тях. Общинските кметове трябва да обезпечат денонощна връзка по места с органите на пожарната безопасност. Определя се регламент за привличането на армейските формирования и населението при гасенето на големи и сложни пожари.", "date": "2019.03.28", "title": " Разпоредиха мерки срещу пожари през топлите месеци в Сливен и областта"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%bf%d0%be%d1%87%d0%b5%d1%82%d0%b5-45-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%bd/", "text": "Министърът на младежта и спорта Красен Кралев почете 45-годишнината на Държавно спортно училище “Ген. Владимир Стойчев”, като поднесе цветя на паметника на генерала пред сградата на ММС, съобщиха от ведомството “За мен е голяма чест да Ви поздравя за 45-годишнината от основаването на най-старото спортно училище в София. Пожелавам Ви да достигнете и надминете успехите на Вашите предшественици, защитавали достойно честта на България. Вие сте бъдещето на българския спорт и очакваме много от Вас. От наша страна можем да обещаем, че ще изпълним ангажиментите си да имате възможно най-добрите условия за обучение и подготовка, за да може наистина да реализирате мечтите си и да радвате целия български народ с успехите си”, обърна се към учениците министър Кралев и ги призова да не забравят наследството на патрона на училището си ген. Владимир Стойчев, който е една от най-достойните личности в семейството на българския спорт. На събитието присъстваха още зам.-министърът на младежта и спорта Стоян Андонов, директорът на спортното училище Васил Вутев, председателят на Съюза на ветераните от войните – доц. д-р Иван Сечанов, ученици и преподаватели.", "date": "2019.03.28", "title": " Министър Кралев почете 45-годишнината на СУ „Ген. Владимир Стойчев”"}
