{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-476/", "text": "НАП: Не казвайте банковата си сметка Пуснаха приложението, което показва какви лични данни са източени. Сменяме кода за достъп до е-услугите на приходната агенция             Закон изравнява минималната пенсия с линията на бедност Патриотите внесоха проект на закон за защита на правата и интересите на възрастните хора. Средно по 70 лева отгоре на месец ще получат 1,2 млн. души с пенсия около 280 лева.             МВнР пак се скара на историята За политическата недалновидност на официалните ни власти – коментар на проф. Нина Дюлгерова.         Бял дим за гръцкия туризъм Летищата вече се затрудняват да поемат извънредните полети – анализ на Бойка Атанасова, кореспондент на „Труд“ в Атина.             Пан Домарадски открива Пистирос по античен надпис „Българският“ поляк си отиде едва на 48 години – „Завръщането на Индиана Джоунс“ с проф. Николай Овчаров.             Българските телевизионни екипи по нищо не отстъпват на чуждите Вълнувам се какво се случва в страната, след като съм избрала тук да расте дъщеря ми, казва актрисата и тв водеща Александра Сърчаджиева в интервю за „Труд“.         Десният кандидат Силует на кандидата на „Демократична България“ за кмет на София Борислав Игнатов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Вижте акцентите в броя на вестник „Труд“ в петък, 6 септември 2019"}
{"url": "https://trud.bg/%d0%bd%d0%b0%d0%bf-%d0%bd%d0%b5-%d0%ba%d0%b0%d0%b7%d0%b2%d0%b0%d0%b9%d1%82%d0%b5-%d0%b1%d0%b0%d0%bd%d0%ba%d0%be%d0%b2%d0%b0%d1%82%d0%b0-%d1%81%d0%b8-%d1%81%d0%bc%d0%b5%d1%82%d0%ba%d0%b0/", "text": "Пуснаха приложението, което показва какви лични данни са източени Проверка може да бъде направена и в офис Не давайте по телефона или по мейла информация за банкови сметки, дебитни и кредитни карти. Това предупреждават от НАП в новия сайт https://check.nra.bg/, от който всеки вече може да провери каква негова лична информация е източена при хакерската атака срещу приходната агенция през юли. Проверката изисква въвеждане на персонален идентификационен код (ПИК), издаден от НАП, или квалифициран електронен подпис (КЕП). Преди да видите какви ваши лични данни са източени приложението изисква да смените ПИК-а си, чрез който имате достъп до електронните услуги на приходната агенция. От НАП съветват хората да сменят паролите и на мейлите си. Освен онлайн, информация за типа лични данни, които са източени, гражданите могат да получат и във всички офиси на НАП след представяне на лична карта. Българите, които нямат ПИК и КЕП, живеят в чужбина и не могат да посетят офис на НАП, могат да получат информация на тел. +359 2 9859 6801. След свързване, експерт от НАП ще зададе контролни въпроси с цел идентификация преди предоставяне на данните. Обща информация за чужденците е публикувана в английската версия на сайта. Чужденците, за които има източени данни, ще бъдат уведомени от данъчната си администрация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " НАП: Не казвайте банковата си сметка\t"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d1%81%d0%b5-%d0%b7%d0%b0%d0%b2%d1%8a%d1%80%d0%bd%d0%b0-%d1%81-%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d0%bf%d0%bb/", "text": "Вежди Рашидов се завърна с изложба в Пловдив 40 години след дебюта си като творец, случил се именно в Стария град – в Балабановата къща, тогава по покана на Дечко Узунов. Именно на онази своя първа изложба Вежди е бил забелязан от проф. Аксиния Джурова, а Николай Хайтов прави първото интервю с него. След това Вежди Рашидов намира в Пловдив и много приятели сред големите пловдивски художници като Йоан Левиев, Димитър Киров и Героги Божилов-Слона и, разбира се, прословутия кмет на Стария град Начо Културата. 40 години по-късно идва поканата на директора на Градската художествена галерия Красимир Линков, с когото с Рашидов са състуденти. Изложбата е озаглавена „Страст“ и показва Вежди Рашидов не само като творец, а и като колекционер, защото на първия етаж са изложени картини от неговата колекция, а на втория – негови пластики и рисунки. „Колекцията ми започна случайно на един битак, където видях една уникална живопис в окаяно състояние и ми дожаля. Казах си, че някой ден и моето изкуство сигурно така ще се търкаля. Купих картината, реставрирах я, сложих я в хубава рамка и видях, че има втори живот. Красива живопис без имена“, разказа Рашидов. После обясни, че в неговата колекция има много картини на неизвестни автори, но той не робува на имената на творците, както не робува и на марките на дрехите. Въпреки това в колекцията му има и офорт на Рембранд. Вежди Рашидов дари на Градската художествена галерия в Пловдив 4 картини от своята колекция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Вежди Рашидов се завърна с изложба в Пловдив 40 г. след дебюта си в Стария град"}
{"url": "https://trud.bg/%d0%bf%d1%83%d1%82%d0%b8%d0%bd-%d1%80%d1%83%d1%81%d0%b8%d1%8f-%d1%89%d0%b5-%d0%bf%d1%80%d0%be%d0%b8%d0%b7%d0%b2%d0%b5%d0%b6%d0%b4%d0%b0-%d0%b7%d0%b0%d0%b1%d1%80%d0%b0%d0%bd%d0%b5%d0%bd%d0%b8-%d0%bf/", "text": "Русия ще произвежда, но няма да е първата, която ще разполага ракети, забранени по-рано от Договора за ракети със среден и малък обсег (ДРСМО). Това заяви държавният глава на Руската федерация Владимир Путин в реч на петото издание на Източния икономически форум във Владивосток, предава АФП. „Вече публично заявихме, че няма да разполагаме (подобни оръжия), след като американците тестваха такава ракета. Но ще произвеждаме такива ракети, разбира се“, подчерта Путин.  Според него изявлението на американския министър на отбраната, че САЩ са готови да разположат ракети в Япония и Южна Корея, не се харесва Русия. „Това ни натъжава и предизвиква в нас известна загриженост. Всъщност това беше тема на разговорите ни с премиера (на Япония Шиндзо Абе)“, допълни руският президент. „Ако те [американски ракети] бъдат разположени в Япония или Южна Корея, ние разбираме, че това ще стане под предлог да се неутрализират заплахите от Северна Корея, но за нас това създава определени и значителни проблеми. Защото, най-вероятно, тези ракетни системи ще покрият значителна част от руската територия, включително Далечния Изток“, подчерта лидерът на Кремъл. Той отбеляза, че оттеглянето на САЩ от ДРСМО е контрапродуктивна стъпка, унищожаваща системата за международна сигурност и контрол върху оръжията. Путин заяви, че е предложил на американския президент Доналд Тръмп да закупи хиперзвуково оръжие от Русия. Според него на срещата в Осака e бил повдигнат въпросът как да се отчита в общите договорености съвременното руско оръжие, в това число и хиперзвукови ударни ракетни системи. „Казах на Тръмп: „Искаш ли да ти продадем? Така ще балансираме всичко веднага“. Отговориха обаче, че самите те скоро ще произведат. Е, вероятно, скоро ще произведат. Но защо да се харчат пари, след като ние вече сме похарчили, можем да получим нещо от тях, не в ущърб на сигурността ни, а с цел създаване на ситуация на баланс?”, заяви Путин по време на пленарната сесия на Източния икономически форум. Руският лидер отбеляза, че отчитането на броя на носителите и бойните глави е „специален въпрос”. Той подчерта, че Русия е готова за този диалог, но все още не е получила ясен отговор от Вашингтон. Русия е единствената държава в света, която официално обяви, че разполага с хиперзвуково оръжие. През февруари Путин съобщи за пускането на стратегическа ракетна система „Авангард“ и успешното тестване на хиперзвуковата противокорабна ракета „Циркон”. Петият Източен икономически форум се провежда от 4 до 6 септември във Владивосток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Путин: Русия ще произвежда забранени по-рано ракети, но няма да ги разполага първа"}
{"url": "https://trud.bg/%d1%86%d0%b8%d0%ba-%d1%82%d1%80%d0%b8-%d0%bf%d0%b0%d1%80%d1%82%d0%b8%d0%b8-%d0%b8-%d0%b5%d0%b4%d0%bd%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f-%d1%81%d0%b0-%d1%81%d0%b5-%d1%80%d0%b5/", "text": "За местните избори са регистрирани три партии и една коалиция – това са „Воля“, ПП ГЕРБ, Партия „Свобода“ и „Демократична България – Обединение“. Това каза председателят на ЦИК Александър Андреев на брифинг във връзка с подготовката и провеждането на изборите за общински съветници и кметове. Андреев направи сравнение с изборите през 2015 година за общински съветници и кметове. „Тогава заявления са подали 81 партии и 3 коалиции, като са регистрирани след изтичането на срока за регистрация от ЦИК 71, които са продължили по-нататък с участието си в изборите, като 10 от тези 81 са заличени и им е отказана регистрацията и три коалиции, които са регистрирани за участие в изборите“, каза още той.", "date": "2019.09.05", "title": " ЦИК: Три партии и една коалиция са се регистрирали за изборите до сега"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%be%d1%82-%d0%b1%d1%81%d0%bf-%d0%b2-%d0%b1%d0%b8%d1%82%d0%ba%d0%b0-%d0%b7%d0%b0-%d0%ba%d0%bc%d0%b5%d1%82%d1%81%d0%ba%d0%b8%d1%8f-%d0%bf%d0%be%d1%81/", "text": "Депутатите от БСП Весела Лечева и Явор Божанков влизат в предизборната надпревара за кметските постове във Велико Търново и Горна Оряховица. Световната шампионка по стрелба ще се изправи срещу кандидатът за трети мандат на ГЕРБ в старата столица Даниел Панов. Кандидатурата й ще бъде гласувана на Общинската конференция на социалистите на 7 септември. Тогава във Велико Търново се очаква да бъде и евродепутатът от „БСП за България“ Цветелина Пенкова и да уважи работата на форума. Явор Божанков пък е най-вероятният кандидат на БСП за Горна Оряховица. Спряга се и името на Огнян Симеонов, който е председател на общинската организация на БСП в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Депутати от БСП в битка за кметския пост във Велико Търново и Горна Оряховица\t"}
{"url": "https://trud.bg/%d1%80%d0%b5%d1%81%d1%82%d0%be%d1%80%d0%b0%d0%bd%d1%82%d1%8c%d0%be%d1%80-%d0%b1%d0%bb%d1%8a%d1%81%d0%ba%d0%b0-%d0%b8-%d0%bf%d1%81%d1%83%d0%b2%d0%b0-%d1%80%d1%83%d1%81%d0%ba%d0%b0-%d1%82%d1%83%d1%80/", "text": "Скандален клип с арогантно и обидно отношение към руски туристи обиколи социалните мрежи. Причината за ругатните се оказва таксата от 1 лев за ползване на тоалетна, предава  . Видеото е направено на входа на ресторант в Стария Несебър. Руската туристка се е прибрала в родината си и разказва в социалните мрежи, че просто си е измила ръцете, преди да влезе в ресторанта. „Ние не сме задължени да обслужваме чужди клиенти от улицата, да им чистим екстрементите, да ароматизираме след тях дадения санитарен възел, да ползват сапун, вода и кърпи за ръце. Това за нашите клиенти е безплатно и те ползват тази услуга, но тези туристи, които са хиляди в града, нормално би било да си заплатят за услугата“, обяснява Борислав Борисов, управител на ресторанта. По думите му от улицата всеки ден могат влязат поне 100 човека. „Тя не може да блъска и да се отнася вулгарно с нашата служителка и да не си заплати за услугата”, посочва още собственикът на ресторанта. А Недялка Младенова, служител на тоалетната, твърди, че е блъскана до стената. Екскурзоводи разказват, че работят добре със заведението. От Комисията за защита на потребителите коментираха, че нямат официален сигнал, за да направят проверка, а по закон тоалетната е безплатна за клиентите на заведението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Ресторантьор блъска и псува руска туристка в Несебър, не искала да плати за тоалетна (ВИДЕО)"}
{"url": "https://trud.bg/%d0%b1%d1%80%d0%b0%d1%82%d1%8a%d1%82-%d0%bd%d0%b0-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%bd%d0%b0%d0%bf%d1%83%d1%81%d0%ba%d0%b0-%d0%b1%d1%80%d0%b8%d1%82%d0%b0/", "text": "Братът на британския премиер Борис Джонсън, Джо Джонсън, обяви, че подава оставка от правителството, където заемаше пост на държавен секретар, и от парламента, където беше депутат, като заяви, че поставя националния интерес над семейната лоялност, предадоха Франс прес и ДПА. „За мен беше чест да представлявам Орпингтън (Югоизточна Англия) в продължение на 9 години и да служа в правителствата на трима премиери“, написа Джо Джонсън в Twitter. „През последните седмици бях разкъсван между семейната лоялност и националния интерес. Това е неразрешимо напрежение и е време други да поемат ролите ми на депутат и член на правителството“, добави 47-годишният Джо Джонсън, който подкрепя втори референдум за Brexit, а на референдума от 2016 г. гласува за оставане на Великобритания в ЕС. Брат му, премиерът Борис Джонсън, пък иска Великобритания да напусне ЕС възможно най-скоро, отбелязва АФП. Оставката на Джо Джонсън идва броени дни, след като брат му Борис изключи от Консервативната партия 21 депутати, които отказаха да подкрепят стратегията му за Брекзита. Сред тях са внукът на Уинстън Чърчил и един бивш финансов министър, отбелязва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Братът на Борис Джонсън напуска британското правителството"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%87%d0%bb%d0%b5%d0%bd%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b1%d1%8a%d0%bb/", "text": "Членството на България в НАТО е стратегически избор и един от основните гаранти за националната сигурност. Това каза вицепремиерът и министър на външните работи Екатерина Захариева в отговор на питане на депутата от БСП Антон Кутев за правителствените политики в областта на националната сигурност в контекста на изострящата се глобална геополитическа среда. „Съгласна съм с вашата оценка и с това, което цитирахте като резолюция на ЕП, че международната система по отношение на сигурността и разоръжаването е изправена пред нови предизвикателства след денонсирането и прекратяването на договора за ракети за неразполагане със среден и малък обсег. Това беше двустранен договор, а не многостранен. Тъй като питането ви е доста по-широко, доколкото засяга  целия спектър от политики за гарантиране, които са геостратегически, политически, икономически и военни, инфраструктурни, финансови, информационни и т.н. В рамките на пет минути ще маркирам само основните политики за сигурност на Република България. Ще се спра на двата договора, които споменахте. Политиката за национална сигурност на България се ръководи от приета от Народното събрание, от вас актуализирана стратегия за национална сигурност. Основните акценти в стратегията са разписани в програмата за управление на правителството на Република България 2017-2021 г. Целта на нашето правителство е да води миролюбива и ефективна външна политика на база на взаимноизгодно сътрудничество и защита на националните интереси. Тя разбира се, е в съответствието с принципите и целите на Устава на ООН, а също и в унисон с ценностите на съюзите, в които членуваме – основно ЕС и НАТО. Целта е защита на мира, сигурността, стабилността, развитието и просперитета. Това са целите, изведени на челно място. Отдаваме приоритетно значение на многостранния подход“, заяви Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Министър Захариева: Членството на България в НАТО е един от основните гаранти за националната сигурност"}
{"url": "https://trud.bg/%d1%86%d0%b8%d0%ba-%d1%83%d1%81%d0%bb%d0%be%d0%b2%d0%b8%d1%8f%d1%82%d0%b0-%d0%b7%d0%b0-%d1%80%d0%b5%d0%b4%d0%b0-%d0%b7%d0%b0-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1%d0%be/", "text": "Условията за реда за местните избори ще бъдат същите като при предходните. Това каза членът на ЦИК Таня Цанева на брифинг във връзка с подготовката и провеждането на изборите за общински съветници и кметове. Цанева акцентира върху правата на хората с увреждания и обяви реда, по който те могат да упражнят правото си на глас. „Избирателите с увредено зрение и затруднение в движенията общинските избирателни комисии ще трябва да определят секции на първия етаж, подходящи за избиратели с увреждания. Избирател с увреждания може да гласува и в избрана от него секция и с придружител“, каза още тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " ЦИК: Условията за реда за местните избори ще бъдат същите като при предходните"}
{"url": "https://trud.bg/%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%bd%d1%8f%d0%bc%d0%b0-%d0%b4%d0%b0-%d0%b5-%d0%bc%d0%b0%d0%b9-%d0%b4%d0%b0%d0%bb%d0%b8-%d0%be%d0%ba%d1%82%d0%be%d0%bc%d0%b2%d1%80%d0%b8-%d1%89/", "text": "Грешат онези, които приписват на местния вот автоматичен ефект на пренареждане на политическото пространство Септември няма да е май. Както винаги. Но дали октомври ще е месецът на Мая? Очакваното включване на вече бившия омбудсман Мая Манолова в кметския вот в София определено внесе интрига в блатното спокойствие на българската политическа сцена, нарушавано само от поредната партийна попържня или управленски скандал. Нервните реакции на управляващите, които от месеци се занимават с нея и по този начин я легитимираха категорично като опонент на властта, подсказват, че за първи път те усещат заплаха за безпрекословното си господство в столичната община. Най-малкото, победата им този път не е предрешена. Вън от всякакво съмнение е, че Мая Манолова има потенциал за пробив в монолитното статукво на общинските потайности в София. Но дали ще бъде реализиран този потенциал, зависи от това дали самата Манолова ще съумее да преодолее успешно три основни риска, които тегнат над нейната предизборна кампания. Първият риск е свързан с това дали добрият институционален рейтинг, който досега имаше Мая Манолова, ще се трансфомира в личен, мажоритарен вот извън омбудсманската институция. Едно е да стоиш на пиедестала на надпартийна институция, която по дефиниция е на страната на хората срещу лошата администрация, съвсем друго е да застанеш на политическия терен и да направиш заявка за власт. Ако в първия случай по правило срещаш всеобщо одобрение, във втория за по-голямата част от хората се включват съвсем други рефлекси, сред които идеологическа ориентация, политически пристрастия и партийна лоялност. Вторият, и може би най-важен риск, е да се скара с БСП и така да разколебае червените избиратели. В това отношение Манолова стъпва по много тънък лед. От една страна София никога не е била червена. Мая Манолова трябва да се гордее с партийната си биография, като една от водещите фигури в БСП преди да стане омбудсман, но по традиция принадлежност­та към БСП не е най-добрият атестат за политически избор в „синя София“. В същото време е безспорен факт, че основният масив от електорална подкрепа за Мая Манолова е сред левите избиратели и партийния актив на БСП. Това означава, че без червения вот нейната кампания е изначално обречена на провал. Подкрепата на различни активни и гласовити граждански групи, фейсбук активисти и неправителствени организации е важна, но без солидна партийна машина зад гърба си, е твърде ефимерна като влияние сред гласоподавателите и абсолютно недостатъчна за победно участие в едни избори от мащаба на кметския вот в София. Политическата практика многократно и на различни нива е потвърждавала това през последните десетилетия. Следователно за Манолова е императив да се отнася с уважение към своите довчерашни съпартийци и активно да търси подкрепата им, ако иска те да бъдат реално, а не само на думи мобилизирани в нейна полза. В същото време трябва да пази достатъчна дистанция от БСП, за да не влезе в капана, в който ще я тикат опонентите u под лозунга „да не дадем София на комунистите“. Това е труден, но постижим баланс. Въпрос на политическа стратегия и умения. Засега е неясно дали Мая Манолова и хората, ангажирани с нейната кампания, ще съумеят да го постигнат. Ако се съди по първите изявления, тиражирани от среди от нейния инициативен комитет във фейсбук страницата „Да подкрепим Мая Манолова“, те вече допускат стратегическа грешка. Да се обяви подкрепата от БСП за „ненужна и дори вредна“ е не само самонадеяно, но и политически неителигентно. А да се отправят обидни квалификации към Корнелия Нинова – лидера на партията, която се очаква да има решаващ принос в изборния резултат – е направо необяснимо. Трябва да е ясно, че в мига, в който за левите г-жа Манолова спре да бъде „нашата Мая“ и стане „Мая, която предаде партията“, кампанията отива към провал. Никакви граждански структури и фантомни „десни“ партии не могат да осигурят дори една десета от гласовете, които ще загуби Манолова, ако отритне актива на БСП. И третият риск е да се опита да превърне кампанията в своеобразен местен референдум срещу ГЕРБ и Бойко Борисов. Стори ли го, ще „втвърди“ онези разколебани или уморени от дългогодишното кметуване на Йорданка Фандъкова, симпатизанти на ГЕРБ, които биха гласували за промяна в София, но не искат това да е за сметка на управлението на Борисов. Прочее, вижте как беше избран новия кмет на Истанбул – не с поляризиращото „Долу Ердоган!“, а с обединяващото „Всичко ще бъде добре“. Този подход е потвърждаван в историята дори в много по-тежки и недемократични условия, както беше с дългогодишната диктатура на Пиночет в Чили, която беше отстранена от власт в резултат от плебисцита през 1988 г. не с кампания „Долу Пиночет!“, а с послание „Чили, щастието идва!“. Негативната и остро конфронтационна кампания тип „Елена Йончева“ по правило е губеща, особено ако не е съчетана с подходящ разказ за положителната промяна, която очаква хората. На този фон кампанията на Фандъкова е заредена с доста повече проблеми. Най-вече, защото трябва да намери убедителен разказ за това, че един пореден неин мандат ще донесе на софиянци положителни промени, а не застой. Вън от съмнение обаче е, че поне засега Фандъкова е фаворит в състезанието. Позиция в каквато винаги е бил кандидатът, който се е олицетворявал със „синя София“. Бойко Борисов със сигурност ще поеме „на ръчно управление“ и софийската кампания, както стори в евроизборите. Ако се отиде на втори тур обаче, започват неизвестните. При положение, че се реализира най-широко спряганата досега хипотеза за балотаж „Фандъкова-Манолова“, ключовата роля ще е на избирателите, които се самоопределят като „градска десница“. Върхушката на тяхната формация „Демократична България“ може и да направи „исторически компромис“ с „комунистите“, „кабинета Орешарски“ и прочие етикети, които с времето са наслагвали като своя партийна интерпретация на образа на Манолова. Но дали редовите десни избиратели ще ги послушат? Що се отнася до националната картина, тя едва ли ще промени съществено пропорциите. Местната власт ще стане малко по-шарена, но ще се запази доминацията на ГЕРБ и техните съюзници. Вотът в големите градове едва ли ще отиде в ляво. Още повече, че червените не предлагат убедителни кандидатури. Сигурно е обаче, че БСП ще отлепи от дъното, на което се закотви на предходния общински вот. Костовистите пък ще се радват на своя група от общински съветници в Столичния съвет и тук-таме в страната, което ще затвърди статуса им на формация с локално, а не национално значение. Разбира се, всички ще се обявят фанфарно за победители. Грешат обаче онези, които приписват на местния вот автоматичен ефект на пренареждане на политическото пространство. Тезата, че падне ли София, Борисов щял да падне, е разбираема като политически инструмент за мобилизация на анти-ГЕРБ вот, но всъщност подвежда гражданите и ги зарежда с нереалистични очаквания. Защото дори и Фандъкова да загуби София, това няма да отстрани ГЕРБ от изпълнителната и законодателната власт. Да погледнем пак при комшиите, където опозиционната победа в Истанбул зареди с ентусиазъм и родната опозиция. Да не би Ердоган да падна след като изгуби кметския пост в Истанбул? Естествено, че не. А у нас – да не би ГЕРБ и Борисов да паднаха от власт, като загубиха президентските избори от Румен Радев? Тъкмо обрат­ното – броени седмици по-късно спечелиха предсрочния парламентарен вот и отново съставиха правителство. Нищо общо (почти) няма кметският вот в София с парламентарното мнозинство и правителството. Локалната победа все още не предвещава победа в национален мащаб. Още повече, че БСП ще бъде без партиен кандидат в София и следователно за влиянието u ще се съди единствено по гласовете за листата за общински съветници, а не по резултата на независимия кандидат за кмет. А червената листа със сигурност ще вземе доста по-малко гласове от ГЕРБ, както винаги. Както победата на Радев не доведе до победа на БСП в парламентарния вот след това, така и евентуална победа на Мая Манолова с подкрепата на БСП, няма автоматично да доведе до победа на „Позитано“ 20 в парламентарен вот. Напротив, който и да стане кмет, е обречен да търси добро взаимодействие, а не конфронтация с правителството и парламентарното мнозинство, за да си осигури и провежда ефикасна политика и да разполага с добър бюджет. Едно е ясно – предстои много оспорвана изборна битка в София. Дали тя ще поднесе изненади все още е рано да се каже.", "date": "2019.09.05", "title": " Септември няма да е май. Дали октомври ще е Мая?\t"}
{"url": "https://trud.bg/%d1%85%d0%b0%d0%b7%d0%b0%d0%bb-%d0%ba%d0%b0%d1%8f-%d0%bd%d1%8f%d0%bc%d0%b0-%d0%b4%d0%b0-%d0%ba%d0%b0%d1%80%d0%b0-%d0%bc%d0%b0%d0%b9%d1%87%d0%b8%d0%bd%d1%81%d1%82%d0%b2%d0%be/", "text": "Хазал Кая, която скоро ще роди, заяви пред медиите, че няма да излиза в майчинство. Тя възнамерява съвсем скоро да се завърне на екран и дори е в процес на преглеждане на сценариите на новите сериали, в които са й отправени предложения да участва. Новината за бременността си,  , но не заради суеверия, а заради високия риск от спонтанен аборт през първите 12 седмици. Тя също така не планира да наема детегледачка, поне докато детето й не навърши една година.", "date": "2019.09.05", "title": " Хазал Кая няма да кара майчинство"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%b4%d0%b5%d0%bc%d0%be%d0%b3%d1%80/", "text": "Заместник министър-председателят по икономическата и демографската политика Марияна Николова взе участие в Срещата на високо равнище за демографската политика, която се провежда в унгарската столица Будапеща. Това съобщиха от правителствената информационна служба. В изказването си на форума вицепремиерът отбеляза сериозните усилия на страната ни в отговор на демографските промени. Като ярък пример за ангажираността на държавата за подпомагане на семействата и насърчаване на раждаемостта Николова посочи осигуряването на повече възможности и повече финансов ресурс за асистирана репродукция. „Демографската политика е насочена към цялото население на Република България и е ориентирана не само към увеличаване на раждаемостта, а също акцентира върху повишаване на качеството на човешките ресурси“, изтъкна още заместник министър-председателят Николова. Заедно с българския вицепремиер на Срещата на високо равнище за демографската политика, която се провежда за трети път в Будапеща, участват още министър-председателят на домакините Виктор Орбан, премиерът на Чехия Андрей Бабиш, президентът на Сърбия Александър Вучич и бившият австралийски премиер Тони Абът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Вицепремиерът Марияна Николова: Демографската ни политика е насочена към цялото население на България"}
{"url": "https://trud.bg/%d0%b01-%d0%bf%d1%83%d1%81%d0%bd%d0%b0-%d1%81%d0%bc%d0%b0%d1%80%d1%82%d1%84%d0%be%d0%bd%d0%b8-%d1%81-%d0%b4%d0%be-50-%d0%bd%d0%b0%d0%bc%d0%b0%d0%bb%d0%b5%d0%bd%d0%b8%d0%b5-%d0%b7%d0%b0-%d0%bd%d0%be/", "text": " В месеца на учениците   стартира кампания с намаления за пет модела смартфони. Потребителите ще имат възможност да купят A1 Smart N9, Huawei P Smart 2019, Nokia 2.2, Motorola Moto One Lite и Alcatel 1s с до 50% намаление. Намалението е валидно с абонаментен план А1 ONE L или по-висок, като клиентите могат да изберат смартфон и в комплект с функционален аксесоар и да получат 2 безплатни премии за застраховка Моят телефон.  Първият собствен смартфон на А1 се позиционира в ниския клас смартфони, като включва характеристики от по-високия, сред които 5,47-инчов HD+IPS дисплей, четириядрен процесор, 16GB вградена памет и 2GB оперативна памет. На гърба на смартфона са разположени сензорът за пръстови отпечатъци и основната камера от 13MP. Селфи камерата е от 8MP, като предоставя различни режими за заснемане. При покупка на смартфона, потребителите ще открият в комплекта и прозрачен калъф, който пасва на елегантния му дизайн. A1 Smart N9 се предлага с 36-месечна гаранция за 4,99 лева на месец или 109,99 лева с план A1 ONE L.  Смартфонът впечатлява с елегантен дизайн, мощен процесор, памет, батерия и функции с изкуствен интелект. Притежава 6,21-инчов FHD+ дисплей с минималистично пространство за селфи камерата тип „капка”. Всичко това се съчетава с извит 3D корпус с лъскава структура, тънък и елегантен профил. Основната камера е от 13MP (f/1.8) + 2MP сензор за повече дълбочина на кадъра. Селфи камерата е от 8MP, като автоматично разпознава 8 сцени, с което оптимизира снимките в реално време. AI функциите на основната камера идентифицират до 500 сцени, с възможност за сегментация в 22 категории. P Smart (2019) работи с осемядрен процесор, оптимизиран с AI функции и за по-добра производителност и по-добро използване на заряда на мощната 3 400 mAh батерия. Паметта за съхранение е 64GB, с възможност за увеличаване на капацитета с допълнителна карта памет до 512GB. Смартфонът работи с операционна система Android 9 Pie в комбинация с последния интерфейс от Huawei – EMUI 9.0, предлагащи по-голяма производителност, удобство и нови функции. Смартфонът се предлага в комплект с прозрачен калъф и е наличен за 9,50 лева на месец или 249,99 лева в брой с план A1 ONE L.  Nokia 2.2 има изчистен дизайн със заоблени страни, правейки го удобен за държане с една ръка. Смартфонът има HD+ IPS дисплей с капковидно изрязан прорез и с големина от 5.71 инча. Nokia 2.2 разполага с основна камера от 13 MP (f/2.2), поддържаща HDR технология, автофокус, функциите за заснемане на панорамни изображения и заснемане на FHD видео до 1080 пиксела и до 30 кадъра в секунда. Селфи камерата е от 5 MP, като предоставя възможност за добавяне на различни филтри за снимане. Хардуерът се допълва от четириядрен процесор, оперативна памет от 2GB и 16GB вградена памет, която може да се увеличи с още 32GB чрез microSD карта памет, налична в комплекта. Моделът е част от програмата на Google – Android One, което означава, че от софтуера са премахнати излишните приложения, а операционната система получава бързи ъпдейти за сигурност. При покупка на смартфона настоящите и нови клиенти на А1 ще получат смартфона в комплект с оригинално хендсфри. Nokia 2.2 се предлага за 5,99 лева на месец или 119,99 лева в брой с план A1 ONE L.  Моделът се позиционира от нисък към среден клас, като притежава елегантен, красив дизайн със заоблени ръбове и прецизно изработен 2.5D Corning@ Gorilla® Glass панел. Moto One Lite има 5,9-инчов Max Vision HD+ дисплей, осигуряващ съотношение на страните от 19:9. На гърба има двойна камера 13MP + 2MP, а селфи камерата е от 8MP, като предоставя функция за добавяне на „боке“ ефекти. Основната камера предоставя различни функции като анимиране на избран елемент от статичен кадър, добавяне на цветен акцент към черно-бяла снимка, както и функцията Google Lens. Смартфонът има осемядрен процесор, 3GB оперативна памет и 32GB вградена памет, като при покупка клиентите на А1 ще получат допълнителен аксесоар – microSD карта памет с 32GB.  Motorola Moto One Lite е достъпен за 9,50 лева на месец или 199,99 лева в брой с план A1 ONE L.  Дизайнът е с изчистени и заоблени линии, правейки го удобен за държане с една ръка. Дисплеят е 5,5-инчов HD+ IPS LCD, със съотношение на страните от 18:9. Хардуерът е допълнен от осемядрен процесор, 3GB оперативна памет и 32GB памет за съхранение в базовата си версия, батерия от 3060 mAh. Alcatel 1s разполага с основен сензор от 13MP с интерполация до 16 MP и сензор за дълбочина от 2MP, като камерата включва HDR технология, функция за заснемане на панорамни изображения и по-добро заснемане в ниска осветеност, благодарение на LED светкавицата. Смартфонът работи с най-новата версия на Android – 9 Pie, даваща повече възможности на потребителите. Alcatel 1s се предлага в комплект с TTEC RIO хендсфри за 4,50 лева на месец или 108 лева в брой с план А1 ONE L.", "date": "2019.09.05", "title": " А1 пусна смартфони с до 50% намаление за новата учебна година"}
{"url": "https://trud.bg/%d0%b1%d1%80%d0%b0%d0%b4-%d0%bf%d0%b8%d1%82-%d0%bf%d0%be%d1%81%d0%b5%d1%89%d0%b0%d0%b2%d0%b0%d0%bb-%d0%b0%d0%bd%d0%be%d0%bd%d0%b8%d0%bc%d0%bd%d0%b8%d1%82%d0%b5-%d0%b0%d0%bb%d0%ba%d0%be%d1%85%d0%be/", "text": "Брад Пит е от звездите, които избягват да говорят за проблемите в личния си живот. По принцип актьорът винаги е предпочитал да заобикаля тази тема, давайки съвсем оскъдна информация. Сега обаче звездата разкри повече за тежкия период, през който е минал, след развода с Анджелина Джоли. По време на битката за попечителството над шестте им деца, Пит се сблъска с обвинения за физическа злоупотреба и прекомерно пиене. Ето защо той превърна трезвеността в свой основен приоритет. Днес, в свое интервю за „New York Times“, той казва, че изцяло е спрял пиенето, но за да успее да го постигне е потърсил помощта на „Анонимните алкохолици“, чиито срещи е посещавал в продължение на година и половина след шумотевицата около раздялата със съпругата му. „ „, споделя Пит, който допълва, че в емоционалната уязвимост всъщност се крие голяма сила. Според него, ако човек разкрие грозните страни от личността си, ще се почувства освободен. „ „, съветва актьорът. По-рано Пит описа раздялата си с Джоли като „генератор за промяна“ на собствения му живот, който му е позволил да погледне сериозно към лошите си навици. „ „, каза звездата от „Имало едно време в Холивуд“ пред „GQ“ през май 2017 г., след края на взаимоотношенията им с Анджелина.", "date": "2019.09.05", "title": " Брад Пит посещавал „Анонимните алкохолици“ година и половина"}
{"url": "https://trud.bg/yahoo-%d1%81%d0%b5-%d1%81%d1%80%d0%b8%d0%bd%d0%b0-%d0%b8-%d0%be%d1%81%d1%82%d0%b0%d0%b2%d0%b8-%d1%85%d0%b8%d0%bb%d1%8f%d0%b4%d0%b8-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8/", "text": "Услугите на интернет компанията Yahoo се сринаха преди няколко часа, като хиляди потребители на електронната му поща останаха без достъп до акаунтите си, предава БГНЕС. „Възможно е да не можете да получите достъп до някои от нашите услуги, включително имейла. Нашият основен приоритет в момента е да отстраним проблема. Ние оценяваме вашето търпение“, се казва в съобщение на екипа за клиентско обслужване на Yahoo. Потребителите на електронна поща BT Yahoo са се насочили към платформи за социални медии, за да се оплачат от прекъсването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Yahoo се срина и остави хиляди потребители без достъп до имейлите им"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d0%b5%d1%86-%d0%be%d1%82%d0%ba%d1%80%d0%b8-%d0%b1%d0%be%d0%bc%d0%b1%d0%b0-%d0%be%d1%82-%d0%b2%d1%82%d0%be%d1%80%d0%b0%d1%82%d0%b0-%d1%81%d0%b2%d0%b5%d1%82/", "text": "Земеделец от тетовското село Беловище е открил взривно устройство, докато си орал нивата. Той съобщил за находката в полицията, предава БГНЕС. Служители на реда са направили проверка на място и извикали експерти от Дирекцията за защита и спасяване, за да извадят бомбата. „Това е 150-милиметрова артилерийска граната, използвана през Втората световна война“, информира Мариян Йосифоски, говорител на дирекцията в Тетово. Нивата се намира покрай стария път Беловище-Одри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Земеделец откри бомба от Втората световна война, докато си оре нивата"}
{"url": "https://trud.bg/%d0%b3%d0%b8%d0%bc%d0%bd%d0%b0%d0%b7%d0%b8%d1%8f%d1%82%d0%b0-%d0%bf%d0%be-%d0%bf%d1%80%d0%be%d0%b3%d1%80%d0%b0%d0%bc%d0%b8%d1%80%d0%b0%d0%bd%d0%b5-%d0%bf%d1%8a%d1%80%d0%b2%d0%b0-%d0%be%d1%82%d0%ba/", "text": "Модерната Професионална гимназия по компютърно програмиране и иновации в Бургас откри учебната година в четвъртък. На тържествения старт присъства кметът на Бургас Димитър Николов. „Гимназията скоро ще разшири учебната си база с нов високотехнологичен корпус. Той ще бъде със слънчеви панели и с най-съвременни технологични решения и сам ще добива енергията, която му е необходима за учебния процес. В момента се подготвя проекта за изграждането му“, каза в словото си градоначалникът. От новоприетите тази година 104 ученици в компютърното училище, 30 са настанени в общежитието на кампуса, тъй като са от София, Шумен, Добрич, Варна и други градове от страната. „Новата учебна година на гимназията ще стартира силно с няколко проекта, един от които е иновативната платформа „Стажанти и работодатели“. Чрез нея учениците откриват подходящи работни места в компаниите- партньори. Планираме да има много практики още от 10-ти клас. Работи се и по създаването на международен изпитен център за професионални сертификати, така че да помогнем на фирмите с офиси в града да сертифицират техните служители. От миналата година имаме сертификационен център за ученици и студенти“, разказа директорът на училището Димитрина Тодорова. Професионалната гимназия по компютърно програмиране е първото в Бургас учебно заведение, което още с откриването си работи в тясно сътрудничество с най-добрите компании в сферата на информационните технологии. Техни представители присъстваха на тържественото откриване на втората учебна година в гимназията. Веднага след официалната церемония в учебната фирма към кампуса ученици от гимназията презентираха най-новия продукт – иновативна платформа, свързваща обучаващите се директно с представителите на бизнеса. Създаването й е по идея на Община Бургас, а целта й е да помогне на учениците от всички професионални гимназии в града да намерят стажове във фирми по специалността, в която се обучават. Системата „Стажанти и работодатели“ представлява уеб приложение, предназначено да помогне на всички ученици в града да открият стажове при реални работодатели, още докато се обучават. Платформата е базирана на най-съвременни технологии като ASP.NET Core, ASP.NET Core MVC, Entity Framework Core, Microsoft SQL Server и IIS. Иновативната платформа все още е в процес на разработване.", "date": "2019.09.05", "title": " Гимназията по програмиране първа откри учебната година\t"}
{"url": "https://trud.bg/%d0%be%d1%82%d1%81%d1%82%d1%80%d0%b0%d0%bd%d0%b8%d1%85%d0%b0-%d0%be%d1%82-%d0%b4%d0%bb%d1%8a%d0%b6%d0%bd%d0%be%d1%81%d1%82-%d1%88%d0%b5%d1%84%d0%b0-%d0%bd%d0%b0-%d0%b2%d0%b8%d0%ba-%d0%b4%d0%be%d0%b1/", "text": "Добричкият районен съд отстрани от длъжност изпълнителния директор на ВиК-Добрич Тодор Гикински. Мярката бе поискана от прокуратурата, която повдигна обвинение срещу Гикински, че е наредил изграждането на незаконно съоръжение за използване на повърхностни води в с. Батово. Разследването установило, че през февруари край селото са били построени бент и гравитачен водопровод. Чрез тях в помпената станция, захранваща няколко селища и добричкия кв. Добротица, е вкарвана вода от р. Батовска. Нелегалната връзка дублирала законните сондажи, които харчат много електроенергия. Така шефът на ВиК-Добрич се сдоби с обвинение, че в качеството си на длъжностно лице е нарушил Закона за водите. За това умишлено престъпление законът предвижда лишаване от свобода до 2 г. и глоба от 5000 до 15 000 лв. Районните магистрати прецениха, че служебното положение на Гикински може да създаде пречки за обективното изясняване на обстоятелствата по делото и затова до финала на разследването го отстраниха от поста. Тодор Гикински го пое преди 2 г., малко след като местният парламент в Сандански го свали от шефското място в общинското ВиК-дружество „УВЕКС“ заради съмнения за безстопанственост. Определението може да се обжалва в 3-дневен срок, уточниха от пресслужбата на Добричкия районен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Отстраниха от длъжност шефа на ВиК-Добрич\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%ba%d0%be%d0%bb%d0%be%d1%80%d0%b8%d1%82%d0%b5%d0%bd-%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d1%81%d0%b0%d0%bc/", "text": "Есента във Велико Търново ще започне пъстро и с много настроение с колоритния празник на прочутата Улицата на занаятите. От 20-ти до 23-ти септември за девети път ще се проведе традиционната Нощ на Самоводската чаршия и Фестивал на занаятите, които ще предложат на жителите на старата столица и гостите на града много емоции и богата арт програма. Събитието е вдъхновено от Европейската инициатива “Нощ на музеите”, а началото му е поставено през 2011 г. от Общинската туристическа агенция „Царевград Търнов“. Предстоящият празник на Самоводската чаршия ще съчетае минало и настояще в занаятите, традициите, музиката и съвременното изкуство. През четирите дни ще има изложение на занаятчии от страната, в което 60 творци ще покажат ръчно изработена керамика, свещи, бижута, аксесоари, играчки, кожени, бутикови и интериорни изделия, плъсти. В  базара на продукти и храни с еко произход ще се предлага ръчно точена юфка, различни видове мед, сирена и сладка, лютеница, продукти от козе мляко, печени на мангал кестени. В своите работилници майсторите от чаршията ще демонстрират съхранените от тях старинни технологии и ще дават уроци  на желаещите. На фона на уникалната архитектура и автентичната обстановка на Старо Търново ще има изпълнения на улични артисти и музиканти, различни пърформанси, интерактивни игри, детски забавления и представления. По традиция в празника ще се включи духовия оркестър на СУ „Емилиян Станев“ „Джуниър бенд“, а на сцената пред арт бар „Хипстър“ ще се е традиционния базар на грамофонни плочи  и уроци по скречинг. Специално за малките посетители на събитието ще има детска работилничка за сапуни, кулинарни демонстрации с шеф Радичев, точене на юфка и ателие за керамика на открито. Разнообразна музика ще предложат вечерните концерти, които ще започват в 19:00 ч. На 20-ти септември на живо ще свири хибридната музикална формация Бас Народен, съчетаваща електронна музика и фолклорни елементи, Коприва и Сърмата Хари и бенд, а в събота, 21-ви септември, Ред Хот Трибют и компания. Неделната вечер на 22-ри септември, ще започне с група „Графити“ с ръководител Аделина Колева, след което ще звучи акустичен суинг с Деси Андонова и Петър Георгиев, а от 21:30 ч. ще е концерта на Дичо. За любителите на българските народните ритми ще има едночасови хоротеки на 21-ви и 22-ри септември от 18:00 ч. Есенните празнични вечери ще завършват с атрактивни огнени спектакли от 23,00 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Организират колоритен празник на Самоводската чаршия в Търново\t"}
{"url": "https://trud.bg/%d0%b1%d0%b4%d0%b6-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-6-600-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d0%bc%d0%b5%d1%81%d1%82%d0%b0-%d0%b2%d1%8a/", "text": "„БДЖ – Пътнически превози” ЕООД ще осигури 6 600 допълнителни места във влаковете за почивните дни по повод Деня на Съединението на България. За тази цел ще бъдат увеличени с допълнителни вагони съставите на някои влакове, които пътуват по основните направления в страната. Това съобщиха от пресслужбата на държавната железница. По този начин националният железопътен превозвач се стреми да осигури удобното придвижване на своите клиенти по време на почивните дни. От днес /5-и септември/ до 8-и септември включително, с увеличени състави ще пътуват някои влакове по следните маршрути: София-Варна-София;  София-Бургас-София;  София-Русе-София;  София-Пловдив-София;  София-Свиленград-София;  София-Горна Оряховица-София;  София-Лом-София;  София-Видин-София;  София-Кюстендил-София;  Септември-Добринище-Септември;  Варна-Пловдив. „БДЖ – Пътнически превози” ЕООД напомня на своите клиенти, че при закупуване на билети за отиване и връщане, могат да ползват от 10 % до 30 % намаление от редовната цена на билета в зависимост от различните търговски оферти на дружеството. Клиентите на националния железопътен превозвач могат да получат подробна информация за свободните места във влаковете през почивните дни от служителите на гишетата „Информация” и билетните каси в железопътните гари и бюра в страната или на националния информационен телефон 0700 10 200. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " БДЖ осигурява 6 600 допълнителни места във влаковете за 6 септември"}
{"url": "https://trud.bg/%d0%bd%d0%be%d0%b2%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%b2-%d0%b8%d1%82%d0%b0%d0%bb%d0%b8%d1%8f-%d0%bf%d0%be%d0%bb%d0%be%d0%b6%d0%b8-%d0%ba/", "text": "Новото правителство на Италия тържествено положи клетва. Кабинетът беше формиран от традиционните противници от лявата „Демократическа партия” и популисткото движение „Пет звезди”, информира Нова тв. Единственото, което обединява двете формации, е решимостта да не бъде допуснат Матео Салвини до управлението на страната, твърдят анализатори. Лидерът на крайнодясната партия „Лига” беше заменен на поста вътрешен министър от Лучана Ламоргезе. Тя е на точно обратните позиции спрямо Салвини по горещата тема с имиграцията в Италия. Досега  тя отговаряше за отварянето на центрове за бежанци в Милано. Правителството трябва да бъде подкрепено от вотове на доверие в двете камари на парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Новото правителство в Италия положи клетва"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bf%d0%be%d0%b4%d0%bf%d0%b0%d0%bb%d0%b2%d0%b0%d1%87%d0%b8-%d0%bd%d0%b0-%d0%ba%d0%be%d0%bb%d0%b0-%d1%81%d0%bb%d0%b5%d0%b4-3-%d0%bc%d0%b5%d1%81%d0%b5%d1%86/", "text": "Установени са двама мъже, подпалили автомобила на бизнесмен, паркиран в шуменското село Риш. Полицаите от РУ-Велики Преслав стигнали до 27-годишен от село Риш и мъж на 61 г. от съседното село Веселиново. По данни на полицията те са съпричастни към извършен палеж на лек автомобил „Фолксваген“ в средата на месец май. Както „Труд“ писа, колата на 30-годишният собственик била запалена, като под капака й били поставени вестници, а купето било залято с бензин. Според запознати, палежът нямал връзка с бизнеса на жертвата – семейството му имало шивашки цех. Двамата подпалвачи са имали други подбуди за палежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Откриха подпалвачи на кола след 3 месеца"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%bd%d0%b0-%d0%ba%d0%be%d0%bb%d0%b0-%d0%b1%d0%be%d0%bc%d0%b1%d0%b0-%d0%b2-%d0%ba%d0%b0%d0%b1%d1%83%d0%bb-%d1%83%d0%b1%d0%b8-8-%d0%b4%d1%83%d1%88%d0%b8/", "text": "Кола бомба избухна в централен Кабул, докато САЩ и талибаните договарят мирна сделка за напускане на американските войски от страната. По последна информация на РИА Новости, загинали са 8 души, а 30 са ранени, информира БГНЕС. Взривът разтърси Шаш Дарак, силно укрепен район, прилежащ към Зелената зона и седалище на няколко важни комплекса, включително Националната дирекция за сигурност (НДС), афганистанската разузнавателна служба. „Потвърждаваме експлозия в района на Шаш Дарак“ около 10:10 ч. (05:40 ч. централно гринуичко време), заяви говорителят на вътрешното министерство Насрат Рахими, допълвайки, че взривът е причинен от кола бомба. Афганистански служител по сигурността каза за АФП, че има пострадали и че взривът е станал близо до контролно-пропускателен пункт. Досега няма поета отговорност. В понеделник най-малко 16 души бяха убити при нападение на талибани в жилищен район в източен Кабул. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Взрив на кола бомба в Кабул уби 8 души\t"}
{"url": "https://trud.bg/%d1%81%d0%b5%d0%bc%d0%b5%d0%b5%d0%bd-%d1%81%d0%ba%d0%b0%d0%bd%d0%b4%d0%b0%d0%bb-%d0%b8%d0%b7%d0%b4%d0%b0%d0%b4%d0%b5-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b8-%d0%be%d1%82-%d0%b2%d0%bb/", "text": "Семеен скандал издаде издирвани от немските власти мъж и жена, които са установени от служители на РУ – Горна Оряховица. В сряда в 01,30 ч. в управлението е бил получен сигнал за люта свада в лясковското село Джулюница. На адреса незабавно бил изпратен полицейски екип. В жилището били установени 23-годишна жена и 30-годишен мъж и двамата от стражишкото село Бряговица. Оказало се, че са обявени за издирване от Германия, с мярка „установяване на местонахождение“. За случая са уведомени компетентите служби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.05", "title": " Семеен скандал издаде издирвани от властите на Германия нашенци"}
