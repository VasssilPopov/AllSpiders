{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-11/", "text": "Редовното правителствено заседание ще се проведе както обикновено – в сряда, 12 декември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ГОДИШЕН ДОКЛАД ЗА МЛАДЕЖТА ЗА 2017 Г. И НА ПЛАН ЗА ИЗПЪЛНЕНИЕ НА НАЦИОНАЛНАТА СТРАТЕГИЯ ЗА МЛАДЕЖТА (2010-2020) ЗА 2018-2019 Г.  Внася: министърът на младежта и спорта 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАЗНАЧАВАНЕ НА ДЛЪЖНОСТ И УДОСТОЯВАНЕ С ВИСШЕ ОФИЦЕРСКО ЗВАНИЕ НА ВОЕННОСЛУЖЕЩ.  Внася: заместник министър-председателят по обществения ред и сигурността и министър на отбраната 3. ПРОЕКТ НА ПОСТАНОВЛЕНИЕ ЗА ПРИЕМАНЕ НА КЛАСИФИКАТОР НА ДЛЪЖНОСТИТЕ НА ВОЕННОСЛУЖЕЩИТЕ В МИНИСТЕРСТВОТО НА ОТБРА­НАТА, В СТРУКТУРИТЕ НА ПРЯКО ПОДЧИНЕНИЕ НА МИНИСТЪРА НА ОТ­БРАНАТА И В БЪЛГАРСКАТА АРМИЯ.  Внася: заместник министър-председателят по обществения ред и сигурността и министър на отбраната 4. ПРОЕКТ НА РЕШЕНИЕ ЗА ОДОБРЯВАНЕ НА ПРЕДЛОЖЕНАТА ОТ ИКОНОМИ­ЧЕСКИЯ И СОЦИАЛЕН СЪВЕТ КАНДИДАТУРА НА РАДОСВЕТ РАДЕВ, ИЗПЪЛ­НИТЕЛЕН ПРЕДСЕДАТЕЛ НА БЪЛГАРСКАТА СТОПАНСКА КАМАРА И ЧЛЕН НА ИКОНОМИЧЕСКИЯ И СОЦИАЛЕН СЪВЕТ ОТ ПЪРВА ГРУПА – РАБОТОДА­ТЕЛИ, ЗА ЧЛЕН НА ЕВРОПЕЙСКИЯ ИКОНОМИЧЕСКИ И СОЦИАЛЕН КОМИ­ТЕТ ДО КРАЯ НА МАНДАТ 2015-2020 Г.  Внася: министърът на труда и социалната политика 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 293 НА МИНИСТЕРСКИЯ СЪВЕТ ОТ 2016 Г. ЗА ИЗМЕНЕНИЕ И ДОПЪЛНЕНИЕ НА ТАРИФА № 14 ЗА ТАКСИТЕ, КОИТО СЕ СЪБИРАТ В СИСТЕМАТА НА МИНИС­ТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО И ОТ ОБЛАСТНИТЕ УПРАВИТЕЛИ, ПРИЕТА С ПОСТАНОВЛЕНИЕ № 175 НА МИ­НИСТЕРСКИЯ СЪВЕТ ОТ 1998 Г.  Внася: министърът на регионалното развитие и благоустройството 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ЗА 2018 Г.  Внася: министърът на финансите 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ПО БЮДЖЕТИТЕ НА ОБЩИНИТЕ ЗА 2018 Г.  Внася: министърът на образованието и науката 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г.  Внася: заместник министър-председателят по обществения ред и сигурността и министър на отбраната 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г.  Внася: заместник министър-председателят по обществения ред и сигурността и министър на отбраната 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г.  Внася: заместник министър-председателят по обществения ред и сигурността и министър на отбраната 11. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 130 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА ДОПЪЛНИТЕЛ­НИ РАЗХОДИ/ТРАНСФЕРИ ЗА 2018 Г. ПО БЮДЖЕТА НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА ОБЕЗПЕЧАВАНЕ ИЗПЪЛНЕ­НИЕТО НА МЕРКИ ЗА ПРЕДОТВРАТЯВАНЕ ПОЯВАТА НА АФРИКАНСКА ЧУМА ПО СВИНЕТЕ В РЕПУБЛИКА БЪЛГАРИЯ.  Внася: министърът на земеделието, храните и горите 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ IIO ОБЛАСТИ НА ПОЛИТИ­КИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ЕНЕР­ГЕТИКАТА ЗА 2018 Г.  Внася: министърът на енергетиката 13. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИ­КИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ИКО­НОМИКАТА ЗА 2018 Г.  Внася: министърът на икономиката 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА РУСЕ ЗА ФИ­НАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРА­СТРУКТУРА – ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГО­ВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ВИТТЕ АУТОМОТИВ БЪЛГАРИЯ“ ЕООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „РАЗШИРЕНИЕ НА ЗАВОД ЗА ПРОИЗВОДСТВО НА ЕЛЕКТРОННИ И МЕХАНИЧНИ ЧАСТИ ЗА АВТОМОБИЛНАТА ИНДУСТРИЯ“ – РУСЕ.  Внася: министърът на икономиката 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА КЪРДЖАЛИ ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИН­ФРАСТРУКТУРА – ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ИНТЕРНЕШЪНЪЛ ПАУЪР СЪПЛАЙ” АД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „ИЗГРАЖДАНЕ НА ЕНЕРГОНЕЗАВИСИМА ФАБРИКА ЗА ПРОИЗВОД­СТВО НА ТОКОЗАХРАНВАЩИ СИСТЕМИ“.  Внася: министърът на икономиката 16. ПРОЕКТ НА РЕШЕНИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА СТРОЕЖ В ИМОТ – ПУБЛИЧНА ДЪРЖАВНА СОБСТВЕНОСТ, ЗА ИЗГРАЖДАНЕ НА ТРИ ВЪНШНИ АСАНСЬОРНИ УРЕДБИ КЪМ СГРАДИТЕ НА КЛИНИКАТА ПО ХИРУРГИЯ И НА КЛИНИКАТА ПО КОЖНИ И ВЕНЕРИЧЕСКИ БОЛЕСТИ И ЗА ИЗГРАЖДАНЕ НА ПОСТРОЙКА ЗА РАЗПОЛАГАНЕ НА АВАРИЕН ДИЗЕЛОВ АГРЕГАТ ЗА РЕЗЕРВНО ЗАХРАНВАНЕ В ПОЛЗА НА УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „АЛЕКСАНДРОВСКА” ЕАД – СОФИЯ.  Внася: министърът на здравеопазването 17. ПРОЕКТ НА РЕШЕНИЕ ЗА ВЪЗЛАГАНЕ НА ДИРЕКТОРА НА АГЕНЦИЯ „МИТ­НИЦИ” ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖА­ВАТА.  Внася: министърът на финансите 18. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ, ЗА ИМОТИ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 19. ПРОЕКТ НА РЕШЕНИЕ ЗА ОПРЕДЕЛЯНЕ НАЛИЧИЕТО НА ОСНОВЕН ИНТЕ­РЕС, СВЪРЗАН СЪС СИГУРНОСТТА НА СТРАНАТА, ПО ЧЛ. 149, АЛ. 1, Т. 2 ОТ ЗАКОНА ЗА ОБЩЕСТВЕНИТЕ ПОРЪЧКИ ПРИ РЕАЛИЗАЦИЯ НА ИНВЕСТИ­ЦИОНЕН ПРОЕКТ „ВЪВЕЖДАНЕ НА ТЕХНИЧЕСКО ОПОЗНАВАНЕ „СВОЙ- ЧУЖД“ В РЕЖИМ 5 НА ВОЕННИ ПЛАТФОРМИ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ“.  Внася: заместник министър-председателят по обществения ред и сигурността и министър на отбраната 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА АНЕКС КЪМ РАМКОВОТО СПОРАЗУМЕНИЕ ЗА ПРОЕКТ „ТРАДУКИ” ОТНОСНО ПОДКРЕПА И ПОСРЕДНИЧЕСТВО ЗА ПРОЕКТИ В ОБЛАСТТА НА ПРЕВОДА В ЮГОИЗ­ТОЧНА ЕВРОПА И ПРИСЪЕДИНЯВАНЕТО НА МИНИСТЕРСТВОТО НА КУЛТУ­РАТА НА РЕПУБЛИКА БЪЛГАРИЯ КЪМ ПРОЕКТА ЗА ПЕРИОДА 1 ЯНУАРИ 2019 Г. – 31 ДЕКЕМВРИ 2020 Г.  Внася: министърът на културата 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ВНОСКА НА РЕПУБЛИКА БЪЛГАРИЯ ВЪВ ФОНД „МИГРАНТИ И БЕЖАНЦИ” КЪМ БАНКАТА ЗА РАЗВИТИЕ КЪМ СЪВЕТА НА ЕВРОПА.  Внася: заместник министър-председателят по правосъдната реформа и министър на външните работи 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПЛАН ЗА СЪТРУДНИ­ЧЕСТВО МЕЖДУ МИНИСТЕРСТВОТО НА ЗДРАВЕОПАЗВАНЕТО НА РЕПУБЛИ­КА БЪЛГАРИЯ И МИНИСТЕРСТВОТО НА ЗДРАВЕОПАЗВАНЕТО НА РЕПУБЛИ­КА МАКЕДОНИЯ.  Внася: министърът на здравеопазването 23. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ ВЪНШНИ РАБОТИ (ТЪРГОВИЯ) НА ЕВРОПЕЙСКИЯ СЪЮЗ, ПРОВЕДЕНО НА 9 НОЕМВРИ 2018 Г. В БРЮКСЕЛ.  Внася: министърът на икономиката 24. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 12 НОЕМВРИ 2018 Г. В БРЮКСЕЛ.  Внася: заместник министър-председателят по правосъдната реформа и министър на външните работи 25. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН/БЮДЖЕТ), ПРОВЕДЕ­НО НА 16 НОЕМВРИ 2018 Г. В БРЮКСЕЛ.  Внася: министърът на финансите 26. ПРОЕКТ НА РЕШЕНИЕ ЗА ОПРЕДЕЛЯНЕ ЗА КОНЦЕСИОНЕР НА МОРСКИ ПЛАЖ „БУРГАС-СЕВЕР“, ОБЩИНА БУРГАС, ОБЛАСТ БУРГАС, КЛАСИРАНИЯ НА ВТОРО МЯСТО УЧАСТНИК В ПРОВЕДЕНИЯ КОНКУРС.  Внася: министърът на туризма 27. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСКИЯ СЪВЕТ ЗА 2018 Г.  Внася: министърът на финансите 28. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЖИВОТНОВЪДСТВОТО.  Внася: министърът на земеделието, храните и горите 29. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ИКОНОМИКАТА, ПРИЕТ С ПОСТАНОВЛЕНИЕ № 447 НА МИНИСТЕРСКИЯ СЪВЕТ ОТ 2014 Г.  Внася: министърът на икономиката 30. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРА­ВИЛНИКА ЗА УСТРОЙСТВОТО И ДЕЙНОСТТА НА ДЪРЖАВНО ПРЕДПРИЯТИЕ „ФОНД ЗАТВОРНО ДЕЛО”, ПРИЕТ С ПОСТАНОВЛЕНИЕ № 225 НА МИНИСТЕР­СКИЯ СЪВЕТ ОТ 2010 Г.  Внася: министърът на правосъдието", "date": "2018.12.11", "title": " Вижте какво ще решава Министерски съвет утре, 12 декември 2018"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b8%d0%b7%d0%b1%d1%80%d0%b0%d1%85%d0%bc%d0%b5-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8/", "text": "БСП са постъпили принципно с отказа си да подкрепят резолюциите на Партията на европейските социалисти за Истанбулската конвенция и Глобалния пакт за миграция на ООН като са застанали на страната на Конституцията, законите, парламента, църквата и традициите на християнското семейство. Това заяви лидерът на левицата Корнелия Нинова пред  . „В резолюцията за миграцията се призовава всяка държава да поема солидарна отговорност или да бъде финансово и икономически наказана, да се разшири правото на убежище (…) заличава се границата между нелегална и легална миграция, ние не приемаме тази позиция”, даде пример Нинова. Тя припомни и решението на парламента да не се подписват двустранни споразумения за връщане на мигранти. „Откога в България да спазваш Конституцията и законите е национализъм? Откога да изпълняваш решенията на българския парламент е популизъм? Да спазваш конституцията е правова държава, да спазваш решенията на Народното събрание е парламентарна република”, подчерта Корнелия Нинова. По думите й и вътре в ПЕС не е имало пълна подкрепа за тези решения, като лидерите на левите партии в Чехия, Полша и Словакия също не са били на форума именно в знак на протест, а българските социалисти и някои от чуждестранните им колеги символично са напуснали залата при гласуването на спорните резолюции, които даже в началото имало вариант да бъдат приети в комплект с всички останали текстове – включително такива, които са безспорно подкрепени. Корнелия Нинова не отрече категорично твърденията, че единствено председателският пост на Сергей Станишев в ПЕС е спасил БСП от изключване: „Надявам се да не се случи. Ще е лош знак за ПЕС, не може да изключиш някого заради това, че има различно мнение”. Тя даже разказа за комуникацията си с европейската партия, в хода на която даже дошла делегация у нас „да ни обясняват колко не сме прави”. Нинова все пак подчерта, че подкрепата за нов мандат на Сергей Станишев е безспорна и няма интрига около това. В същото време тя посочи, че тепърва догодина местните структури ще предлагат подредба на листата за изборите за ЕП. Нинова коментира и заканите на строителния бранш да изкарат хиляди хора и стотици единици техника на протест срещу безпочвените според фирмите обвинения в корупция и некачествена работа. „За пръв път едрият бизнес в България ще протестира срещу опозицията”, отбеляза лидерът на БСП. Тя отбеляза, че сигнал на БСП до прокуратурата за неуредици при пътното строителство е обединен от държавното обвинение с друг – от европейската служба за борба с измамите ОЛАФ: „Защо не изкарат машините срещу главния прокурор, защо не изкарат машините срещу ОЛАФ?”. Нинова запита и защо не е имало протести, когато Бойко Борисов публично и без законово основание е спирал обществени поръчки за милиони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Корнелия Нинова: Избрахме Конституцията пред резолюциите на ПЕС"}
{"url": "https://trud.bg/%d1%81%d1%8a%d0%b4%d0%b1%d0%b0%d1%82%d0%b0-%d0%bd%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%b5%d0%bd%d0%b0-%d1%80%d0%b5%d1%88%d0%b0%d0%b2%d0%b0%d1%82-%d0%b4%d0%b5/", "text": "60 млн. лв. са по договор за техника Съдбата на болница “Лозенец”, известна като Правителствена, предстои да бъде решена от депутатите. Здравната комисия утре гласува поправка в Закона за лечебните заведения, научи “Труд” от шефа на комисията д-р Даниела Дариткова. С промяната се отменя параграф от закона, според който болница “Лозенец” е лечебно заведение към Министерския съвет (МС) и е второстепенен разпоредител с бюджет по бюджета на МС. Очаква се на 19 декември промяната в Закона за лечебните заведения да влезе в пленарна зала, за гледане на първо четене, коментира пред “Труд” председателят на Народното събрание Цвета Караянчева. Според нея реалистичните очаквания са в началото на следващата година решението да стане окончателно. След това правителството ще може да преструктурира лечебното заведение и да го превърне в първата в страната Национална педиатрична болница. На 21 ноември на заседание на Министерски съвет бе одобрен проект, с който на практика се тръгна към преобразуването на Правителствена в педиатрична болница. Решението бе изненадващо за персонала на лечебното заведение и за студентите по медицина от Софийския университет, чиято база за обучение и практика е болница “Лозенец”. В Медицинския факултет на СУ към момента се обучават общо 1053-ма студенти. Те са разделени в три специалности – “Медицина”, “Медицинска сестра” и “Рехабилитация”, уточниха за вестника от пресцентъра на университета. Здравният министър Кирил Ананиев увери ръководството на Алма матер и студентите, че няма опасност нито Медицинският факултет да бъде закрит, нито да останат без база за обучението си. Ананиев съобщи, че болница “Лозенец” има просрочени задължения за 33 млн. лева и поети ангажименти и сключени договори за други 60 млн. лева. Затова била назначена проверка на Държавната финансова инспекция. “Труд” научи, че въпросните 33 млн. лв. дълг представляват неизплатена надлимитна дейност. Другите 60 млн. лв., или т.нар. поети ангажименти, са пари по програма за преоборудване на лечебното заведение с нова техника. По договор сумата трябва да се плати на три транша. До този момент са приведени първите 20 млн. лв., с които е закупена нова техника. От Държавната финансова инспекция са правили проверка как са похарчени парите, но нарушения не са открити. В момента тече нова проверка. От констатациите й зависи дали проф. Любомир Спасов ще бъде освободен от финансова отговорност като шеф на Правителствена.   Ректорът на СУ проф. Анастас Герджиков пред “Труд”: Студентите питат какво е бъдещето на факултета “Студентите продължават да задават важни въпроси за бъдещето на Медицинския факултет на университета, но след срещата с министъра на здравеопазването Кирил Ананиев нещата малко се поуспокоиха. Това обяви пред “Труд” ректорът на Софийския университет проф. Анастас Герджиков. “Министър Кирил Ананиев ни увери, че срокът за преобразуване на болницата ще е толкова дълъг колкото е необходимо, за да се намери решение”, коментира Анастас Герджиков. По думите му Ананиев е дал обещание, че ще има постоянни обсъждания с тях, с ръководството на Медицинския факултет на СУ и промени ще се правят след като се постигне консенсус. “Със сигурност предстоят още срещи с министъра на здравеопазването по темата, но все още конкретни дати не сме насрочили”, каза още той.   Норвежки фонд дава 20 млн. за лечебница за малчугани Реорганизацията ще пречи на студентите по медицина Преди 3 г., когато бях министър, имаше осигурени 20 млн. евро от Норвежкия фонд за изграждането на детска болница у нас, но какво се е случило, не знам. Това каза бившият здравен министър Петър Москов. “Много опаковка и много пиарски ефект. Управлението казва: “Болницата на властта няма да съществува, защото я заменяме за болница за вашите деца”. Всички са щастливи и звънят коледни звънчета”, коментира Москов по повод проекта болница “Лозенец” да стане Национална детска болница. Той заяви, че идеята за събиране на едно място на всички педиатрични отделения е добра, но реорганизация на Правителствена болница ще отнеме години. Москов посочи още, че от това ще пострада и обучението на студентите по медицина в Медицинския факултет към Софийския университет. “Проблемите на Правителствена болница са като на всяка друга голяма болница в страната”, посочи той като изтъкна финансовото състояние на лечебното заведение, което е натрупало 30 млн. лв. задължения и има неизплатени заплати. Бившият здравен министър беше категоричен, че системата е сгрешена и това се доказвало от факта, че непрекъснато растели парите за здравеопазване, а големите болници продължавали да трупат дългове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Съдбата на Правителствена решават депутатите\t\t\t"}
{"url": "https://trud.bg/15-%d0%b4%d0%b5%d1%82%d1%81%d0%ba%d0%b8-%d0%b3%d1%80%d0%b0%d0%b4%d0%b8%d0%bd%d0%b8-%d0%b8-20-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%80%d0%b5%d0%bc%d0%be%d0%bd%d1%82%d0%b8/", "text": "Залагаме около 20 млн. лв. в проектобюджета за 2019 г. за цялостни реконструкции и строителство на 15 детски градини, като седем от тях вече започнаха. Те са в районите “Красно село”, “Искър”, “Подуяне”, “Лозенец”, “Студентски”, “Триадица”, “Витоша”, “Овча купел”, “Горна баня”, “Люлин”, “Изгрев”. Това съобщи кметът на Столична община Йорданка Фандъкова в новата сграда на 76-та детска градина “Сърничка” в столичния квартал “Младост” 4. По думите й от тази есен деца от 250 семейства могат да използват новата сграда на детската градина, която се намира до Бизнес парк – София. “Сградата е за 10 групи, със специален корпус, с многофункционална сграда, със спортна зала, с всички необходими удобства – истински дворец на децата в Младост”, обясни Фандъкова. Тя посочи, че близо 4 млн. лв. са инвестициите, които са направени в детската градина. Кметът допълни, че през 2019 г. предстои завършването на модернизацията на 26 училища и детски градини в западните и северните райони на града, заедно с Френската гимназия, която се намира в центъра на града.", "date": "2018.12.11", "title": " 15 детски градини и 20 млн. лв. за ремонти"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%bf%d0%be%d0%bb%d0%b8%d1%86%d0%b0%d0%b9-%d0%b7%d0%b0%d1%81%d1%82%d1%80%d0%b5%d0%bb%d1%8f-%d0%bd%d0%b0%d1%87%d0%b0%d0%bb%d0%bd%d0%b8%d0%ba%d0%b0-%d1%81%d0%b8/", "text": "Полицейски шеф беше застрелян от свой служител в на турска провинция Ризе. Алтуг Верди е починал в болница след стрелбата в щабквартирата на провинциалната полиция, съобщава Анадолската агенция. Офицерът, заподозрян в убийството на Верди, е бил задържан. Според губернаторът на Ризе, Кемал Чебер, двама други, ранени по време на инцидента, са в „добро“ състояние, допълва телевизия NTV. Заподозреният е открил огън след като е поискал преместване в друго управление, тъй като спечелил място в университет. „Най-вероятно той не получил отговора, който желаел“, добави Чебер, без да дава допълнителни подробности.    ", "date": "2018.12.11", "title": " Турски полицай застреля началника си"}
{"url": "https://trud.bg/%d0%bf%d1%8a%d1%80%d0%b2%d0%b8%d1%82%d0%b5-%d0%b5%d0%bb%d0%b5%d0%ba%d1%82%d1%80%d0%be%d0%b1%d1%83%d1%81%d0%b8-%d0%bd%d0%b0-%d1%81%d0%be%d1%84%d0%b8%d1%8f-%d1%82%d1%80%d1%8a%d0%b3%d0%b2%d0%b0%d1%82/", "text": "Първите електробуси ще бъдат пуснати по линиите на градския транспорт в София на 12 декември, съобщиха от пресцентъра на Столична община. Същия ден те ще бъдат представени пред медии на паркинга на зала Арена Армеец. Превозните средства отговарят на екологичен стандарт Евро 6. В събитието ще вземат участие кметът на София Йорданка Фандъкова и посланикът на НР Китай Джан Хайджоу. Присъстващите на събитието ще имат възможност да участват в тестова обиколка с едно от превозните средства.", "date": "2018.12.11", "title": " Първите електробуси на София тръгват утре"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%b2%d1%82%d1%80%d0%b5%d1%89%d0%b5%d0%bd-%d0%be%d1%82-%d1%80%d0%b0%d0%b7%d0%b2%d0%b8%d1%82%d0%b8%d0%b5%d1%82%d0%be-%d1%81-%d0%b1%d1%80%d0%b5%d0%ba%d0%b7%d0%b8%d1%82/", "text": "Няма никакво пространство за предоговаряне на споразумението за напускането на Великобритания на ЕС, заяви пред Европарламента в Страсбург председателят на ЕК Жан-Клод Юнкер. Той подчерта, че е втрещен от последните събития, сред които заявките на британската премиерка Тереза Мей да се опита да предоговори условията. “Сделката, която постигнахме, е най-добрата и единствено възможната”, подчерта Юнкер, ден след като Тереза Мей обяви, че отлага за януари насрочения за вчера вот на сделката за Брекзит в британския парламент. Във вторник тя имаше срещи с холандския премиер Марк Рюте, с германската канцлерка Ангела Меркел и с председателя на Евросъвета Доналд Туск в опит да спаси споразумението, което бе заплашено от бойкот в парламента в Лондон. Основната пречка в текста е, че в преходния период след Брекзит от 29 март догодина Обединеното кралство остава в общ митнически съюз с ЕС, за да бъде избегната “твърда” ирландска граница. Според критици на сделката Лондон в бъдеще няма да може да сложи край на това без съгласието на Брюксел.  ", "date": "2018.12.11", "title": " Юнкер втрещен от развитието с Брекзит\t\t\t"}
{"url": "https://trud.bg/%d0%b0%d0%bf%d0%b8-%d0%bf%d0%be%d1%81%d1%82%d0%b0%d0%b2%d1%8f-%d0%bd%d0%be%d0%b2%d0%b8-%d0%bc%d0%b0%d0%bd%d1%82%d0%b8%d0%bd%d0%b5%d0%bb%d0%b8-%d1%82%d1%80%d0%b8-%d0%bc%d0%b5%d1%81%d0%b5%d1%86%d0%b0/", "text": "Три месеца след трагедията край Своге, където при катастрофа с автобуса загинаха 20 души, започна поставянето на мантинели, съобщи БТВ. Вчера стана ясно, че главният прокурор Сотир Цацаров е помолен с писмо от Института за пътна безопасност лично да се заеме с казуса, защото съоръжението не е подменено. Днес от Агенция пътна инфраструктура започнаха обещаните ремонтни дейности. Те обясниха, че започването на ремонта е било планирано и по график. „Предишната мантинела е монтирана, за съжаление не знаем от кого, но не е от Пътната агенция. Това , което в момента се изпълнява е висок клас съоръжение, което от поет ангажимент от Пътната агенция с хората от община Своге пред омбудсмана”, посочи Светослав Глосов, председател на на УС на АПИ. Според Дончо Атанасов, член на Управителния съвет на пътната агенция, казуса с мантинелите е политически ПР на гърба на АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " АПИ поставя нови мантинели три месеца след катастрофата край Своге"}
{"url": "https://trud.bg/%d1%80%d1%83%d1%81%d0%ba%d0%b8-%d0%b1%d0%be%d0%bc%d0%b1%d0%b0%d1%80%d0%b4%d0%b8%d1%80%d0%be%d0%b2%d0%b0%d1%87%d0%b8-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0%d1%85%d0%b0-%d0%b2%d1%8a/", "text": "Официални лица от Москва и Вашингтон бяха въвлечени в спор заради пристигането на 2 стратегически руски бомбардировача Ту-160 във Венецуела в знак на подкрепата на Кремъл за президента социалист Николас Мадуро, предаде Би Би Си. Държавният секретар на САЩ Майк Помпейо коментира с думите “две корумпирани правителства прахосват парите на данъкоплатците”, а в Кремъл определиха изказването му като неуместно и недипломатично. Венецуелският министър на отбраната Владимир Падрино заяви, че двата Ту-160 ще участват в съвместни военновъздушни учения. Миналата сряда Мадуро се срещна с руския си колега Владимир Путин в Москва, а в неделя предупреди, че САЩ готвят военен преврат в Каракас.                ", "date": "2018.12.11", "title": " Руски бомбардировачи пристигнаха във Венецуела\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82/", "text": "Българските превозвачи излизат на протест в Брюксел на 10 януари срещу промените в пакета “мобилност”. Това обявиха от бранша след среща с министъра на транспорта Росен Желязков. Дата е избрана, защото на 10 януари в Брюксел транспортната комисия на Европейския парламент ще обсъждан пакета. Седмица по-късно той трябва да бъде гласуван от евродепутатите. Очаква се в протеста да се включат и превозвачите от останалите държави, ощетени от новите правила. Българските фирми искат да отпадне забраната за спане в кабините и изискването за връщане на шофьора на четири седмици в страната, в която е регистрирана фирмата му. Подготвили сме законодателни предложения по пакета, които да бъдат внесени от българските евродепутати, обяви министърът на транспорта Росен Желязков. Ще настояваме за отлагане на текстовете, свързани с въвеждане на забрана да се ползва седмичната почивка в превозните средства, докато не бъде изградена подходяща инфраструктура.", "date": "2018.12.11", "title": " Българските превозвачи протестират в Брюксел\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b2-%d0%be/", "text": "Германската канцлерка Ангела Меркел се срещна в Берлин днес с британската премиерка Тереза Мей, която е на блиц турне из няколко европейски столици в опит да спаси постигнатото от нея споразумение за развода с ЕС, предаде Асошиейтед прес. Меркел се ръкува с Мей, посрещайки я в канцлерството в Берлин в мрачния дъждовен ден. Това бе втората за деня спирка на Мей след срещата й в Хага с холандския премиер Марк Рюте. Британската премиерка тръгна спешно да търси допълнителни уверения от главните европейски лидери относно най-спорната точка от проектоспоразумението с Брюксел за Брекзит – предпазния механизъм, който да гарантира, че границата на Великобритания с Република Ирландия ще запази сегашния си отворен режим. Именно по този въпрос Мей срещна най-остри критики при обсъждането на споразумението в Камарата на общините. Това я изправи пред риск от тежко поражение и я принуди да отложи гласуването в опит да добави към споразумението юридически обвързващи гаранции, че този механизъм няма да продължи постоянно, за което настояха повечето депутати в парламента. Меркел и Мей не направиха изявления преди началото на срещата, а не са планирани никакви изявления, нито пресконференция и след нея. Агенция ДПА цитира източници, които са присъствали на срещата, според които Меркел казала на премиерката, че „няма да има повече никакви предоговаряния“ на споразумението за Брекзит. Въпреки това канцлерката изразила оптимизъм, че то ще успее да мине през британския парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Ангела Меркел се срещна с Тереза Мей в опит да спаси постигнатото от нея споразумение за Брекзит"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b2%d0%b4%d0%b8%d0%b3%d0%bd%d0%b0-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%d0%be%d0%b1/", "text": "В първото си обръщение към нацията след близо месец антиправителствени протести френският президент Еманюел Макрон обеща незабавно вдигане на минималната работа заплата със 100 евро до €1600, съобщиха информационните агенции. Средствата за това щели да дойдат от държавния бюджет, за да не се създава натиск над работодателите, но все още предстои да бъде уточнено как ще стане това. Това е една от мерките, с които държавният глава иска да потуши протеста на “жълтите жилетки”, който избухна на 17 ноември заради очакваното повишение на екотакса в цените на горивата. Впоследствие правителството първо отложи, а след това отмени увеличението. Но недоволството срещу “арогантността” на Макрон, който “не е заинтересован от живота на обикновените хора”, продължава, като мнозина французи заявяват, че “не желаят огризки от властта”. Президентът обеща още премахване на данъка върху положения извънреден труд и изостави идеята за увеличение на налозите за най-бедните пенсионери. Но не се реши да върне “данък богатство”, който отмени с идването си на власт и който преди това осигури на хазната 4 млрд. евро. Според изчисления на правителството мерките ще струват на бюджета 8-10 млрд. евро, което според наблюдатели ще влоши значително финансовото положение на страната. Още повече, че публичните разходи във Франция са 57% от БВП – сред най-високите в ЕС. Предложенията на Макрон обаче бяха отхвърлени от участници в протеста без лидери, които пред френски медии определиха стъпките като “половинчати и твърде закъснели”. Лидерът на крайната левица Жан-Люк Меланшон обеща нов рунд от демонстрации идната събота, а шефът на социалистите Оливие Фор също осъди Макрон. Крайнодясната водачка Марин льо Пен се обяви против “модела на президента”, като приветства отказа му от “фискалните си грешки”. Според анализатори протестите действително ще продължат и засега не е ясно, дали Макрон е успял да положи достатъчно усилия да се справи с най-тежката политическа криза за 18-те месеца, през които е президент.  ", "date": "2018.12.11", "title": " Макрон вдигна минималната заплата (обзор)\t\t\t"}
{"url": "https://trud.bg/%d0%b2%d0%be%d0%b7%d1%8f%d1%82-%d0%bc%d0%b8%d0%bd%d1%8e-%d1%81%d1%82%d0%b0%d0%b9%d0%ba%d0%be%d0%b2-%d0%b2-%d0%b8%d0%bd%d0%b2%d0%b0%d0%bb%d0%b8%d0%b4%d0%bd%d0%b0-%d0%ba%d0%be%d0%bb%d0%b8%d1%87%d0%ba/", "text": "Отслабнал е с 10 кг Алкохолният бос Миню Стайков изненадващо бе доведен в съдебната зала с линейка и в инвалидна количка. Апелативният спецсъд назначи съдебно-медицинска експертиза, която да установи какво е здравословното му състояние, преди да се произнесе по молбата му да бъде освободен от ареста с по-лека мярка за неотклонение. Адвокатът на Стайков – Лъчезар Таков обясни, че откакто е в ареста бизнесменът е свалил 10 кг. от теглото си и от 20 октомври е настанен в затворническата болница на Софийския затвор, където се лекувал. В съдебната зала обаче не стана ясно какво е заболяването на Стайков. Да излезе от ареста поиска и шуреят му Белун Хазърбасанов, който страда от диабет и високо кръвно налягане. Магистратите назначиха експертиза и за него, в която ще участва и ендокринолог. На 20 декември Апелативният спецсъд ще изслуша заключението на експертите, сред които неврохирург и съдебен лекар, които трябва да кажат дали двамата могат да останат в ареста. На излизане от сградата на съда, Стайков бе откаран с линейка и придружен от съдебна охрана. Миню Стайков, синът му Стайко Стайков, който все още се издирва, Белун Хазърбасанов и още няколко души са обвинени за участие в престъпна група, организирала производството на цигари в нелегални фабрики, пране на пари и данъчни престъпления. Според прокуратурата те са избегнали и плащането на ДДС и са възстановили неследващ се данъчен кредит в размер на 1 016 139 лева при търговска дейност. Стайков, Хазърбасанов, синът на кмета на Карнобат Иван Димитров бяха задържани след като на 18 юли бе разбита фабрика, която бълвала нелегално цигари без бандерол.", "date": "2018.12.11", "title": " Возят Миню Стайков в инвалидна количка (обзор)\t\t\t"}
{"url": "https://trud.bg/%d0%bf%d1%80%d0%be%d0%bf%d0%b0%d0%b4%d0%b0%d1%82-19-%d0%b4%d0%b5%d0%bb%d0%b0-%d0%b7%d0%b0-%d0%be%d1%82%d0%bd%d0%b5%d0%bc%d0%b0%d0%bd%d0%b5-%d0%bd%d0%b0-21-%d0%bc%d0%bb%d0%bd-%d0%bb%d0%b2-%d0%be/", "text": "Решението може да засегне още 296 казуса 19 дела за конфискация на престъпно имане за 21 млн. лв. трябва да бъдат оттеглени след обявеното тълкувателно решение на Върховния касационен съд (ВКС). Това съобщи Пламен Георгиев, председател на Комисията за противодействие на корупцията и за отнемане на незаконно придобитото имущество (КПКОНПИ). , миналия петък – 7 декември, от ВКС публикуваха тълкувателно решение №4, според което “спирането на наказателното производство е абсолютна пречка да се води дело за незаконно придобито имущество”. 11 съдии са се подписали с особено мнение, като тяхната позиция е, че т.нар гражданска конфискация на имущества не е обвързана с наказателния процес. Решението засяга пряко 19 и косвено 296 случая (по тях наказателното производство още е в ход) от 2012 г. насам, когато бе приет принципът да се отнемат активи с недоказан произход, без значение дали собственикът им бъде осъден, оправдан или делото му бъде прекратено. Сред казусите са тези с банкера беглец Цветан Василев, Иво Прокопиев и бившия министър Трайчо Трайков и др. Още в понеделник Софийският градски съд е прекратил на това основание първото дело по иск за имоти за 1 998 046 лева срещу бившия заместник председател на Народното събрание и ексдепутат от ДПС Христо Бисеров. Той бе оправдан на всички инстанции по наказателното дело за пране на пари, но комисия “Антикорупция” продължи да съдебния процес за отнемане на луксозната му къща с гараж в Долна баня. “Направихме анализ, според който дела за над 21 млн. лв. ще бъдат прекратени, поради това, че са прекратени наказателните такива или са оправдани лицата в наказателното производство. Искам да подчертая, че за всички тези повече от 21 млн. лв. не сме установили законни източници. Тоест, това са незаконни пари и искаме отнемането им”, коментира вчера Георгиев. Според него смисълът и философията на закона е да успее гражданската конфискация, дори и ако по една или друга причина не приключи наказателното производство. След решението на Лозан Панов и подчинените му от ВКС сред 19-те “пропаднали” дела попадат и две за имущества за 1 912 587 лв. на участници в наркобанди. От анализа на “Антикорупция” става ясно също, че спират други две дела за 8,5 млн. лв. срещу лица, спипани да пренасят пари и ценности през граница, два иска срещу уличени в престъпления по служба за над 2,6 млн. лв. и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.11", "title": " Пропадат 19 дела за отнемане на 21 млн. лв. (обзор)\t\t\t"}
{"url": "https://trud.bg/%d0%b1%d0%b5%d0%b7%d0%ba%d1%80%d0%b0%d0%b9%d0%bd%d0%be%d1%82%d0%be-%d0%b8%d0%b7%d0%bb%d0%b8%d0%b7%d0%b0%d0%bd%d0%b5/", "text": "Броени часове деляха в понеделник обединена Европа от историческия вот в британския парламент, който трябва да реши съдбата на постигнатото в края на миналия месец, след близо две години преговори, споразумение за излизането на Великобритания от ЕС. Епохалният Брекзит. Втората седмица, от срока който си даде британският министър-председател Тереза Мей, за да убеди сънародници, съпартийци и вероятно дори себе си, че сделката с Брюксел дава най-доброто, на което Лондон може да се надява и отговаря на щенията на всеки гласувал за излизане от ЕС, изтече с поражение след поражение за премиера. В началото на ударния маратон дебати в камарата на представителите във вторник миналата седмица депутатите гласуваха безпрецедентно решение, че правителството е проявило неуважение към парламента, като е отказало да предостави пълната юридическа оценка на споразумението с ЕС и принудиха кабинета да я публикува. Оттам с плаващ брой депутати от фракцията на управляващата консервативна партия официално против сделката на Тереза Мей, бяха гласувани и приети изменения, които дадоха допълнителни теоретични правомощия на законодателите да одобряват или не конкретни клаузи от споразумението, ако/когато влезе в сила. Условното наклонение е ясно. Британският премиер, външният й министър Джереми Хънт, на финансите Филип Хамънд и поредният държавен секретар по Брекзит Стивън Баркли стояха последователно ден след ден срещу колегите си от всички страни, с барабар от тяхната, да натякват, че споразумението не е в ущърб на Великобритания и не цели да я задържи во веки веков в Европейския съюз. Постигнатите от Тереза Мей гаранции за прекратяване на свободното движение на хора, излизане от общите селскостопанска и риболовна политики и Митническия съюз всеки път се сблъскваха с контра-довода за преходния период и т.нар. запасна “Ирландска съпътстваща клауза”. Последното бе договорено от Лондон на ура в края на миналата година и определя статута на границата и бъдещите търговско-икономически отношения между Ейре и Северна Ирландия след Брекзит. Клаузата отразява ангажиментите на ЕС като гарант и посредник на Споразумението от Белфаст 1998 г. (известно още като “Споразумението от Разпети Петък”), с което се слага край на десетилетията кървави “Размирици” на Смарагдовия остров. Тук трябва да се отбележи, че с този договор и на базата тогава на общото членство на република Ирландия и Великобритания в ЕС, физическата граница между Ейре и Севера е премахната, а парламентът в Дъблин променя конституцията, оттегляйки текста за териториалната неделимост на ирландския остров, като основна национална цел. В замяна на това всеки жител на Северна Ирландия има правото да кандидатства и да получи двойно гражданство в Ейре, от което за последните 20 години са се възползвали мнозинството от 1,8-милионното й население. Които също така гласуваха с мнозинство за оставане в ЕС на злополучния референдум през юни 2016 г. С всичко това на ум, запъването като магаре на мост на мнозинството от британските парламентаристи срещу ирландската съпътстваща клауза в споразумението за Брекзит, изглежда по-скоро недостойно. Текстът предвижда, в случай на изтичане на заложения двугодишен преходен период след влизането в сила на споразумението в този му вид, ако все още не е постигнато съгласие по окончателните параметри на бъдещите отношения между ЕС и Обединеното кралство като трета страна, границата на остров Ирландия да остане отворена. Което фактически ще означава запазването на действащите митнически и други режими, и оставане на северната част на Смарагдовия остров в Единния пазар. И казано по друг начин – отчасти в ЕС. Което от гледната точка за жителите на Северна Ирландия няма да промени абсолютно нищо – и сега сменят паундовете в евро, като пътуват напред-назад през “границата”. Но пък въпросът се превърна в принципен за опозицията срещу споразумението на Тереза Мей и фактически ябълката на раздора. Клаузата е гаранция, до която нито Брюксел, нито Лондон се надяват някога да се стигне и заложена на принципа на “тоягата и моркова”, който мнозинството от британските депутати видимо упорито отказват да приемат, че може да се прилага и към тях. И така до парламентарната аритметика – управляващите консерватори са разделени почти по средата, лейбъристите дебнат да торпилират кабинета на Мей с отхвърлянето на споразумението, срещу което са против и всички по-малки партии – от либерал-демократите, през шотландските националисти, до северноирландските демократи-юнионисти. И на топа на устата отново остава Тереза Мей. Британският премиер реши да отложи с няколко дни обречения вот на споразумението, на основание да се опита да потърси нови отстъпки от Брюксел по ирландската клауза на предстоящия в четвъртък Европейски съвет. Различни медии от Албиона съобщават за последни опити на Тереза Мей в понеделник да се пребори за такъв сценарий в телефонни разговори с Доналд Туск и други европейски лидери. Малко вероятно е обаче това да даде търсения резултат, а когато и да се стигне до вот в парламента в Лондон сделката ще бъде отхвърлена. За да избегне варианта излизане без споразумение на 29 март 2019 г., за Мей (ако успее да се задържи на поста) последен възможен ход остава да го подложи на втори референдум. И тогава, когато британците вече ще знаят за какво точно гласуват, може и да надделее здравият разум.   На помощ от всички страни След като се оказа, че дебатът около споразумението между Брюксел и Лондон няма да надхвърли празното политическо говорене на Албиона, на помощ последните дни се притекоха най-неочаквани сили. Вярно, докладът на “Бенк оф Ингланд” от преди десет дни с апокалиптичните прогнози за бъдещето с излизане без сделка от ЕС, беше почти идентичен с този, който институцията публикува преди референдума през 2016 г., но пък този път имаше кой да го прочете. А изненадващото включване на Съда в Люксембург в навечерието на очаквания вот, със становището си, че Лондон може едностранно да оттегли молбата си за напускане и да запази членството си в ЕС с всички привилегии постигнати досега, си е спасителен пояс с големината на остров.  ", "date": "2018.12.11", "title": " Безкрайното излизане\t\t\t"}
{"url": "https://trud.bg/11-%d0%be%d1%82-%d1%84%d0%b8%d1%80%d0%bc%d0%b8%d1%82%d0%b5-%d1%89%d0%b5-%d0%bd%d0%b0%d0%b5%d0%bc%d0%b0%d1%82-%d1%85%d0%be%d1%80%d0%b0/", "text": "В Пловдив разкриват най-много работни места Само 11% от работодателите смятат да наемат още служители през първото тримесечие на 2019 г., показва анализ на ManpowerGroup. 7% от фирмите ще намалят персонала, а 78% не очакват промяна. Прогнозата на наемане на хора е най-слабата за последните четири години. “Намеренията на работодателите за наемане на служители през първото тримесечие на 2019 г. са скромни, тъй като в началото на годината те обикновено изчакват да видят как ще се развият нещата. В същото време компаниите все по-често имат нужда от нови служители, но не могат да намерят подходящи кандидати”, каза Александър Хангимана от компанията. “Изключително важно е директори, мениджъри “Човешки ресурси” и собственици да осъзнаят, че пазарът на труда е крайно конкурентен и трябва да осигурят на служителите си дългосрочен ангажимент, за да се задържат на пазара. Бизнесът трябва да инвестира в работната сила”, допълни той. Най-много работни места ще бъдат разкрити в Пловдив, София и Варна. Фирмите от секторите “Финанси, застраховане, недвижими имоти и бизнес услуги”, “Строителство” и “Търговия” ще наемат най-много служители.", "date": "2018.12.11", "title": " 11% от фирмите ще наемат хора\t\t\t"}
{"url": "https://trud.bg/o%d1%86%d0%b2%d0%b5%d1%82%d0%b5%d0%bd%d0%b8-%d0%bf%d0%be%d1%80%d1%82%d0%be%d0%ba%d0%b0%d0%bb%d0%b8-%d0%bf%d1%80%d0%be%d0%b4%d0%b0%d0%b2%d0%b0%d1%82-%d0%bd%d0%b0-%d0%bf%d0%b0%d0%b7%d0%b0%d1%80%d0%b0/", "text": "На етикета не пише, че цитрусите са третирани с глазиращи агенти Боядисани портокали, мандарини и лимони се продават на пазара у нас. Проверка на Българската агенция по безопасност на храните е установила пет търговски обекта, в които се предлагат цитруси, обработени с глазиращи агенти Е 904 и Е 914. И двете добавки – Е 904 – така нареченият шеллак и Е 914 – окислен полиетиленов восък, са разрешени за употреба в храните, както и за обработка на кората на плода, за да изглежда лъскава. Инспекторите са установили обаче, че на етикета на опаковката на въпросните плодове не е отбелязано, че добавките са използвани. В други четири търговски обекта са открити цитруси, обработени с консерванти (препарати за растителна защита). Те са в безопасни количества, но правят кората на плода негодна за консумация, обясниха за “Труд” от БАБХ. На етикета обаче липсва писмено предупреждение за потребителите, че кората не става за ядене. “Най-често у нас се използва вакса за боядисване на кората на портокали, лимони и грейпфрути. Става въпрос за веществото тартразин – Е102 (жълта боя), която се използва и в направата на лимонади и сладкиши”, коментира за “Труд” Сергей Иванов, управител на Центъра по биология на храните. Потребителят винаги може да разбере дали портокалът е оцветен, ако като го избърше с мокра кърпичка, по нея остане жълта боя, обясни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.11", "title": " Oцветени портокали продават на пазара\t\t\t"}
{"url": "https://trud.bg/%d1%86%d1%8f%d0%bb%d0%be%d1%82%d0%be-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d0%ba%d0%be-%d0%b2%d0%be%d0%b9%d0%bd%d1%81%d1%82%d0%b2%d0%be-%d0%be%d0%ba%d0%be%d0%bb%d0%be-%d0%b8/", "text": "Македонският държавен глава зае кръгова отбрана, за да изключи своето пряко участие в събитията от 27 април миналата година Какво казва народът в подобни случаи- яйце му се пече на задника. Става дума за македонския държавен глава Георге Иванов, той и главнокомандуващ въоръжените сили на страната, той и принципал на Агенцията за разузнаване, който през последните дни се опитва да се разграничи от обвиненията, че е замесен в събитията в парламента в Скопие вечерта на 27 април миналата година. Дори използва правото си на публични изявления, за да свика извънредна безпрецедентна пресконференция и на живо по медиите в обръщение към народа да отрече всякаква връзка с подозренията, че хора от неговия кабинет са сред организаторите на насилието в Събранието и че той лично само е чакал удобен момент, за да изкара армията от казармите и да обяви военно положение. Македонското общество от години, да не кажа- от десетилетия, е поделено по много линии. Сега се явява още една. Вярно, не толкова дълбока, по-скоро личностна и достатъчно подозрителна, но все пак очертаваща още един ров, от двете страни на който едни хора спорят за това кой е прав и кой е крив: ключовият свидетел в делото за събитията от 27 април миналата година, покритият със скандална улична слава на лидер на пара-полицейска част Александър Василевски-Нинджа, използван от тайните служби за мръсни поръчки, или държавният глава, президентът Георге Иванов, комуто остават още някакви си четири- пет месеца до края на втория му мандат. Като свидетел по делото за насилието в парламента, което вече върви към своя край, така нареченият Нинджа съобщи, че заповедите за действие при атаката на сградата и за последвалото насилие вътре върху депутатите от СДСМ и от някои албански партии, идвали от специално изграден щаб от партията ВМРО-ДПМНЕ. Щабът заседавал на осмия етаж в новото седалище на партията, сграда, която, между другото, е колкото луксозна и представителна, толкова строителството и поддържането й е поставено на куха финансова основа. В същия този щаб по времето, когато ставали най-важните събития от щурма срещу парламента, се намирал и шефът на кабинета на президента Борис Йосифовски, „генерален секретар на кабинета“, по местната терминология. С неговото присъствие там в показанията си скопската Нинджа свързва внушенията, че президентът е готов да обяви военно положение, щом обстоятелствата в парламента ще дадат аргумент за това. И всичко било готово, но под натиска на някакъв чуждестранен фактор (щях да се учудя, ако нямаше намеса на подобен „фактор“, без когото нищо в Македония не се случва…), Иванов си седнал на задника и когато наистина късно през нощта направи обръщение по телевизията, звучеше мирно и кротко като монах, който призова на следващия ден основните политически парламентарни партии да се срещнат и да обсъдят изхода от ситуацията… По това време през нощта на трагедията в македонския парламент, в продължение на повече от час бях в специалното студио на БНТ, посветено на събитията в Скопие и още когато стана ясно, че ще имаме пряко включване от македонската столица с обръщението на Иванов, споделих, че от него нищо не може да се очаква. А когато чухме призива му за среща на следващия ден на лидерите на основните парламентарни партии, направих прогнозата, че никой няма да отговори на поканата на държавния глава и няма да отиде на срещата. Както и стана, впрочем… Не се хваля, просто си знам човека… Знам и другите, които сега се опитват чрез „реципрочността“ в работата на смесената комисия да прокарат своите си обрулени от времето тези за историята и образованието. Колкото отстъпки направим ние, толкова и те щели да направят. Сякаш историята не е такава, каквато е, а е дипломатическа материя за пазарлък. И затова отново трябва някои принципи да им се напомнят, както вицепремиерът Каракачанов направи тези дни. Ако искат да им помогнем да станат членове на НАТО и на ЕС, да си седнат на задниците и да разберат, че доброто отношение към тях не е неизплатено чувство на вина на България. И да не ни пробутват европейските критерии и ценности, които уж не спазваме, ние ги знаем по-добре от тях… Но да се върнем на темата… Разбира се, до обявяване на военно положение не се стигна и слава Богу. Но сега Иванов е принуден да заема кръгова отбрана и да отрича всякаква негова и на неговите хора от президентското войнство намеса във въпросните събития. Прави го по същия несръчен начин, по който преди време се опитваше да скрие своя секретар по сигурността Синиша Алексовски, за когото излязоха данни, че през нощта на „превързаните глави“ е дал разрешение сръбският кадрови разузнавач, под дипломатическо прикритие в посолството на Сърбия в Скопие Горан Живалевич, да се върти из коридорите на парламента в най-тежките мигове от кризата там. Това присъствие на Живалевич и неговата роля в кървавите събития в събранието беше допълнителен щрих върху и без това колоритния трагичен образ на драмата, завършила с превързаната глава на премиера Зоран Заев, с полуживия, или по-скоро, полумъртвия труп на лидера на Съюза за албанците Зиядин Села, който оживя като по чудо след нанесения побой. Живалевич бе изтеглен от Скопие много бързо, но споменът за неговата връзка с един от най-важните хора в кабинета на президента Иванов, неговия съветник по сигурността (и между другото, кумец!) Алексовски, остана и изниква винаги, когато става дума за връзката на президентския кабинет от резиденцията на Водно с насилието в парламента на 27 април. Сега очевидно е ред на Борис Йосифовски. В обръщението, което Иванов направи, призна, че въпросното лице наистина „онази вечер“ е било там, откъдето са издавани нарежданията за действие- на осмия етаж на централата на ВМРО-ДПМНЕ. В това нямало нищо лошо и незаконно- Йосифовски е активен член на ВМРО-ДПМНЕ и като такъв, още повече и като президентски човек, имал оправдание да бъде там. „Когато видях събитията по телевизията, потърсих Йосифовски да дойде и да събере кабинета. Сега разбирам, че по това време той бил в партията“ оправда се Иванов, без да каже потърсил ли е отговорност на своя човек или не. Или поне да изясни за себе си какво, всъщност, Йосифовски е търсел на „точното място“ в „точното време“… Вероятно за да направи защитата си по атрактивна и по-конспиративна, в обръщението си Иванов обвини Управлението за сигурност и контраразузнаване, прословутото УБК, че е „…главното огнище за генериране на всички политически и кризи на сигурността в Република Македония“. Бил предупредил публично за това преди повече от две години, но като гледам, никой от политическите анализатори в Скопие не си спомня за това, не си спомням и аз. Значи, не го е имало. Но ако е направил това изявление преди две години, това означава, че дългогодишният шеф на тайните служби и първи братовчед на избягалия премиер Никола Груевски- Сашо Миялков, вече бе подал оставка. С други думи, много е било лесно да проявиш гражданска и политическа храброст и да обвиниш УБК-то, че предизвиква всички кризи в държавата при положение, че всемогъщият и зловещ дългогодишен директор вече не е на власт. А пък сега е още по-лесно- Миялков търка килията в следствения затвор „Шутка“ край Скопие с обвинения за далавери по финансовата част, компания наблизо му прави един от неговите наследници като шеф на тайните служби- Владимир Атанасовски, за когото също излязоха данни за причастност към събитията от 27 април. Да не говорим и за бизнесмена Орце Камчев, предложен от българското правителство за почетен консул на България в Македония, който бе вкаран в „Шутка“ преди двамата бивши директори на контраразузнаването. Да продължат на затворническа територия да си правят компания така, както го правеха, когато бяха „цивилни“… Тъжното в цялата тази история е, че, доколкото разбирам, обществото в Македония гледа на обвиненията на онзи площаден гамен под полицейска закрила Александър Василевски – Нинджа и на оправданията на държавния глава Иванов с еднакво недоверие, дори с голяма доза насмешка. Вероятно защото в техните очи и двамата са едни най-обикновени лузъри, всеки на свой терен, разказващи съмнително достоверни, или направо лъжливи, истории, на които никой не се хваща, май. Както казват в Македония, „да спАсат жива глАва“. Няма нужда от превод, нали?    ", "date": "2018.12.11", "title": " Цялото президентско войнство около Иванов\t\t\t"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b7%d0%b0%d1%89%d0%be%d1%82%d0%be-%d0%b5-%d1%81%d0%be%d1%86%d0%b8%d0%b0%d0%bb%d0%b8%d1%81%d1%82/", "text": "И да въртим и да сучем, Сергей Станишев направи страхотна кариера в европейския партиен живот. Факт. В Лисабон той беше избран за трети пореден път за лидер на ПЕС, което го прави автоматично в политика с най-дълг стаж начело на европейските социалисти в съвременната история. Това е успех, който накара политическият му опонент в България Бойко Борисов да го поздрави и да използва рядко използвани изрази за опонент като “повод за гордост”, “радвам се”, “вашият безценен опит”. А лидерът на БСП Корнелия Нинова удобно намери повод да не присъства на конгреса в португалската столица, въпреки че е социалист. През 2008-а , когато още беше лидер на БСП, Станишев написа книгата с програмното име “Защото сме социалисти”. Вероятно трябваше да добави и едно “в България” , за да може всичко да си дойде на мястото. Социалистическата партия по традиция – още от времената на Димитър Благоев и с клинично изостряне в епохата на БКП, е търсила себе си чрез остър вътрешен антагонизъм, предателства, ножове в гърба и чат-пат някое бесило (Васил Коларов, б.а.). Иначе в официалните си изяви соцелитът седи дружно на червената сцена, размахва знаменца и пее “Една българска роза” с искрена усмивка. Така Георги Първанов, сдавайки председателския пост в БСП, за да се премести на високо и меко на “Дондуков” 2, се усмихваше, когато неговото протеже Станишев стана лидер, напук на враговете им. Той смяташе, че младокът ще му топли креслото така както Дмититрий Медведев правеше това за Владимир Путин в Кремъл, но “понеже сме социалисти”, Сергей Станишев се еманципира бързо, стана премиер, шеф на ПЕС и забрави за Първанов. В нормална държава никой не ще да е марионетка – азбучна истина, която бившият държавен глава така и не разбра. “Голямото ми разочарование”, въздъхна Първанов и остана в историята. В историята остава и Станишев – като най-дълго управлявалият партията след промените досега – цели 13 години. Лидерът на ПЕС се оттегля от поста през 2014 година, след като вътрешен сговор подготвя отстраняването му и след като сам разбира, че няма шанс. Обвинението срещу него е, че се е провалил на парламентарните избори през 2013, въпреки че БСП печели цели 84 места в НС – най-много след рекорда на Жан Виденов с 125 места, но и заради компрометираната коалиция с ДПС. Опонентите му избират на поста Михаил Миков, който беше вътрешен министър в правителството на Станишев и председател на Народното събрание през същия този мандат и благодарение на тези 84 депутати, които БСП спечели с лидерството на Станишев. Сергей си отива, Миков става лидер, а левицата се свива до 39 депутати на извънредните парламентарни избори. Не е изненада за никого, че на конгреса след изборната катастрофа до опозиционерката Корнелия Нинова е застанал Сергей Станишев. Миков заминава в историята, за да се развихри Нинова. Конгресът в Лисабон показа, че дружбата между двама социалисти е толкова дълга, колкото е дълъг мандатът на опонента им. Отсъствието на Корнелия Нинова на триумфа на българския социалист Станишев подсказва какво предстои пред българските социалисти. Сергей Станишев е роден на 5 май 1966 г. в гр. Херсон, днешна Украйна. Той произхожда от истинската комунистическа “аристокрация”. Баща му Димитър Станишев е бивш партизанин, теоретик на международното работническо движение, а през 70-те и секретар на ЦК на БКП, отговорен за връзките на партията с другите комунисти по света. Тази посока на развитие ще следва и Сергей Станишев през цялата си кариера. Дипломант на Историческия факултет на Московския държавен университет през 1989 г. с теза, посветена на ролята на униформите за повишаване бойния дух на войската, Станишев отрано има възможността да се запознае с историческото прозрение, че групи хора, облечени в едни и същи дрехи, символизират и за носещите облеклата, и за околните някаква организация и най-вече власт. След завръщането си в България в средата на 90-те с титла доктор на науките Сергей Станишев заема полагащото му се място в т. нар. Международен отдел на БСП. Тихо и скромно място. Докато формално завежда отдела до 2001 г. успява да закачи още една тапия на стената – от London School of Economics – върху външната политика на Русия през новото столетие. Шеметната му кариера като лидер на БСП и министър-председател на България (един от тримата премиери с пълен мандат, след Костов и Симеон) е увенчана с най-важното събитие за страната през последните 25 години – приемането за пълноправен член на ЕС.   Атакуват го заради жените в живота му Основните атаки към Сергей Станишев не са заради политическата му биография и дейност, а заради личния му живот. Журналистката Елена Йончева, която днес е депутат от БСП и с която живяха дълги години заедно, беше обвинена от премиера Бойко Борисов, че правила филми си за войните с държавни пари по времето, когато Станишев бил премиер. Йончева осъди Борисов. Днешната съпруга на Станишев, от която има две деца – Моника, също не беше пожалена от Борисов през годините. Той я обвини, че е “черният пиар на БСП”. Тя не го осъди.   За него Повод за гордост за България Радостен съм, че българин е председател на второто най-голямо политическо семейство в Европа. Продължавайте да давате поводи за гордост на България. Избирайки ви за трети пореден път за свой лидер, социалистите в Европа ясно показаха каква е оценката им за свършената от вас работа. Твърдо вярвам, че демокрацията е най-голямото благо на съвременното ни общество, а неделима част от демократичния процес е опозицията. Вашата роля на коректив към властимащите носи големи отговорности и аз съм уверен, че вашият безценен опит ще бъде истински компас за всички европейски социалисти.   Силен лидер Правителството ви е за борбата с корупцията. Никой не иска общество, в което малцина се възползват от мнозинството. Вие сте един силен лидер, бяхте конструктивна сила за стабилност и конструктивна сила за надежда. Проектирахте едно обещаващо бъдеще за народа на Косово и Сърбия и аз искам да ви благодаря за това. Наистина е важно да има водеща роля в региона и вие я осигурихте.   Нанесе вреди на левицата Най-голямата ми грешка е Сергей Станишев, аз го предложих за лидер на БСП, заблудил съм се в неговите качества. Управлението му не бе добро за България, той нанесе и големи вреди на левицата в страната.   Корнелия беше с него духом Присъствието или отсъствието на лидера не е толкова важно за подкрепата, която Сергей ще получи от нас. Това е подкрепата на цялата партия.                          ", "date": "2018.12.11", "title": " Сергей Станишев – Защото е социалист"}
{"url": "https://trud.bg/%d0%b2%d1%81%d1%81-%d0%be%d1%82%d0%bb%d0%be%d0%b6%d0%b8-%d0%b7%d0%b0-%d0%bf%d0%b5%d1%82%d1%8a%d0%ba-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%b8%d1%81/", "text": "Съдийската колегия на ВСС отложи за петък обсъждането на писмото, изпратено от 11 съдии от Апелативния специализиран наказателен съд. Предложението за отлагане беше на председателя на Върховния административен съд Георги Чолаков, който обясни, че извънредната точка в дневния ред е била добавена много късно и към нея има голям обем от документи, с които не е успял да се запознае. Писмото съдържа въпроси към съдийската колегия и молба за становище от членовете й за това дали има натиск и опит за влияние върху вътрешното убеждение на съдиите, които са разгледали и са се произнесли по мерките за неотклонение по случая с кметската завера в „Младост“. Повод за писмото беше назначена от председателя на ВКС Лозан Панов проверка в апелативния спецсъд дни преди той да се произнесе за мерките на отстранената кметица на „Младост“ Десислава Иванчева и заместничката й Биляна Петрова.", "date": "2018.12.11", "title": " ВСС отложи за петък обсъждането на писмото на 11 спецсъдии по казуса „Иванчева“"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d0%b4%d0%be%d0%ba%d0%bb%d0%b0%d0%b4%d0%b0-%d0%b7%d0%b0-%d0%b1%d1%8a%d0%bb%d0%b3/", "text": "Европарламентът прие доклада „Станишев“ за България в Шенген с всички граници. Да влезем само по въздух и вода означава да бетонираме двойния стандарт  спрямо страната ни, смята българският евродепутат. С огромно мнозинство Европейският парламент одобри доклада на българския евродепутат и президент на ПЕС Сергей Станишев и заяви волята на евродепутатите за приемане на България и Румъния в Шенген с всички  граници. Текстът на Станишев беше одобрен с 514 гласа „за“, 107 „против“ и 38 „въздържал се“. Така Парламентът обнови своята позиция по въпроса и направи силна заявка за рестартиране на процеса по присъединяване на България в Шенгенското пространство, съобщават от пресцентъра на лидера на ПЕС. „Радвам се, че след процес, продължил близо година, усилията се увенчаха с успех и докладът беше приет с голямо мнозинство. Благодаря на колегите евродепутати за подкрепата и доверието, не само към мен като докладчик, но и към страната ни, която по всеобщо мнение в Европарламента трябва незабавно да стане пълноправен член на Шенген, и то с всички граници едновременно – сухопътни, морски и въздушни. Това е сериозен успех за България – днес категорично отхвърлихме опасната идея, идваща от десни и либерални правителства, за поетапно приемане – първо с въздушни и морски, а после, евентуално, със  сухопътни.  Рискът е премахването на сухопътните граници да се отложи за неопределеното бъдеще при неопределени критерии. Те обаче са много по-важни от икономическа и социална гледна точка, заради огромния поток от товари и туристи през границите ни с Гърция и Румъния. Хиляди коли се струпват от двете страни на гръцката граница по празниците, и особено през летния сезон. Само за 2017 г. над 1 млн. 300 хил. български граждани са пътували до Гърция,  а 1 млн. 270 хил. гърци са посетили страната ни.“, заяви Станишев след гласуването. Премахването на граничния контрол с двете страни-членки на ЕС, ще позволи на България да концентрира много повече финансов, логистичен и човешки ресурс в охраната на външната граница на Европа и в по-бързото и качествено обслужване на пътниците. „С днешната позиция на Европарламента балансът на силите в ЕС вече е в наша полза – две от трите институции – Европейският парламент и Европейската комисия подкрепят идеята за приемане с всички  граници. Този доклaд е силен инструмент в ръцете на българското правителство в преговорите с държавите-членки в Съвета. Приемането на половинчатото предложение за поетапно влизане в Шенген на практика ще означава да се примирим с двойния стандарт и да узаконим идеята на десните и либералите за „Европа на няколко скорости“. Това може да има последствия в много други направления и за дълги години напред. Съгласим ли се с третирането на България като страна втора категория, то няма как в бъдеще да изискваме към нас да бъдат прилагани справедливо правилата като към равноправен член на ЕС.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Европарламентът прие доклада за България в Шенген"}
{"url": "https://trud.bg/%d0%ba%d0%be%d0%bc%d0%bf%d0%be%d0%b7%d0%b8%d1%82%d0%be%d1%80-%d0%b4%d0%b0%d1%80%d0%b8-%d0%b0%d0%bb%d0%b1%d1%83%d0%bc%d0%b0-%d1%81%d0%b8-%d0%bf%d1%80%d0%b8%d0%ba%d0%b0%d0%b7%d0%ba%d0%b0-%d1%81%d1%80/", "text": "Албумът е изпратен за българските училища в Германия, САЩ, Англия, Франция и др.страни Известният композитор Доно Цветков обяви в социалните мрежи, че прави коледен подарък на всички училища и детски градини, които искат да получат безвъзмездно неговия авторски албум „Приказка сребърнобяла“ . „Откровено, не очаквах толкова голям интерес, което ме направи истински щастлив. Изпратих албума както на училища, детски градини и читалища в цялата страна, така и на училищата на българските общности по света -Германия, САЩ, Великобритания, Франция, Испания, Холандия и още много страни. Това сподели композиторът, който е познат най-вече с едни от най-популярните съвременни български песни за деца: „Ало, ало слънчице“, „Роклята на мама“,“Зайче“ и др. 14 от тях вече са включени и в учебниците и помагалата по пеене в българските училища и забавачки.  Албумът „Приказка сребърнобяла“ е с песни, в които познати и обичани изпълнители като Орлин Павлов, Деси Добрева, Наско от БТР, Милица Божинова и Николай Манолов и дует „Мания“ пеят заедно с децата от популярното детско шлагерно студио „ДА“ от морската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Композитор дари албума си „Приказка сребърнобяла“"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d1%81-%d1%82%d1%80%d0%b8-%d0%b5%d0%bb%d1%85%d0%b8-%d0%b7%d0%b0-%d0%ba%d0%be%d0%bb%d0%b5%d0%b4%d0%b0/", "text": "Бургас тази година посреща коледа с три елхи. Най-голямата от тях е разположена на площад „Тройката“. Тя е украсена със стотици цветни лампички, панделки и звезди. Пред елхата са разположени емблематични за градската архитектура сгради, като централно място заема макет на Старата поща. Там децата могат да пускат писмата си до Дядо Коледа. Над главната улица „Александровска“ е  оформено „звездно небе“ от светещ в студено и топло бяло стринг. По стълбовете от площад „Тройката“ до пластиката Компаса има светещи елементи с визията на подарък и коледна камбанка. Друга новост тази година е елхата пред сградата на Община Бургас. Тя  е с футуристичен дизайн и много атрактивна. От Общината до гаровия площад и до ул. „Лермонтов“ дърветата светят в различни тонове.  По обновената „Богориди“  има поставени десетки светещи гирлянди. Сградите на музея и библиотеката също ще имат специална украса, а на Грамофона е поставен светещ елемент с ключ сол и ноти. Лазерни прожектори оцветяват нощем уличната настилка на места по „Александровска“ и „Богориди“.  Третата нова елха е издигната до ОУ „Петко Росен“ в най-големия бургаски жилищен комплекс „Меден рудник“. Дядо Коледа пък ще идва всяка вечер със светлинно шоу от идния понеделник на площад „Тройката“ и ще радва малчуганите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Бургас с три елхи за Коледа"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b2%d0%bb%d0%b0%d0%ba%d0%be%d0%b2%d0%b5-7/", "text": "Движението на влаковете в междугарието Реброво-Своге е възстановено в 13.55 ч., след като влак   по-рано днес. Това съобщиха от пресцентъра на Национална компания „Железопътна инфраструктура“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Възстановено е движението на влаковете в междугарието Реброво-Своге"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd-%d0%b2%d0%b5%d0%ba-%d0%be%d1%82-%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f-%d0%b3%d0%be%d0%bb-%d0%bd%d0%b0-%d0%b3%d0%b5%d0%be%d1%80/", "text": "На днешния 11 декември се навършват точно 50 години от един от най-легендарните голове в историята на българския национален отбор. На 11 декември 1968 година България получава честта да изиграе контрола с действащия световен шампион Англия на митичния „Уембли“. „Трите лъва“ логично са огромен фаворит в двубоя, но Боби Чарлтън и компания отблизо се запознават с един от великите футболисти на Левски и България Георги Аспарухов. Резултатът е 0:0 за домакините, когато идва моментът на брилянтност на Гунди. Той печели единоборство с глава още преди централната линия, също с глава си повежда топката, майсторски преодолява английски бранител и с прекрасна скорост се озовава в наказателното поле, където с прекрасен техничен удар реализира в долния ляв ъгъл. Двубоят завършва 1:1, а след двубоя всички англичани, включително и легендарният Чарлтън, сипят суперлативи за българския нападател с номер 9.", "date": "2018.12.11", "title": " Половин век от легендарния гол на Георги Аспарухов на „Уембли“ (ВИДЕО)"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%bf%d1%8a%d1%80%d0%b2%d0%b0-%d0%bf%d0%be-%d0%b7%d0%b0%d0%b4%d1%80%d1%8a%d1%81%d1%82%d0%b2%d0%b0%d0%bd%d0%b8%d1%8f-%d1%81%d1%80%d0%b5%d0%b4-%d0%b5%d0%b2%d1%80/", "text": "Москва е европейската столица с най-кошмарни задръствания, показва класация на компанията за анализи на транспорта ИНРИКС. Авторите са проучили трафика в 1 360 града в 38 държави на пет континента и изчисляват времето, което водачите прекарват в задръствания в различните часове от деня и седмицата. Анализаторите са използвали повече от 300 милиона различни източници за целите на проучването. Градовете в списъка са подредени по времето, което средно пътниците прекарват в задръстване в най-натовареното време на деня, пише  . Москва е с най-лошите задръствания от всеки столичен град в Европа като отнема на индивидуалния шофьор 91 часа през 2017 г. В Европа руската столица е следвана от Лондон и Париж, съответно със 74 часа и 69 часа по отношение на времето, прекарано в задръствания. Положението е много по-добро в някои от по-малките столици на континента. Любляна, столицата на Словения, е добър пример. Тя е с население от около 500 000 души, а забавянето, дължащо се на задръствания през 2017 г., възлиза на 21 часа. САЩ доминират в класирането с най-много задръствания в световен мащаб с градове като Лос Анджелис, Ню Йорк и Сан Франциско.  ", "date": "2018.12.11", "title": " Москва – първа по задръствания сред европейските столици"}
{"url": "https://trud.bg/118-%d0%bc%d0%bb%d0%bd-%d0%bb%d0%b2-%d0%b1%d0%be%d0%bd%d1%83%d1%81%d0%b8-%d1%81%d0%b0-%d1%80%d0%b0%d0%b7%d0%b4%d0%b0%d0%b4%d0%b5%d0%bd%d0%b8-%d0%b2-%d0%b4%d1%8a%d1%80%d0%b6%d0%b0%d0%b2%d0%bd%d0%b0/", "text": "На българската администрация са изплатени 118 млн. лв. като бонуси за „добре свършена работа“ през годината, обяви зам.-председателят на ПГ „БСП за България“ Драгомир Стойнев на пресконференция в централата на партията. Депутати от групата поискаха справки за бонусите от всички министри по реда на писмения парламентарен контрол. Вижте сумите в галерията от документи: Пари в държавата има и този, който казва, че не може да намери допълнителни пари, лъже, заяви Стойнев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.12.11", "title": " 118 млн. лв. бонуси са раздадени в държавната администрация\t\t\t"}
{"url": "https://trud.bg/%d0%b5%d0%b2%d0%b3%d0%b5%d0%bd%d0%b8-%d0%ba%d1%80%d1%83%d1%81%d0%b5%d0%b2-%d0%bf%d0%be%d0%bb%d1%83%d1%87%d0%b8-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%b7%d0%b0-%d0%b4%d0%bb%d1%8a/", "text": "Днес, 11.12.2018 г. Специализираната прокуратура предявява обвинение на Евгени Крусев – бивш заместник кмет на Столична община, в престъпление по служба, от което могат да настъпят значителни вредни последици в размер на 5 028 354 лева, съобщиха от държавното обвинение. На 16.10.2018 г. до главния прокурор е постъпил сигнал от Фондация „Спаси София“, в който са изложени данни за нередности с обществена поръчка, финансирана със средства от Европейския съюз по процедура „Изграждане, възстановяване и обособяване на публични пространства в Централна градска част на гр. София – зона – 2“. Главният прокурор е изпратил сигнала на Специализираната прокуратура, по компетентност. На 23.10.2018 г. Специализираната прокуратура е образувала досъдебно производство за престъпление по служба /чл.282 ал. 2 вр. ал. 1 НК/. Допълнително, на 05.11.2018 г. до главния прокурор е постъпил и сигнал от кмета на Столична Община – г-жа Йорданка Фандъкова, с приложени документи и резултати от извършена по нейно разпореждане проверка по случая. Документите са изпратени на Специализираната прокуратура, по образуваното досъдебно производство. От страна на ръководството на общината е оказано пълно съдействие при снабдяване с необходимата документация. Разследването на Специализираната прокуратура е установило следната фактическа обстановка: С решение от 08.08.2017 г. на Столична община е открита обществена поръчка, по оперативна програма „Региони в растеж“ 2014-2020 г., с директно предоставяне на безвъзмездна финансова помощ „Устойчиво и интегрирано градско развитие“. По тази процедура, на 15.09.2017 г. 4-ма участника са подали оферти – “ПСТ градска среда Зона 2” ДЗЗД, Обединение “Трейс РВП”, Обединение “ИСАФ С.А.- Колас Рай С. А. зона 2” и фирма Джи Пи Груп. По реда на ЗОП, кмътът на Столична община Йорданка Фандъкова е упълномощила своя заместник Евгени Крусев за възложител – да открие и проведе обществената поръчка. В техническите условия на поръчката /заданието/, освен изисквания за гранитни настилки, бетонови и други материали, има изключително конкретно изискване за технологията, която ще се използва за осигуряване на необходимите виброизолационни качества на трамвайното трасе и за параметрите, на които виброизолационните елементи следва да отговарят. В проекта за реконструкция е заложена така наречената еластична виброизолационна подложка за система „плаващи плочи”, с цел осигуряване на най-добра виброизолационна защита, което е от особено значение за гъсто застроени и то със стари сгради улици, каквато е ул. „Граф Игнатиев“. Обединение “ПСТ градска среда Зона 2” ДЗЗД участва в обществената поръчка с материали на фирма Pandrol. За да бъде допуснато тяхното използване те трябва да отговарят на критериите в техническата документация /заданието/ на поръчката, а именно: маса, статичен коефициент на еластичност и динамичен коефициент на еластичност. Масата е важен критерий, тъй като качествените системи за виброизолация трябва да бъдат достатъчно гъвкави, за да поемат вибрациите и шума от преминаващите по трасето трамваи. Именно масата е показателят, определил резултатите от процедурата. Максимално допустимите стойности на масата на подложката според заданието на поръчката, утвърдено от Крусев, са 5кг/м2. Тъй като „ПСТ градска среда Зона 2” ДЗЗД са предложили продукта на Pandrol с маса от 15,6кг/м2 или над 3 пъти по-високи стойности от максималните по задание, те са отстранени от процедурата /офертата им не отговаря на предварително обявените условия на поръчката/. Дружеството Джи Пи Груп печели обществената поръчка, като е предложило материали на австрийската фирма Getzner, с характеристики, отговарящи на техническото задание. Така именно с това дружество, като изпълнител, е подписан договор от Столична община. На 08.06.2018 г., след започване на реалните строителни дейности по ул. Граф Игнатиев, в общината е получено становище от инж. А. Тасев – председател на съвета на директорите на Столичен електротранспорт ЕАД, в която сочи, че материалът на Pandrol e повече от подходящ за трамвайното трасе, докато този, с който фирма Джи Пи Груп печели и който отговаря на всички технически изисквания на поръчката, не е. Проведено е заседание на експертен съвет по устройство на територията и със свое решение членовете на съвета са гласували за замяна на материала на Getzner /предложен от Джи Пи Г и отговарящ на техническото задание/ с този на Pandrol /заради който при класирането „ПСТ градска среда Зона 2“ ДЗЗД е било отстранено/. Евгени Крусев, като възложител, е нарушил служебните си задължения, като в нарушение на чл. 116 от ЗОП предприел съществено изменение на сключения договор с „Джи Пи Груп“, изразяващо се в изготвяне на нов инвестиционен проект и промяна на издаденото разрешение за строеж, вкл. и за полаганата виброизолационна система /подмяна на виброизолационните елементи по задание, оферта и договор с такива, заради които друг участник е бил отстранен от участие, поради несъответствието им със заданието/. От деянието на Крусев могат да настъпят значителни вредни последици в размер на 5 028 354 лв., тъй като са създадени условия за прилагане на финансови корекции на основание чл. 70, ал.1 т. 10 от Закона за управление на средствата от Европейските структурни и инвестиционни фондове. Евгени Крусев е с мярка за неотклонение „Подписка“. Наложена му е забрана да напуска страната. Информация за действията на прокуратура по случая е предоставена и на ОЛАФ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Евгени Крусев получи обвинение за длъжностно престъпление"}
{"url": "https://trud.bg/%d1%82%d0%b0%d0%b9%d0%bc-%d0%be%d0%bf%d1%80%d0%b5%d0%b4%d0%b5%d0%bb%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%bf%d0%b0%d0%b7%d0%b8%d1%82%d0%b5%d0%bb%d0%b8-%d0%bd/", "text": "Aмериканското списание Time („Тайм“) определи Джамал Хашоги и други журналисти за „Личности на годината 2018“ във влиятелната си ежегодна класация, която този път е наречена „Пазителите и Войната срещу истината“. Групата на „Пазителите“, селектирана от „Тайм“, включва саудитския журналист, автор във Washington Post, който бе убит в консулството на Рияд в Истанбул на 2 октомври, при все още неизяснени обстоятелства. Освен него в списъка са двамата репортери на Ройтерс – 32-годишният Ва Лоне и 28-годишният Куав Сое О, арестувани през декември 2017 г., заради разследвания за убийствата на мюсюлмани рохинджа в родината им. Както и филипинката Мария Ресса, изпълнителен директор на новинарския сайт Rappler, осъдена за данъчни престъпления, като част от кампанията на президента Родриго Дутерте за потискане на свободните медии в страната. Групата се допълва от американския вестник Capital Gazette (град Анаполис, щата Мериленд), който загуби шестима журналисти миналото лято по време на масова стрелба. На второ и трето място са класирани американският президент Доналд Тръмп и специалният прокурор Робърт Мълър, който разследва евентуална руска намеса в президентските избори в САЩ през 2016. От екипа на Time отбелязват, че президентът Тръмп „изковава наследство“, което е на път да бъде белязано най-вече от съпротивата срещу неговата политика. Разследването на неговата кампания, водено от Мълър пък няма прецедент в историята и е най-големият тест за правосъдната система на САЩ след аферата Уотъргейт. Миналата година списанието обяви за „Човек на годината“ движението Silence Breakers, което се бори срещу сексуалните посегателства. Класацията „Човек на годината“ се прави от 1927 година.  ", "date": "2018.12.11", "title": " „Тайм“ определи журналисти – „пазители на истината“ за Личности на годината\t\t\t"}
{"url": "https://trud.bg/%d1%81%d1%80%d0%b5%d0%b4%d0%bd%d0%b8%d1%8f%d1%82-%d0%be%d1%81%d0%b8%d0%b3%d1%83%d1%80%d0%b8%d1%82%d0%b5%d0%bb%d0%b5%d0%bd-%d0%b4%d0%be%d1%85%d0%be%d0%b4-%d0%b7%d0%b0-%d0%be%d0%ba%d1%82%d0%be%d0%bc/", "text": "Националният осигурителен институт обяви, че размерът на средния осигурителен доход за страната за месец октомври 2018 г. е 901,26 лв. Средномесечният осигурителен доход за страната за последните 12 месеца е 878,95 лв. Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец ноември 2018 г., съгласно чл. 70, ал. 2 от Кодекса за социално осигуряване.  ", "date": "2018.12.11", "title": " Средният осигурителен доход за октомври е 901,26 лева"}
{"url": "https://trud.bg/%d0%b2%d0%bb%d0%b0%d1%81%d1%82%d0%b8%d1%82%d0%b5-%d0%b2-%d0%b5%d0%b3%d0%b8%d0%bf%d0%b5%d1%82-%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0/", "text": "Еипетските власти са разпоредили ограничаване на продажбите на жълти светлоотразителни жилетки заради опасения, че в страната може да се надигне протестна вълна, вдъхновена от социалното недоволство във Франция. На търговците е забранено да продават жилетките на обикновени клиенти и вече се изпълняват само фирмени заявки – и то с разрешението на полицията. За нарушения се предвиждат и наказания, информира  . Ограниченията ще останат в сила до края на януари. Официален коментар от Кайро няма, но случилото се показва сериозните притеснения на режима на генерал Сиси, който се опасява от нови протести по повод годишнината от вълненията от 2011 г., свалили от власт Хосни Мубарак. Египет все още има сериозни икономически и социални проблеми, като страната се бори с ислямистки групи, а много от младите хора се оплакват от ниски възнаграждения и липса на перспектива.", "date": "2018.12.11", "title": " Властите в Египет забраниха продажбата на жълти жилетки"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%b8-%d1%81%d0%ba%d1%8a%d1%81%d0%b0%d1%85%d0%b0-10-%d0%ba%d0%b8%d0%bb%d0%be%d0%b2%d0%be%d0%bb%d1%82%d0%be%d0%b2-%d0%ba%d0%b0%d0%b1%d0%b5%d0%bb-%d0%b2/", "text": "Нерегалментирани изкопни дейности оставиха без електрозахранване клиенти на ЧЕЗ в централна градска част на столицата и кв. „Редута“. Строителна фирма скъса кабел 10 kV, собственост на дружеството. В резултат без ток за близо час останаха повече от 1800 домакинства и фирми, съобщиха от пресцентъра на електроразпределителното дружество. Авариен екип на ЧЕЗ е локализирал повредата и осигурил алтернативно електрозахранване на засегнатите потребители. В момента служители работят по възстановяване на скъсания кабел и осигуряване на нормалната схема на захранване. От ЧЕЗ Разпределение настояват за съгласуване на изкопните дейности с компанията и стриктно спазване на нейните указания. Дружеството изготвя констативни протоколи при всички ситуации, когато е нарушена целостта на негови кабели, и ще предявява претенции за нанесени имуществени щети на фирмите, извършвали несъобразените дейности.", "date": "2018.12.11", "title": " Строители скъсаха 10-киловолтов кабел в София, оставиха без ток 1800 домакинства и фирми"}
{"url": "https://trud.bg/%d1%82%d1%80%d0%b8-%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%b8-%d0%bf%d1%80%d0%b5%d0%b4%d0%be%d1%82%d0%b2%d1%80%d0%b0%d1%82%d0%b8%d1%85%d0%b0-%d0%bf%d1%80%d0%be%d0%b8%d0%b7%d0%b2/", "text": "Амфетамини и екстази на стойност 6 млрд. долара останаха непроизведени, след като българската прокуратура, митницата и ДАНС разбиха канал за контрабанда на прекурсори от Азия за Европа през порт Варна-Запад. Равносметката направи началникът на Митница Варна Светлан Савов. Той, зам.-шефът на ДАНС Николай Ненков и и.д. окръжният прокурор на Варна Радослав Лазаров огласиха детайли около мащабната акция, довела до задържането на над 16 тона суровини за производство на дрога на стойност 225,64 млн. лв. и ареста на двама чужденци. „51-годишният холандец Робърт Писени и 56-годишният белгиец Курт Миделдорп са във варненския затвор от 7 юни.  Вчера Окръжната прокуратура внесе в съда обвинителния акт срещу тях за контрабанда в особено големи размери. Деянието се наказва с от 15 до 20 г. затвор и глоба от 200 000 до 300 000 лв. От 26 януари 2017 г. до 16 март тази година Робърт и Курт на три пъти внесли през порт Варна-Запад суровините за производство на дрога. Нелегалната им дейност била засечена още с първата партида. Митничари проверили контейнер с 14 400 литра почистващ препарат за прозорци, натоварен в Лаос и пристигнал по море от Виетнам с краен получател в Холандия. Оказало се, че 5000 л от стоката е прекурсор, предназначен за нарколаборатории за екстази в Холандия, Белгия и Великобритания. Случаят бил докладван в Евроджъст и започнало трансгранично наблюдение на контрабандистите. След координационна среща с участието на Интерпол било договорено контейнерът да бъде пропуснат като контролирана доставка. Така нелегалната стока пропътувала през 7 държави и в пълна секретност успешно стигнала до Холандия. Там били взети експресни проби, без престъпниците да се усетят“, разказа Радослав Лазаров. През май организаторът на канала Робърт Писени подготвил доставка на друг прекурсор за амфетамини от Шанхай за Холнадия през Варна. У нас подкрепа му оказвал живеещият в Бургас Курт Миделдорп, който намирал подставени лица и организирал транспорта на стоката. Тя пристигнала във Варна като стеаринова киселина и под наблюдението на службите била разтоварена в столичен склад. Чрез СРС се установило, че Писени се готви да внесе над 1 тон кокаин от Колумбия през Перу до порт Варна-Запад. За да провери дали пратката ще мине безопасно и да си осигури добра митническа история, холандецът първо тествал канала със законен импорт на течен кози тор. На 16 март докарал поредната пратка от 4400 кг прекурсор за производство на амфетамини, а на 7 юни кацнал в София, за да обсъди със съдружника си следваща доставка на прекурсор за Испания и вноса на кокаин. Още на летището двамата били арестувани. Залавянето им довело до разбиването на две нарколаборатории в Холандия и една в Испания. „Продължаваме обмена на информация с партньорските служби за изясняването на още участници в канала“, обясни Николай Ненков. Според Радослав Лазаров и двамата обвиняеми имат дълги криминални досиета. Курт Миделдорп е осъждан ефективно няколко пъти. Докато излежавал в родината си 7-годишна присъда за внос на кокаин, се запознал с нашенка, осъдена за трафик на хора. След като излезли на свобода, двамата заживели в Бургас. Робърт Писени пък е част от европейския кримиконтингент още от 1989 г., като е лежал по затворите за трафик на дрога и измами. „Случаят е безпрецедентен не само заради огромното количество заловена контрабанда, но и заради продължилата една година съвместна работа между институциите, довела до успешната реализация“, коментира Светлан Савов. Според него интересът на международните трафиканти на дрога и суровини за производството й към българските пристанища расте, тъй като страната ни е вход към ЕС. Само през тази година освен 16-те тона прекурсори, във Варна-Запад бяха заловени още 2,5 тона по друг канал. Обичайно забранените суровини пристигат от Азия, маскирани зад тапи от почистващи препарати или торове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.11", "title": " Три институции предотвратиха производството на дрога за 6 млрд. долара\t\t\t"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb%d0%b8-%d1%83%d0%bd%d0%b8%d1%89%d0%be%d0%b6%d0%b8%d1%85%d0%b0-%d1%87%d0%b0%d1%81%d1%82-%d0%be%d1%82-%d0%ba%d0%be%d0%bb%d0%b5%d0%b4%d0%bd%d0%b0%d1%82%d0%b0-%d1%83/", "text": "Вандали посегнаха на новата коледна украса в Сливен. От общината съобщиха, че са унищожени частично елементи пред сградата на администрация и до кръговото движение „Розова градина“. И двете места се намират в центъра на града. Счупени са фигури от композицията до общината. Неизвестна засега ръка е срязала кабелите на огромна светеща топка, която радваше минувачите край „Розова градина“. Счупен е и друг елемент, намиращ се в близост. От няколко години насам местната администрация полага доста усилия, за да създаде празнично настроение в града. Красивата украса се превърна в отлична реклама на Сливен, тъй като хората, вместо поздравителни картички до близките си, разпращат до различни краища на света снимки на коледната обстановка.", "date": "2018.12.11", "title": " Вандали унищожиха част от коледната украса в Сливен"}
{"url": "https://trud.bg/%d0%b3%d0%b8%d1%82-%d1%89%d0%b5-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%bf%d1%80%d0%b5%d0%b4%d0%bf%d1%80%d0%b8%d1%8f%d1%82%d0%b8%d1%8f%d1%82%d0%b0-%d1%81%d0%bf%d0%be%d1%80%d0%b5/", "text": "От нивото на риск вече ще зависи през какъв период инспекторите по труда ще проверяват различните обекти. За целта предприятията в България ще бъдат разделени на четири основни групи при оценката на техния рисков потенциал според изготвената окончателна методика по проект „Оптимизация и иновации в ИА ГИТ“. Проектът се финансира от оперативна програма „Развитие на човешките ресурси“, съфинансирана от ЕС чрез ЕСФ, съобщават от ГИТ. Предвижда се предприятията от всяка група да бъдат групирани в няколко нива на риск, от което ще зависи честотата на проверките на Инспекцията по труда. Оценените като най-рискови предприятия ще бъдат проверявани поне веднъж в рамките на година, а следващата група – на две години. Предприятията, които в най-голяма степен изпълняват законодателството, могат да не бъдат посетени от инспектори по пет и повече години. В едната група за оценяване на потенциала са обособени обектите на контрол от всички икономически дейности, за които има натрупани данни за дейността им, включително и от контролната дейност на Инспекцията по труда. Предприятията, които тепърва започват да развиват дейност, са друга група, чийто рисков потенциал ще бъде оценяван специално. Третата обособена група обекти на контрол, които ще се оценяват, са тези от сектор „Строителство“. Дейността е високорискова и специфична предвид кратките срокове, в които приключват отделните етапи при строително-монтажните работи. Също заради своята специфика, отделно ще се оценяват и обектите на контрол, които са част от предприятия с изнесени териториални структури. Самата оценка на рисковия потенциал и групирането на обектите на контрол според нивото му ще се извършва от специален софтуер, чието изграждане предстои. Той ще анализира различни показатели, определени в методиката. Ще се имат предвид статични показатели, свързани с пазара на труда – икономическата дейност, в която действа предприятието, брой заети, териториално разположение на обекта на контрол и др. Други показатели, по които ще се оценява той, са динамичните, т.е. резултатите от контролната дейност, които като цяло ще имат по-висока относителна тежест при оценката, данните за трудовия травматизъм, подадени сигнали за нарушения и т.н. Всяко установено нарушение също ще има различна тежест при оценката. В строителството например необезопасените обекти при работа на височина, както и работата без трудов договор ще повишават най-много рисковия потенциал на обектите на контрол.", "date": "2018.12.11", "title": " ГИТ ще проверява предприятията според рисковия им потенциал\t\t\t"}
{"url": "https://trud.bg/22-%d0%b3%d0%be%d0%b4%d0%b8%d1%88%d0%b5%d0%bd-%d0%b0%d1%81-%d0%b3%d0%be%d0%b2%d0%be%d1%80%d0%b8-%d0%b7%d0%b0-%d0%be%d1%82%d0%ba%d0%b0%d0%b7%d0%b2%d0%b0%d0%bd%d0%b5/", "text": "Едва на 22 години един от най-перспективните футболисти в света заговори за отказване. Кингсли Коман трябва да е бъдещето на „Байерн“, но всичко зависи от една контузия. Два пъти французинът претърпя операция на левия крак и заради първата не игра на Мондиал 2018, не е световен шампион. „ Не мисля, че ще издържа трети път – каза Коман. – Наложи ли се да ме оперират пак на левия глезен, спирам с футбола. Дори сам да се пазя и да внимавам, ще ми дойде в повече. Твърде много значи твърде много. Ще съм убеден, че кракът ми не е роден за футбол. Ще почна да се занимавам с други неща. Цял живот мечтаех да играя на мондиал и светът се срути за мен. Гледат световното като фен и вярвам, че един ден ще мога и аз да участвам.“ „ Байерн“ очаква Коман да смени Франк Рибери, който е и негов идол. Французинът заедно с Ариен Робен ще напусне баварците в края на сезона след 11 години служба. В сряда вечер именно Рибери и Коман редом до Роберт Левандовски ще водят атаката на „Байерн“ при гостуването срещу „Аякс“ в Шампионската лига. Грандът се нуждае от реми, за да завърши първи. 34-годишният Робен си остана в Мюнхен заради разтежение на бедрото. Няма ги още Хамес Родригес и Корентен Толисо, които отдавна са контузени.", "date": "2018.12.11", "title": " 22-годишен ас говори за отказване"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%bc%d0%b0%d1%81%d0%be%d0%b2%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd/", "text": "Регионалните дирекции по горите в страната започват масови проверки в търговската мрежа за незаконна продажба на коледни дръвчета. Всеки нарушител ще бъде глобен, съобщи БНТ. От дирекцията по горите в Пловдив съветват при покупката на коледно дръвче, задължително то да има пластмасова пластина, която е за еднократна употреба и се закрепва на точно определено място под второто разклонение от върха на отсеченото дръвче. Серията и номерът се вписват в превозния билет, който задължително трябва да придружава коледните елхи когато те се транспортират от мястото, на което са добити до търговската мрежа. В случай, че дръвчето няма тези отличителни знаци или имате съмнения за незаконна търговия, може да подадете сигнал на националния тел. 112, след което ще последва задължителна проверка. Пред БНТ инж. Мирослав Димитров директор на Регионалната дирекция по горите в Пловдив заяви, че съответната санкция за подобен род нарушение е между 50 до 500 лева и имуществена санкция в размер от 100 до 1000 лева. Ако се констатира, че длъжностно лице е извършило някакво нарушение – тогава вече глобите са в по-голям размер и са от 300 до 5000 лева.", "date": "2018.12.11", "title": " Започват масови проверки за незаконна търговия с коледни дръвчета"}
{"url": "https://trud.bg/%d0%b4%d0%b5%d0%b9%d0%b7%d0%b8-%d0%bb%d0%b0%d0%bd%d0%b3-%d0%b3%d0%be%d1%81%d1%82-%d0%bd%d0%b0-%d0%b3%d0%b0%d0%bb%d0%b0-%d0%bd%d0%b0-%d0%bd%d0%b2%d0%be/", "text": "Бившата световна и европейска шампионка в професионалния бокс Дейзи Ланг бе поканена на първия дамски мач, излъчен от американския тв гигант НВО. Българката, чието истинско име е Десислава Кирова, бе сред пионерите на женския бокс, които бяха гости на галата. А на ринга имаше два мача за абсолютни световни титли. Сесилия Бракхус (Норвегия) остава шампионка в полусредна категория след победа над Александра Лопес (САЩ), а двукратната олимпийска шампионка Клареса Шийлд (САЩ) защити титлите си срещу Фемке Херманс (Белгия).  Сред гостите беше и холивудската звезда Холи Бери, която се оказа запалена боксьорка и не пропусна да се снима с българката.", "date": "2018.12.11", "title": " Дейзи Ланг гледа бокс с Холи Бери"}
{"url": "https://trud.bg/%d0%bc%d0%b7-%d1%80%d0%b5%d0%bb%d0%b8%d0%b3%d0%b8%d0%be%d0%b7%d0%bd%d0%b8%d1%82%d0%b5-%d0%be%d0%b1%d1%89%d0%bd%d0%be%d1%81%d1%82%d0%b8-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d1%8f/", "text": "Министърът на здравеопазването Кирил Ананиев отправи молба към представителите на религиозните общности в България за подкрепа и насърчаване на донорството на органи при настъпила мозъчна смърт, за да могат хората, чакащи за трансплантация, да получат шанс за живот. По време на срещата с ръководството на Националния съвет на религиозните общности, в който членуват Мюсюлманското изповедание, Арменската апостолическа църква, Централният израилтянски духовен съвет, Обединени евангелски църкви, Католическата екзархия и с почетен член Българската православна църква, здравният министър посочи мерките, които държавата вече е предприела, за да се справи с липсата на донори, съобщиха от МЗ. Според Кирил Ананиев донорството е кауза, в която духовната и светската власт трябва да вървят ръка за ръка. За да получат чакащите за трансплантация пациенти шанс да продължат да живеят, е необходима обществена съпричастност, като вярата би подпомогнала взимането на решение за донорство. Представителите на всички вероизповедания поеха ангажимент в кратки срокове да информират своите общности за проблема и да решат под каква форма да изразят своята подкрепа за донорството като начин да се помогне на нуждаещите се хора. Те увериха, че в тяхно лице държавата има партньор, който ще се включи в кампанията за насърчаване на донорството в България. Здравният министър и ръководството на Националния съвет на религиозните общности у нас се уговориха за провеждане на регулярни срещи и разширяване обхвата на сътрудничеството.", "date": "2018.12.11", "title": " МЗ: Религиозните общности ще подкрепят донорството на органи при настъпила мозъчна смърт"}
{"url": "https://trud.bg/%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b8%d1%82%d0%b5-%d0%b1%d0%bb%d0%b5%d1%81%d0%bd%d0%b0%d1%85%d0%b0-%d0%bd%d0%b0-%d0%ba%d0%b0%d0%bb%d0%b5%d0%bd%d0%b4%d0%b0%d1%80/", "text": "Състезателките от националния отбор по художествена гимнастика украсиха благотворителния календар за 2019-а на Fibank. „Златните момичета“ начело с президента на БФХГ Илиана Раева благодариха на спонсора за инициативата.  „Подкрепата на спорта и спортни инициативи е мисия, визия и амбиция, които са заложени в нашата ценностна система“, заяви Илона Станева, маркетинг-директор на банката.  Календарът ще се предлага в цялата клонова и офисна мрежа на Fibank в страната. Цената му е 10 лева, а всеки закупил го, получава специално свидетелство за дарение от федерацията по художествена гимнастика.", "date": "2018.12.11", "title": " Гимнастичките блеснаха на календар"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f-%d1%81%d0%bf%d0%b5%d1%86%d1%81%d1%8a/", "text": "Председателят на Апелативния специализиран наказателен съд (АСНС) Георги Ушев изрази с писмо до Върховния касационен съд (ВКС) и Съдийската колегия към Висшия съдебен съвет (ВСС) категорично несъгласие с констатациите в доклада от ревизията на трите върховни съдийки, изпратени със заповед на Лозан Панов, за да проверяват производствата по мерките за неотклонение на Десислава Иванчева и Биляна Петрова, съобщи  . Докладът на ревизорките от ВКС бе разпространен в късния следобед в понеделник и констатира нарушение от страна на АСНС по отношение на това, че, след протест на Специализираната прокуратура, веднага се е произнесъл като въззивна инстанция по определението на съдия Иво Хинов от 16 ноември да освободи от ареста още в съдебна зала заловените с белязани пари Иванчева и Петрова. Според проверката, АСНС е трябвало да даде 7-дневен срок на двете подсъдими за подкуп в особено големи размери за възражения срещу прокурорския протест. Георги Ушев посочва, че не е съгласен с тази констатация и подчертава, че в случая на спиране на определение за незабавно освобождаване, законът не предвижда никакви срокове за възражения. В противен случай би се обезсмислила самата въззивна проверка и възможността за спиране на определението изобщо. „Категорично считаме, че произнасянето по исканията за спиране по чл.343 от НПК, независимо от кого са отправени – от прокурора или от подсъдимия (респ. от защитника му), следва да бъде незабавно и не предполага изтичането на какъвто и да било срок за възражения (каквито възражения впрочем законът не предвижда), защото в противен случай се обезсмисля напълно ефективното упражняване на правно регламентираната възможност за спиране изпълнението на определенията по мерките за процесуална принуда и останалите определения, контролирани по реда на глава 22 от НПК“, пише в становището на председателя на АСНС. В писмото на Ушев е записано още, че, ако въззивният съд не се произнесе по определение за незабавно освобождаване, което може да се окаже незаконосъобразно, съществува риск пуснатият на свобода подсъдим да се укрие или да напусне страната. Председателят на АСНС не е съгласен и с още една констатация в доклада на ВКС – тази, че апелативните специализирани съдии не са се произнесли по искане на адвоката на Иванчева – Марин Марковски – делото да се гледа в открито заседание. „В определението си по ВНЧД № 406/2018 г., на страница 7, противно на отразената в доклада констатация, въззивната инстанция се е произнесла по искането на адв.Марковски – защитник на подсъдимата Иванчева, за разглеждане на делото в открито заседание, като е изложила своите съображения, защо не се налага провеждане на такова в отклонение от общото правило за закрито съдебно заседание. В тази връзка прилагаме копие от определението по цитираното ВНЧД“, пише още в писмото на Георги Ушев. Ето и пълния текст на становището на председателя на АСНС:  До съдиите от ВКС До членовете на ВСС, Съдийска колегия СТАНОВИЩЕ на Апелативен специализиран наказателен съд по ДОКЛАД за резултати от проверка, възложена със Заповед № 2807/28.11.2018 г. на Председателя на Върховния касационен съд Уважаеми съдии от Върховния касационен съд, Уважаеми членове на Висшия съдебен съвет, След като се запознахме с доклада от извършената проверка по Заповед № 2807/28.11.2018 г. на Председателя на Върховния касационен съд, изразяваме несъгласие с три от неговите констатации: първо, че в определението си по ВНЧД № 406/2018 г., с предмет чл.249, ал.З вр. с чл.248, ал.1, т.З и т.6 от НПК (обжалване на определението на СНС по въпроса за мярката за неотклонение на подсъдимите, разрешен в разпоредителното заседание на СНС), въззивният съд не е отговорил на защитното искане, отправено от процесуалния представител на подсъдимата Иванчева за разглеждане на делото в открито съдебно заседание; второ, че ВНЧД № 522/2018 г. на АСНС (по чл.270 от НПК, отново във връзка с мярката за неотклонение на подсъдимите Десислава Иванчева и Биляна Христова – Петрова), е било образувано ненадлежно пред въззивната инстанция, въз основа особено искане по чл.343 от НПК за спиране на изпълнението на определението на СНС за изменение на мерките на подсъдимите в по-леки; и трето, че произнасянето на въззивната инстанция по особеното искане за спиране, предпоставя изтичане на 7 – дневен срок от момента на връчване на същото искане на насрещните страни. В определението си по ВНЧД № 406/2018 г., на страница 7, противно на отразената в доклада констатация, въззивната инстанция се е произнесла по искането на адв.Марковски – защитник на подсъдимата Иванчева, за разглеждане на делото в открито заседание, като е изложила своите съображения, защо не се налага провеждане на такова в отклонение от общото правило за закрито съдебно заседание. В тази връзка прилагаме копие от определението по цитираното ВНЧД. На стр.13, абзац последен от доклада, е посочено, че в НПК и Правилника за администрацията в съдилищата, не е предвидена възможност за образуване на самостоятелно производство пред въззивната инстанция по чл.343 от НПК (т.е. по особено искане за спиране на изпълнението). Разискваното ВНЧД № 522/2018 г. обаче, е образувано въз основа на частен протест на прокурор при специализираната прокуратура срещу акта на СНС за изменение на мерките за неотклонение, който протест е бил придружен от особено искане за спиране изпълнението на протестираното първоинстанционно определение. Следователно, ВНЧД № 522/2018 г. е било образувано, не само въз основа на споменатото особено искане, а въз основа и на редовен частен протест, годен да предизвика въззивна проверка. Друг е въпросът, че АСНС се е произнесъл незабавно единствено по особеното искане, а частният протест е върнал за надлежното му администриране (по реда на чл.321 от НПК), за връчване на преписи от протеста на подсъдимите и защитниците им и изчакване изтичането на срока за възражения по същия. Категорично считаме, че произнасянето по исканията за спиране по чл.343 от НПК, независимо от кого са отправени – от прокурора или от подсъдимия (респ. от защитника му), следва да бъде незабавно и не предполага изтичането на какъвто и да било срок за възражения (каквито възражения впрочем законът не предвижда), защото в противен случай се обезсмисля напълно ефективното упражняване на правно регламентираната възможност за спиране изпълнението на определенията по мерките за процесуална принуда и останалите определения, контролирани по реда на глава 22 от НПК. Съгласно регламента на чл.343 от НПК, подлежащите на обжалване с частна жалба и частен протест определения на първата инстанция в наказателното производство, се изпълняват незабавно, като обжалването не спира изпълнението им, освен ако първата или въззивната инстанция не постанови друго. Този регламент е изключение от общото процесуално правило за суспензивен ефект на жалбата и протеста. При изменение на мерките за неотклонение в по-леки или при тяхната отмяна обаче, обичайната практика на съдилищата в страната е точно обратната – първоинстанционните съдилища в мнозинството от случаите не пристъпват към изпълнение на атакуваните определения, преди последните да са преминали въззивна проверка. Впрочем така е процедирал СНС и по конкретното НОХД, при предходното изменение на мерките за неотклонение на подсъдимите Десислава Иванчева и Биляна Христова – Петрова. Ако разглеждането на искане за спиране не се извърши незабавно, както в случая според нас, въззивния състав правилно е процедирал, а се изчаква изтичането на законово-неуредени срокове за възражения по това искане, би се създал опасен прецедент, пораждащ много сериозни рискове за увреждане интересите на страните и на правосъдието като цяло, в две насоки: в хипотезата на незаконосъобразно изменение или отмяна от първоинстанционния съд на мярка за неотклонение ограничаваща правото на свободно предвижване (задържане под стража или домашен арест), се създава възможност подсъдимият, който е бил освободен поради изпълнение на определението за освобождаването му, до разглеждането на протеста, да се укрие, в т.ч. като напусне територията на страна. Пример за това беше случаят по НОХД№ 2612/2018 г. (т.нар. дело „депутатският брат „). В хипотезата на незаконосъобразно вземане от първоинстанционния съд на мярка за неотклонение ограничаваща правото на свободно предвижване (задържане под стража или домашен арест), се създава възможност подсъдимият, който следва веднага да бъде задържан или установен в дома си, до разглеждането на жалбата му, да претърпи съществени или непоправими вреди в случаите на много тежко заболяване, или възникнали други извънредни обстоятелства.", "date": "2018.12.11", "title": " Председателят на апелативния спецсъд отхвърли констатациите в доклада на ревизорките от ВКС\t\t\t"}
{"url": "https://trud.bg/%d0%b8-%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d1%89%d0%b5-%d0%b8%d0%b3%d1%80%d0%b0%d0%b5-%d0%bd%d0%b0-%d1%81%d0%be%d1%84%d0%b8%d1%8f-%d0%be%d1%83%d0%bf%d1%8a%d0%bd/", "text": "Тенис турнирът „София оупън“ се сдоби с ново звездно попълнение. №16 в света Даниил Медведев също потвърди участие в надпреварата от 3 до 10 февруари. Така 22-годишният руснак стана третият най-високопоставен тенисист, който ще играе в „Арена Армеец“ след сънародника си Карен Хачанов и младата гръцка звезда Стефанов Циципас (№15), който спечели „Мастърса“ на „новото поколение“.  Медведев има три титли в кариерата си, всичките от тази година, а най-големият му успех е трофеят от турнира от категорията „АТП 500“ в Токио. С него „София оупън“ вече има 8 тенисисти от топ 30 на ранглистата.", "date": "2018.12.11", "title": " И Медведев ще играе на „София оупън“"}
{"url": "https://trud.bg/%d0%b0%d0%bd%d1%82%d1%8a%d0%bd%d0%b8-%d0%b8%d0%b2%d0%b0%d0%bd%d0%be%d0%b2-%d0%be%d1%81%d0%bc%d0%b8-%d0%b2-%d1%81%d0%b2%d0%b5%d1%82%d0%b0/", "text": "Антъни Иванов зае 8-о място на световното първенство по плуване в малък басейн в Ханжоу (Китай). 19-годишният българин се класира за финала в коронната си дисциплина – 200 метра бътерфлай с нов национален рекорд. Той финишира за 1:51,81 минути в сериите и свали почти 3 секунди от предишното си върхово постижение. Резултатът му бе шести по сила сред финалистите.  „Много малко хора ще разберат какво наистина се случи! Световното започна великолепно за целия отбор, дано да завърши така, браво на всички“, написа Иванов след отличното плуване.  В битката за медалите обаче той не успя да го повтори и завърши за 1:52,40 мин, което го остави на последното осмо място. Финалът бе изключително силен и завърши със световен рекорд – 1:48,24 мин, постигнат от японеца Дая Сето. Втори на малко повече от секунда, но с върхово постижение на Африка, остана досегашният рекордьор Чад ле Кло (ЮАР), а домакините се поздравиха с бронза на Жуо Ли.  Антъни бе част и от завръщането на българската щафета на световната сцена от много години насам. Той плува на последния пост след Йордан Янчев и Светлозар Николов на 4 по 100 метра свободен стил. Родният квартет завърши на последното 13-о място с национален рекорд 3:19,51 мин.  Йордан Янчев зае 21-о място на 400 м св. стил с национален юношески рекорд от 3:46,13 мин. Габриела Георгиева е 33-а на 100 м гръб с 1:00,58 мин. Любомир Епитропов е на 37-о място на 100 м бруст с 59,92 сек, а Калоян Братанов – 29-и на 200 м съчетано с 1:59,77 мин.", "date": "2018.12.11", "title": " Антъни Иванов осми в света"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d1%81%d1%80%d0%b5%d1%89%d1%83-%d0%b1%d0%b0%d0%bb%d0%ba%d0%b0%d0%bd/", "text": "Шампионът „Левски Лукойл“ и сребърният медалист от първенството „Балкан“ ще се сблъскат още на четвъртфиналите в турнира за Купата на България по баскетбол. Първият мач е в София на 27 декември, а реваншът в Ботевград е на 16 януари. Жребият прати победителя от двойка срещу „Академик Бултекс“ или „Ямбол“ на полуфиналите. В другия поток двойките са „Рилски спортист“ – „Берое“ и „Академик“ (Сф) – „Спартак“ (Пл), а „Черно море Тича“ се отказа от участие още преди началото на турнира. Финалът е на 2 март в Панагюрище.  Междувременно президентът на БФБаскетбол Георги Глушков отказа да коментира освобождаването на генералния мениджър на Националната баскетболна лига Лили Борисова.  „Преди година и половина, когато я избираха и назначиха, никой не ме попита за мнението ми, защо сега търсят такова? – заяви Глушков. – Засега сме намерили спонсор за НБЛ за следващите три сезона с опция за още две. Имаме спонсор за Купата на България, както и за мъжкия национален отбор, за съдии и секретари.“", "date": "2018.12.11", "title": " „Левски Лукойл“ срещу „Балкан“ за Купата"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bd%d0%b0%d0%b3%d1%80%d0%b0%d0%b4%d0%b8-%d1%82%d1%80%d0%b8-%d0%bc%d0%be%d0%bc/", "text": "Кметът на Благоевград д-р Атанас Камбитов връчи грамоти и поздравителни адреси на Велизар Коцев, Димитър Коцев и Димитър Стоянов, които оказаха помощ на хора при пожар в кооперация на ул. „14-ти полк“ в Благоевград. Трите момчета бяха поканени от градоначалника в кабинета му, съобщават от общината. Кметът д-р Атанас Камбитов ги поздрави за смелостта и жертвоготовността и изрази надежда, че техният пример ще бъде следван. „Да помогнеш, въпреки риска за собственото си здраве, е огромна храброст.Казват, че доброто което сториш винаги се връща при теб! Вярвам, че е така, вярвайте и Вие!“ бе част от посланието от градоначалника към момчетата. Тримата благодариха за признанието, като подчертаха, че основният принос за овладяване на ситуацията е на екипите на РС ПБЗН – Благоевград.", "date": "2018.12.11", "title": " Кметът на Благоевград награди три момчета, оказали помощ при пожар"}
{"url": "https://trud.bg/%d1%86%d1%8e%d1%80%d0%b8%d1%85-%d1%81%d0%b5-%d0%b7%d0%b0%d0%b1%d1%8a%d1%80%d0%ba%d0%b0-%d0%b2-%d1%80%d0%b0%d1%81%d0%b8%d1%81%d1%82%d0%ba%d0%b8-%d1%81%d0%ba%d0%b0%d0%bd%d0%b4%d0%b0/", "text": "„Цюрих“, съперник на „Лудогорец“ в Лига Европа, се замеси в расистки скандал след мача от швейцарското първенство срещу „Базел“ (0:2). Фенове на отбора замериха с банан противниковия играч Алдо Калулу, докато той се подготвяше да изпълни корнер. „Клубът остро осъжда расистката проява и няма да я толерира по никакъв начин – заявиха от ръководството на тима. – Няма място за ксенофобия и дискриминация във футбола. „Цюрих“ винаги е приемал всички хора, независимо от техния произход“. Тимът от Швейцария пристига в Разград в сряда, а мачът с „Лудогорец“ е в четвъртък.", "date": "2018.12.11", "title": " „Цюрих“ се забърка в расистки скандал"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d1%80%d0%b0%d0%b7%d0%ba%d0%b0%d1%80%d0%b2%d0%b0-%d0%b8-%d1%84%d1%80%d0%b0%d0%bd%d0%ba-%d1%80%d0%b8%d0%b1%d0%b5%d1%80%d0%b8/", "text": "Хасан Салихамиджич, спортен директор на „Байерн“ (Мюнхен), заяви, че настоящият сезон ще бъде последният в клуба за полузащитника Франк Рибери. Французинът премина в редиците на „баварците“ през 2007 г. Футболистът обаче е на 35-години и това се оказва решаващо за неговото бъдеще. „Поне това каза президентът Ули Хьонес миналата седмица по време на среща с фенове – каза Салихамиджич. – Мисля, че ще стане. Това е годината на промяна. Но се радвам, че Франк все още играе толкова добре. Той е един от нашите лидери“. През месец ноември се разбра, че и Ариен Робен, друг играч на напреднала футболна възраст, ще бъде освободен. 34-годишният холандец е част от „Байерн“ от 2009-та. Двамата ветерани обаче продължават да са основна част от състава, като само в Бундеслигата общият им актив е 21 мача и четири гола.", "date": "2018.12.11", "title": " „Байерн“ разкарва и Франк Рибери"}
{"url": "https://trud.bg/%d1%82%d0%be%d1%88%d0%b5%d0%b2-%d1%81-%d0%b4%d0%b2%d0%b5-%d0%b0%d1%81%d0%b8%d1%81%d1%82%d0%b5%d0%bd%d1%86%d0%b8%d0%b8-%d0%b2-%d0%bb%d0%b8%d0%b2%d0%b0%d0%bd/", "text": "Мартин Тошев направи две асистенции, а неговият „Ал-Ахед“ разби с 3:0 досегашния лидер „Неджми“ в Ливан. Успехът изкачи отбора на българина на първото място. Опитният футболист, играл у нас за „Славия“, „Пирин“ и „Черноморец“, има шест гола от началото на сезона. Другият българин в състава Самияр Аясс не взе участие в срещата. По-рано през сезона двамата спечелиха суперкупата на страната.", "date": "2018.12.11", "title": " Тошев с две асистенции в Ливан"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b0%d0%b7%d0%b3%d0%be%d0%b2%d0%be%d1%80/", "text": "„Министърът на околната среда и водите Нено Димов днес проведе среща с изпълнителния директор на „Юлен“ АД Мая Христоскова във връзка с концесионния договор на дружеството за „Ски зона с център Банско“, съобщават от ековедомството. От там допълват, че „на срещата е уточнена рамката, в която ще се проведат разговорите с концесионера в изпълнение на решение Министерският съвет от 05.12.2018 г., с което правителството възложи на министъра да проведе преговори с „Юлен“ АД за изменение и допълнение на договора за предоставяне на концесия върху защитена територия, изключителна държавна собственост, представляваща част от Национален парк „Пирин”, община Банско, област Благоевград, за изграждане и експлоатация на „Ски зона с център град Банско“ при спазване на действащото законодателство“. Правителството възложи при провеждане на преговорите министърът да се съобрази с препоръките на главния прокурор Сотир Цацаров, представени с писмо до министър-председателя. Според Цацаров договорът трябва да бъде променен. По този начин прокуратурата стигна до извода на Междуведомствената работна група (МРГ), създадена през януари 2015 година по време на втория премиерски мандат на Бойко Борисов лично по негово нареждане. Основната задача на МРГ бе да провери спазва ли се концесионният договор. В звеното имаше представители на Министерския съвет, Министерство на финансите, Министерство на околната среда и водите, Министерството на регионалното развитие и благоустройството, Министерството на туризма, Министерството на младежта и спорта, Министерството на образованието, ДНСК и Агенцията по кадастър. След повече от година работа, през 2016-а МРГ излезе с категоричното заключение, че няма никакви нарушения на „Юлен“ АД. Всички съоръжения в ски зоната са законни, имат издадени удостоверения за ползване от компетентните органи и е спазено екологичното законодателство. И за да се изпълнят новите законови изисквания трябва задължителна промяна в концесионния договор. Преди 20 дни на брифинг министър Нено Димов обяви, че в подписания през декември 2001 година концесионен договор има „дълбока грешка“. Той припомни информацията, която „Труд“ е изнасял в десетки пъти в свои материали по темата за ски зона „Банско“ и Национален парк „Пирин“. А именно, че в договора отредената площ, която концесионера Юлен АД може да ползва за развиване на спорт и туризъм е 99.5 хектара. Но в договора пише още, че въпросната територия е в граници, определени в Териториален устройствен план на община Банско от 1970 година. Само че в тези граници площта не е 99.5, а 818.46 хектара. В споразумението се цитира още и одобрен Подробен устройствен план, според който територията, която Юлен АД може да ползва, е 1075.9 хектара. „Така че имаме три територии, които трябва да сведем до една, за да поправим допусната през 2001 година дълбока грешка. Трябва да се намери най-разумното решение в този безпорядък“, обяви министър Димов. Тогава Нено Димов обясни, че при преговорите ще се търси и увеличение на концесионната такса. Той обясни, че тя няма връзка с това каква площ използва „Юлен“ АД, а е свързана с оборота на дружеството и се изчислява по специална формула, записана в споразумението.  ", "date": "2018.12.11", "title": " Министър Нено Димов започна разговори с „Юлен“ АД за концесията на ски зона „Банско“"}
{"url": "https://trud.bg/%d1%87%d0%b5%d1%88%d0%ba%d0%b8-%d0%b5%d0%ba%d1%81%d0%bf%d0%b5%d1%80%d1%82-%d0%b2%d0%b8%d0%b4%d1%8f%d0%bb-%d0%bb%d0%be%d1%88%d0%b0-%d0%b6%d0%bf-%d0%b8%d0%bd%d1%84%d1%80%d0%b0%d1%81%d1%82%d1%80%d1%83/", "text": "Лошо състояние на жп.инфраструктурата и остарели системи за сигнализация – това е видял чешкият експерт Зденек Жак на мястото на трагедията в Хитрино след дерайлирането на композицията. Бил е нает от френската фирма „Ермева“, собственик на вагоните, за да установи обстоятелствата около жп.катастрофата на 10 декември 2016 г. Във вторник експертът беше разпитван посредством видеоконферентна връзка с помощта на преводач близо един час след 14,30 ч. По делото обаче той е само свидетел по искане на адвокатите на обвиняемите, не експерт, изрично уточни съдия Румяна Райкова. По думите му на критични места релсите са лежали върху изгнили траверси. По железния път е имало критично опасни места. „В инкриминирания участък баластрата не е държала релсите“, посочи експертът и поясни, че е забелязал движение на релсите преди мястото на произшествието. Според Жак системите за сигнализация са били оборудвани с остарели съоръжения за безопасност и посочи, че визира стрелки и семафори. Чехът не отрича и ролята на високата скорост, като рисков фактор. Жак е работил като генерален инспектор в чешката железница, участвал е в национални разследващи органи. По делото „Хитрино“ обвиняеми са двамата машинисти Димитър Михнев и Радослав Петков, а според прокуратурата причината за дерайлирането е превишената скорост от 78 км/ч при допустими 40 км. На 18 декември е следващото заседание по делото и тогава трябва да бъде реализирана връзка с немски специалист. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Чешки експерт видял лоша жп инфраструктура в Хитрино\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bc%d0%b0%d0%bd%d0%be%d0%bb%d0%b5%d0%b2-%d0%ba%d0%b8%d1%82%d0%b0%d0%b9-%d0%b4%d0%be%d0%b1%d0%bb%d0%b8%d0%b6%d0%b0%d0%b2%d0%b0-%d1%82/", "text": "През 2018 г. изнасяме средно на месец стоки за 2,2 млрд. евро. Това съобщи зам.-министърът на икономиката Александър Манолев на церемонията по връчване на наградите “Експортьор на годината”. Той отличи победителите в категориите “Най-големи приходи от експорт през 2017 г.” и “Най-динамично развиваща се компания в експорта за 2017 г.”. В топ 10 на нашите пазари има само една държава извън ЕС – съседна Турция. “Това индикатор, че нашата продукция е на световно ниво, след като се търгува на най-конкретния общ пазар – този на ЕС”, каза Александър Манолев. Като интересна тенденция той определи факта, че Китай все по-бързо се доближава до топ 10 на експортните дестинации за родния бизнес. Това показва, че нашите компании са предприемчиви и следват световните тенденции. Сред най-експортно ориентираните ни производства са части за коли, нефтени масла, рафинирана и нерафинирана мед, хранителни и селскостопански продукти.", "date": "2018.12.11", "title": " Александър Манолев: Китай доближава топ 10 на търговските ни партньори"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bd%d0%b8%d1%86%d0%b8%d0%b8%d1%80%d0%b0-%d0%ba%d1%80%d1%8a%d0%b3%d0%bb%d0%b0-%d0%bc%d0%b0%d1%81%d0%b0-%d0%b7%d0%b0-%d1%83/", "text": "Организирането на кръгла маса под егидата на президента Румен Радев, на която да бъдат обсъдени възможностите за ускоряване на икономическия растеж в страната и за насърчаване иновациите в българската индустрия, обсъдиха държавният глава и представители на Асоциацията на организациите на българските работодатели (АОБР). В срещата, проведена на „Дондуков“2, участваха най-големите работодателски организации – Българската стопанска камара (БСК), Асоциацията на индустриалния капитал в България (АИКБ), Българската търговско промишлена палата (БТПП) и Камарата на работодателите и индустриалците в България (КРИБ), съобщават от прессекретариата на държавния глава. Снимки: Денислав Стойчев Без модернизиране на националната икономика, значително подобряване на бизнес климата и насърчаване на инвестициите в сфери с висока добавена стойност, България не може да бъде конкурентоспособна на останалите страни от региона и да работи за постигането на по-висок стандарт на живот, бе общата позиция на участниците в срещата. Работодателите откроиха борбата с корупцията, забавеното въвеждането на електронно управление и недостатъчната работна сила у нас, като основни проблеми пред подобряването на облика на страната ни пред инвеститорите. Държавният глава Румен Радев подчерта, че България продължава да изостава от другите страни от Централна и Източна Европа по редица икономически показатели в рамките на общия европейски пазар. И добави, че сравнението само с ниската база от миналото не е достатъчно, за да се обясни разширяващата се разлика в това отношение. „Не може да има успешна политика без силна икономика, както и силни икономически резултати са невъзможни без адекватна политика на държавата към бизнеса по отношение на качеството на образованието, административната тежест, борбата с корупцията. Бизнесът също трябва да направи своите изводи за равнището на заплащане на труда и отлива на квалифицирани кадри през последните години“, заяви президентът. Той бе категоричен, че ще продължи да подкрепя българските компании да разширяват връзките си с търговски партньори, не само от ЕС, а и от Близкия изток и други перспективни региони. „Корупцията изкривява пазара като създава условия, при които някои фирми инвестират в търсенето на „точния човек“ в администрацията, вместо в повишаване на своята конкурентоспособност. Това може и да е достатъчно за адаптиране в местните условия, но е невъзможно да осигури силни икономически позиции в международен план“, заяви още Румен Радев. По време на срещата работодателите благодариха на президента за отстояването на икономическите интереси на страната ни и конкурентоспособността на българската енергетика, по време на срещата за климатичните промени в Катовице. Те подчертаха и значението на балансираната позиция на българския държавен глава в отношенията на страната ни с Русия, която благоприятства съхраняването на възможностите на българския бизнес на този важен за страната ни пазар. Румен Радев припомни, че в момента България не се възползва от иновационните фондове на ЕС, които предвиждат средства за постепенното трансформиране на енергийния сектор към създаване на нисковъглеродна енергетика, и призова бизнеса да засили сътрудничеството си с българското правителство в тази насока.", "date": "2018.12.11", "title": " Президентът инициира кръгла маса за ускорен икономически растеж на България (СНИМКИ)"}
{"url": "https://trud.bg/%d0%b4%d0%b5%d1%86%d0%b0-%d1%80%d0%b8%d1%81%d1%83%d0%b2%d0%b0%d1%85%d0%b0-%d0%b7%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b0-%d0%b0%d0%ba%d1%86/", "text": "Благотворителна инициатива „Картички“, част от Коледен фестивал „Следвай звездата, озари пътя!“, стартира в Благоевград, съобщиха от общината. Картичките са рисувани от ученици от първи и втори клас от VIII ОУ „Арсений Костенцев“ и V СУ „Георги Измирлиев“ и са на стойност 1.50 лева. Средствата от продадените картички ще отидат за лечението на 14-годишния Иван от Благоевград. Картичките и специално направените кутии за събиране на средствата вече са позиционирани в централна градска част. Картички могат да се закупят от касата на ДТ „Никола Вапцаров“, Туристически културно- информационен център, касата на зала „Яворов“, Регионален исторически музей и във фоайето на Община Благоевград, по време на поредицата „Часът на приказния разказвач“, която започва в 18.00 часа. Иван се нуждае от нашата помощ. Нека бъдем добри! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Деца рисуваха за благотворителна акция „Картички“ в помощ на 14-годишния Иван"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%be%d1%82%d0%bc%d0%b5%d0%bd%d1%8f-%d0%bf%d0%bb%d0%b0%d0%bd%d0%b8%d1%80%d0%b0%d0%bd%d0%be/", "text": "Гръцките депутати обсъждат законодателството, отменящо голямо планирано намаляване на пенсиите, което щеше да влезе в сила на 1 януари, след като страната осигури споразумението с кредиторите, че намаляването вече не е необходимо за балансиран бюджет, пише електронното издание на гръцкия вестник Kathimerini. Парламентът ще гласува във вторник дали да отмени членове в закон, приет миналата година, който налага съкращения на стойност 1% от брутния вътрешен продукт. Мерките биха довели до месечни загуби от най-малко 14% за 1 400 000 пенсионери, според оценките на Европейската комисия. Третата и последна международна програма за спасяване на Гърция приключи през август, но страната обеща да продължи да налага строга фискална политика в продължение на години в замяна на обещанието на кредиторите да улеснят изплащането на съществуващите заеми.", "date": "2018.12.11", "title": " Гръцкият парламент отменя планирано със закон намаляване на пенсиите"}
{"url": "https://trud.bg/%d0%b4%d0%b0%d0%b2%d0%b0%d0%bc%d0%b5-%d0%b4%d0%be-200-%d0%bb%d0%b2-%d0%b7%d0%b0-%d0%ba%d0%be%d0%bb%d0%b5%d0%b4%d0%bd%d0%b8-%d0%bf%d0%be%d0%b4%d0%b0%d1%80%d1%8a%d1%86%d0%b8-%d0%be%d0%b1%d0%b7%d0%be/", "text": "12% ръст на търсенето на вили под наем Над 30% от българите ще отделят между 100 и 200 лв. за коледни подаръци на близките си. Това показва проучване, проведено онлайн сред потребителите на OLX България. 80% от всички запитани ще зарадват само най-близките си хора за празника, или средно около пет човека. С бюджет до 50 лв. ще бъдат малко под 10% от българите, а над 300 лв. ще отделят за коледни подаръци 27% от всички анкетирани. Две трeти от хората ще подарят модни артикули за Коледа, а над 55% ще заложат на играчка или сувенир. Близо половината от анкетираните ще изберат козметика, докато останалите категории, които попадат в списъка на предпочитаните подаръци, са спортни стоки и аксесоари, пътувания и преживявания. 65% от участниците в проучването ще комбинират онлайн пазаруване с ходене по магазините. Според данните на компанията най-голям ръст на търсенето покрай Коледа има в категория “Играчки”, където запитванията скачат с близо 50%. С 18% повече се търсят мобилните телефони в OLX през декември, а с 16% нарастват и разглежданията на обявите в категория “Мода”. И предлагането се покачва в съответните категории съответно с 22,17% и 12%. Според OLX България най-търсените ключови думи през ноември 2018 г. са “мобилен телефон”, “PlayStation”, “тротинетка”, “Пес патрул” и “колело”. Други търсения за сезона включват ключовите думи “телевизор”, “климатик”, “домашно кино”, “пералня” и “ски”. Според платформата най-търсени сред обявите за почивки са вилите на село и къщите за гости, като се отбелязва 12% ръст в категорията преди празниците. Най-голямо търсене на къщи за гости има в района на Велико Търново. Близките до София дестинации Сапарева баня, Белчин и Боровец са най-търсени за СПА. Средната цена на пакетите за почивка в дните около Коледа и Нова Година е 622 лв., показва още проучването.", "date": "2018.12.11", "title": " Даваме до 200 лв. за коледни подаръци (обзор)\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b7%d0%b0%d1%82%d1%80%d1%83%d0%b4%d0%bd%d1%8f%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%80%d0%b0%d0%b9%d0%be%d0%bd%d0%b0/", "text": "Неизправен комин подпали тази вечер покрива на кооперация, намираща се в района на Петте кьошета в столицата, информира БНР. От пожарната съобщиха, че на място е изпратен един екип. Заради гасенето на огъня е затруднено движението в района. Не се е наложила евакуация на хората от жилищната сграда. Няма и пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Пожар затруднява движението в района на Петте кьошета в столицата"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-302/", "text": "Битка за 15 млрд. евро стои зад атаката срещу строителите Чужди фирми имат интерес от нападките. 1000 машини ще бъдат паркирани на “Цариградско шосе” в София, без да пречат на гражданите.       Смог ваканция въвеждат в училище Това ще се прави при първото очаквано рисково замърсяване на въздуха. Децата с хронични респираторни проблеми ще могат да си остават вкъщи, според една от мерките на МОН.         Съдбата на Правителствена решават депутатите Проверяват как са били харчени пари за нова техника. Дългът от 33 млн. лв. е от неизплатена надлимитна дейност на болницата.         ПОС(т)-мортум терминал в колите на КАТ Идеята на „Воля“ полицаите да се захванат с банкови услуги е абсурдна – коментар на Емил Спахийски.           Ракът не се бори със змийски билки и сини скорпиони Спекуланти трупат пари върху излъганите надежди на тежкоболни хора, казва проф. Лъчезар Аврамов в интервю за „Труд“.         Как хан Крум отиде при Тангра Удушен и пратен за помощник на върховния бог. Древният обичай да се погубват способните по-късно мутира в прочутата нашенска завист – първата статия от новата поредица на „Труд“ „Легенди и истини в българската история“.       В черния списък Силует на комика Кевин Харт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Вижте акцентите в броя на вестник „Труд“ в сряда, 12 декември 2018"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%bd%d0%b0%d0%b3%d1%80/", "text": "Наградите на туризма са показател, че секторът в България се развива успешно. Това каза вицепремиерът Марияна Николова по време на церемонията по връчване на годишните награди за туризъм 2018 г. „Приветствам днешното събитие. То е показател, че туризмът в България се развива успешно, както и признание за всички, които са участвали в категориите и са наградени“, каза още Марияна Николова. По време на церемонията думата взе и председателят на парламентарната Комисия по културата е медиите Вежди Рашидов, който заяви, че се радва искрено на министър Ангелкова. „Казвам го, с много уважение. Г-жо министър, на добър час. Продължавайте така“, каза още Рашидов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Вицепремиерът Марияна Николова: Наградите на туризма са показател, че секторът в България се развива успешно"}
{"url": "https://trud.bg/%d0%b4%d0%b5%d1%82%d1%81%d0%ba%d0%b8-%d1%81%d0%bc%d1%8f%d1%85-%d0%b8-%d0%bc%d0%bd%d0%be%d0%b3%d0%be-%d0%b8%d0%b7%d0%bd%d0%b5%d0%bd%d0%b0%d0%b4%d0%b8-%d0%b2%d1%8a%d0%b2-%d0%b2%d1%82%d0%be%d1%80%d0%b0/", "text": "Детски усмивки и много положителни емоции изпълниха фоайето на Община Благоевград във втората вечер на „Часът на приказния разказвач“. Актьорите от ДТ „Енчо Халачев“ се погрижиха за доброто настроение на малчуганите, като им представиха приказката „Снежанка и седемте джуджета“. Те успяха да пресъздадат историята по изключително интересен начин, а децата на Благоевград слушаха и гледаха с интерес превъплъщението на актьорите. Преди старта на историята, малчуганите, по традиция, бяха посрещнати с топло мляко, бисквити и чай. Нетърпеливо заеха своите места в детския кът около елхата, пред камината и очакваха своите приказни разказвачи. „Часът на приказния разказвач“ продължава и утре отново от 18.00 часа, когато приказни истории ще разказват актьорите от ДТ „Никола Вапцаров“. Те ще представят историята „Нощта преди Коледа“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Детски смях и много изненади във втората вечер от поредицата „Часът на приказния разказвач“"}
{"url": "https://trud.bg/%d1%81%d0%bc%d0%be%d0%b3-%d0%b2%d0%b0%d0%ba%d0%b0%d0%bd%d1%86%d0%b8%d1%8f-%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%b2-%d1%83%d1%87%d0%b8%d0%bb%d0%b8%d1%89%d0%b5/", "text": "Прогнозата за различните райони ще се взима предвид Всички училища в страната са в готовност да изпълнят общите мерки срещу мръсния въздух още при първото очаквано рисково запрашаване, съобщиха за “Труд” от Министерството на образованието и науката. Това означава, че в дни с опасни нива на фини прахови частици децата с хронични заболявания на дихателните пътища ще могат да се освобождават от час по преценка на родителите им, като няма да имат неизвинени отсъствия. Ще се ограничава и провеждането на занятия на открито, както и посещенията извън училище. Мерките бяха договорени от просветния министър Красимир Вълчев, Националния институт по метеорология и хидрология (НИМХ) и Регионалната здравна инспекция (РЗИ) в София преди няколко дни във връзка с наднорменото замърсяване в столицата. Различните мерки ще се прилагат според обстановката, уточниха от МОН. Така в София данните за квартали ще се взимат под внимание. Ако прогнозата покаже, че ще има рисково замърсяване в “Младост”, например, мерките ще важат. В същото време, ако в “Дружба” фините прахови частици са в норма, ще се провеждат редовни часове.   Ползва се системата за прогнозиране в столицата Работи от година В Министерството на образованието и науката вече постъпват данните от Система за прогнозиране на замърсяването на въздуха в София, която бе поръчана от Столичната община, съобщи за “Труд” проф. Христомир Брънзов от НИМХ. “Прогноза за потенциалното за­мър­ся­ване на въздуха в София правим от миналата година. Тя работи оперативно и автоматично, като всеки ден се издават две такива прогнози – преди обяд и след обяд за следващите три дни. Данните вече се получават и в МОН”, посочи той. Въз основа на тях училищните власти определят мерките за учениците. Освен освобождаването от час и ограничаването на занятията на открито, сред тях е и учестен режим на влажно почистване в сградите. “Такава система трябва да се прави за всяка община конкретно, както в София. Прогнозата за въздуха няма как да е обща, както е тази за времето, например. Всеки град си има специфика като метеорологични условия и източници на замърсяване”, посочи още проф. Брънзов. Въпреки това от НИМХ са поели ангажимент в МОН да има прогноза и за другите градове, за да могат училищата и в страната да реагират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Смог ваканция въвеждат в училище\t\t\t"}
{"url": "https://trud.bg/%d0%b1%d1%83%d0%b4%d0%b0%d0%bf%d0%b5%d1%89%d0%b0-%d0%bf%d0%bb%d0%b0%d1%88%d0%b8-%d1%81-%d0%be%d1%89%d0%b5-%d0%b0%d0%bd%d1%82%d0%b8%d0%bc%d0%b8%d0%b3%d1%80%d0%b0%d0%bd%d1%82%d1%81%d0%ba%d0%b8-%d0%ba/", "text": "Още кампании, подобни на антимигрантския билборд в Брюксел, поръчан от унгарския кабинет, ще бъдат организирани, ако лидерите на Унгария продължават да бъдат отхвърляни от Европарламента. Тази заплаха отправи държавният секретар за международните комуникации в правителството в Будапеща Золтан Ковач. Той уточни, че билбордът имал за цел да отговори на “промиграционния дневен ред” на Европейската комисия – политика, която според него се отхвърля от мнозинството европейци и представлява риск за сигурността на региона. Мобилният билборд се появи на улиците на Брюксел миналия четвъртък и основна мишена в него бе Ги Верхофстат – лидер на групата на либералите в ЕП и яростен критик на унгарския премиер Виктор Орбан. На него бе изписано “Стотици са жертвите на терористични атаки от 2015 г., а Ги Верхофстат казва: “Няма миграционна криза”. Това е лудост!”. Брюкселската полиция спря автомобила с билборда, за да му състави акт, но не разкри за какво нарушение.  Ковач обвини водещия кампания в подкрепа на миграцията Брюксел в двойни стандарти.  ", "date": "2018.12.11", "title": " Будапеща плаши с още антимигрантски кампании"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%bf%d1%80%d0%be%d0%bf%d0%b0%d0%b4%d0%bd%d0%b0-%d0%b2-%d1%88%d0%b0%d1%85%d1%82%d0%b0-%d0%b2-%d0%bf%d0%bb%d0%be%d0%b2/", "text": "Възрастна жена пропадна в необезопасена шахта в Пловдив. Пострадалата е на 75 години, а инцидентът е станал на ул. „Стойчо Мушанов“№ 75 в града, съобщиха от полицията. Сигналът е подаден в 17:45 ч. На място са се отзовали екипи на Четвърто Районно управление, Пожарната и Спешна помощ. Жената е в болница за прегледи. Извършва се оглед на мястото на инцидента, а обстоятелствата се изясняват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Възрастна жена пропадна в шахта в Пловдив"}
{"url": "https://trud.bg/%d0%be%d1%82-%d0%bd%d0%b0%d0%b4%d0%b5%d0%b6%d0%b4%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%b8%d1%81%d0%ba%d0%b0%d1%82-%d1%81%d0%b2%d0%be%d0%b8-%d1%81%d1%8a%d0%b2%d0%b5%d1%82%d0%bd/", "text": "„На местните избори ще се борим да има наши представители в общинския съвет в Сливен“, обяви Димитър Петров от все още нерегистрираната „Единна народна партия – България“. Петров е жител на ромския кв.“Надежда“ и е областен ръководител на новата политическа сила. В Сливен ЕНП-България си поставя няколко цели. Сред тях – гетото да влезе в регулация и да бъдат узаконени постройките в него. „Нотариалните актове не се купуват в книжарница. Трябва политическа воля, за да се реши този проблем. Освен това кварталът е разположен върху терен от 10 хил.квадрата, а в него живеят 20 хил.души. Няма място, затова се „вдигаме“ нависоко“, каза още той. Жителите на „Надежда“ имали нужда от нов терен, който да бъде парцелиран от общината и да се предлага за покупка за жилищни нужди. Голямата цел и мечта на областният лидер била общността в квартала да се срещне с вътрешния министър. „Желанието ни е да работим съвместно, да оказваме съдействие“, обясни Петров. Съвместно с МВР можело да се определят местни лидери в кварталите и малките населени места, които при нужда да помагат за решаване на проблемите. „ЕНП-България“ ще бъде учредена в началото на следващата година в НДК като партия на народа, без значение дали става дума за българи, турци или роми, защото 90 на сто от гражданите на България са бедни“, каза от своя страна основателят и бъдещ председател Пламен Александров. На учредяването той очаквал да дойдат близо 5-6 хиляди души. Партията вече имала поддръжници в Дупница, Радомир, Сандански, Петрич, в „Столипиново“ и „Шекер махала“ в Пловдив и други градове. В Сливен до момента декларации за членство подали 137 души. Амбициите на Александров са образование за децата, достъп до медицинска помощ във всеки квартал, разкриването на социални кухни. Освен на местните, партията има намерение да участва и в евроизборите. „Аз исках тя да се казва „Социална справедливост“, но реших да е ЕНП-България“, каза той без да обясни защо е използвано названието на най-голямата партия в европарламента. Засега новата политическа сила ползвала собствен финансов ресурс. Не било изключено да си партнира с други политически сили, стига те да споделяли нейните цели. Самият Александров заяви, че е работил 7 години като треньор по бокс в Турция, там имал и собствена фабрика за бельо. Баща му бил от Скопие, а майка му от България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " От „Надежда“ в Сливен искат свои съветници, узаконяване на къщите и мечтаят за среща с вътрешния министър"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b9%d0%be%d1%82%d0%be%d0%b2%d0%b0-%d0%ba%d0%bd%d0%b8%d0%b3%d0%b0%d1%82%d0%b0-%d0%b5-%d0%bd%d0%b0%d0%b9/", "text": "Книгата е най-високото препятствие пред бушуващото зло на невежеството и бездуховността. Тя е врата, която никога няма да се отвори пред тях. С тези думи вицепрезидентът Илияна Йотова откри в Националния дворец на културата 46-ия Софийски международен панаир на книгата и 6-ия Софийски международен литературен фестивал, съобщиха от прессекретариата на държавния глава „Забранявана и отричана в различни времена, книгата днес е по-жива и необходима от всякога. Ние, хората, изпитваме все по-голяма жажда за досег с нея“, отбеляза вицепрезидентът. Илияна Йотова заяви, че благодарение на писаното слово се раждат личностите, идентичността на народите и обществата. „Писмеността и словото изградиха и опазиха човешките цивилизации“, посочи вицепрезидентът и цитира пророческите и мъдри думи на първоучителя Константин-Кирил Философ от „Проглас към евангелието“: Голи са без книги всички народи. „Шест дни на шест етажа ще властва Нейно Величество Книгата. Софийският международен панаир на книгата и литературният фестивал имат голямата мисия да сближават хората“, заяви Илияна Йотова. Вицепрезидентът благодари на организаторите на форума, които всяка година превръщат НДК във вълшебен дворец, а посетителите му – в приключенци и пътешественици в други страни с помощта на книгите. Специални благодарности Илияна Йотова изрази към чуждестранните партньори на Софийския международен панаир на книгата. „Езикът на книгите не познава граници“, изтъкна вицепрезидентът. Тази година акцент на форума е литературата на Германия, Австрия, Швейцария и Лихтенщайн под мотото „Четири страни – един език“. По-късно вицепрезидентът се включи в откриването на интерактивна инсталация с виртуална реалност на УНИЦЕФ в рамките на кампанията „Заедно срещу насилието в училище“.", "date": "2018.12.11", "title": " Вицепрезидентът Йотова: Книгата е най-високото препятствие пред невежеството и бездуховността"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b1%d0%be%d1%80%d1%86%d0%b8-%d1%81-%d0%b8%d0%ba%d0%b0%d1%80-%d0%b8-%d0%b7%d0%b0-2018-%d0%b0/", "text": "Трима борци са номинирани за престижната награда „Спортен Икар“ на 2018 г. на фондация „Български спорт“. Големият приз е за Тайбе Юсеин, единствената ни световна и европейска шампионка в олимпийските видове спорт през годината. Двукратната №1 в Европа и сребърна медалистка от мондиала Биляна Дудова е отличена в категория „достойно представяне“, а „сребърният“ от първенството на планетата Кирил Милов взима отличието за „пробив в световния спорт“. Боксьорката Стойка Петрова ще получи наградата за „впечатляващо представяне“ след европейската титла и среброто от световното. Отново за отбор номер 1 е избран ансамбълът по художествена гимнастика, който вече си осигури и квота за олимпиадата след бронза на мондиала в София. Призът за „шампионско дълголетие“ пък ще получи Петър Стойчев, който в последното си предизвикателство спечели плуването на 1 км в студени води в Антарктида.  Церемонията по награждаването ще бъде на 19 декември от 11 часа в Националната художествена галерия. Тогава и Българският олимпийски комитет ще отличи медалистите от младежките игри в Буенос Айрес, както и изявени наши спортисти, навършили кръгли годишнини. Сред тях са Норайр Нурикян, Янко Русев и Валентин Райчев.", "date": "2018.12.11", "title": " Трима борци с  „Икар“-и за 2018-а"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b0%d1%82%d0%b0-%d0%be%d0%b1%d1%83%d0%b2%d0%ba%d0%b0-%d0%b2%d1%8a%d1%80%d1%85%d1%83-%d0%b5%d0%bb%d1%85%d0%b0%d1%82%d0%b0-%d0%bd%d0%b0-%d0%ba%d0%b5/", "text": "Хари Кейн постави „Златната обувка“, която спечели като голмайстор на световното първенство, върху коледната си елха. Благодарение на неговите попадения Англия стана четвърта на мондиала. Кейн показа във фейсбук своето коледно дърво, окичено със златисти топки и звезди. А на върха вместо звезда е обувката. „ Златни топки, златни звезди и златни обувки“, написа Кейт Гудланд, годеницата на голмайстора. Само през този сезон Кейн вкара 14 пъти в 26 мача за „Тотнъм“ и националния отбор. Ръководството на неговия клуб изпадна в нов шок – новият стадион за 1 милиард паунда не може да бъде открит тази година. Заради проблеми със сигурността отпаднаха няколко коледни събития. Арената трябваше да бъде открита със старта на сезона, а все още не се знае дали дербито с „Манчестър Юнайтед“ на 13 януари ще може да се играе там. За първи път в неделя „Тотнъм“ покани 6000 отбрани свои фенове и гости, които ще направят първия тур на новия „Уайт Харт Лейн“. Полицията в Лондон отказа да охранява парти на 30 декември заради подготовката за новогодишната нощ и факта, че в същия ден има мач „Кристъл Палас“ – „Челси“. Най-вероятната дата за голямото откриване става 30 януари. На този ден „Тотнъм“ приема „Уотфорд“. Точно преди кръстопътното гостуване срещу „Барселона“ в Шампиоската лига, завършило късно снощи, испанците вдигнаха бунт срещу федерацията. Клубът отказа да играе каталунско дерби с „Жирона“ в Маями. Федерацията подписа 15-годишен договор да промотира с поне един мач на сезона сокъра в Щатите. „Барса“ трябваше да „приеме“ малкия съсед на стадиона на отбора по американски футбол „Маями Долфинс“.", "date": "2018.12.11", "title": " „Златната обувка“ върху елхата на Кейн"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%82%d0%b2%d0%be%d1%80%d1%8f%d1%82-%d0%b2-%d0%ba%d0%be%d0%bb%d0%b5%d0%b4%d0%bd/", "text": "Детски коледен панаир ще посрещне децата на Благоевград за поредна година в Благоевград, съобщиха от общината. Инициативата ще бъде в рамките на два дни 15 и 16 декември в сградата на бившия Младежки дом. Коледните ателиета са организирани от фондация „EASY ART” с председател Станка Желева, с подкрепата на Община Благоевград. И тази година, традиционно, са предвидени най-различни коледни работилници. Децата ще могат да се включат в изработване на коледна украса, коледни картички, прес папие, приготвяне на коледни меденки, коледни магнитчета, изработване на свещи, коледни играчки и направа на снежни човеци и др. Коледният панаир, организиран от „EASY ART” е сред любимите инициативи на децата на Благоевград. Входът е свободен! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Децата на Благоевград творят  в Коледни ателиета"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b8%d0%bd%d1%82%d0%b5%d1%80%d0%bd%d0%b5%d1%82-%d0%bd%d0%b0-%d0%bf%d1%83%d0%b1%d0%bb%d0%b8%d1%87%d0%bd/", "text": "Безплатни високоскоростни точки за безжичен достъп до интернет на обществени места предстои да бъдат включени във Велико Търново. За целта Общината кандидатства по инициативата на Европейската комисия WIFI4EU и спечели финансиране в размер на 15 000 евро. Старата столица е сред първенците, а 113 от общо 215 успешно подали кандидатури общини са одобрени и ще получат финансиране по инициативата. 18 месеца е срокът, в който общините трябва да се възползват ваучерите и да изградят инфраструктурата за безжичен достъп до интернет. Жителите и гостите на одобрените градове, включително и на Велико Търново, ще могат да използват точките за достъп в рамките на 3 години, а след това оборудването ще бъде поддържано от бенефициентите поне за още толкова време. Община Велико Търново вече работи по готовността за включване на точките за достъп. Жителите и гостите на града ще могат да сърфират безплатно от всички градски паркове. Предстои да бъде направен детайлен анализ относно възможности за осигуряване на достъп и на други публични места – библиотеки, жп и автогари, музеи и др. Всички регистрирани общини ще станат част от WIFI4EU общността и ще могат да се свързват както помежду си, така и с останалите участници в проекта. Това ще позволи разширяване на културния обмен между европейските градове, региони и държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.11", "title": " Пускат безплатен интернет на публични места в Търново"}
{"url": "https://trud.bg/%d0%b4%d0%b0%d0%bd%d0%b0%d0%b8%d0%bb-%d0%ba%d0%b8%d1%80%d0%b8%d0%bb%d0%be%d0%b2-%d0%b2%d0%bd%d0%b5%d1%81%d0%b5-%d0%bf%d0%be%d0%bf%d1%80%d0%b0%d0%b2%d0%ba%d0%b8-%d0%b2-%d0%b0%d0%bd%d1%82%d0%b8%d0%ba/", "text": "Такава е била волята на парламента още от 2012 г. “Не съставляват законова пречка за съществуването и надлежното упражняване на правото на иск за отнемане на незаконно придобито имущество в полза на държавата прекратяването на наказателно производство или влизане в сила на присъда, с която подсъдимият е признат за невинен…”. Това предложение за промяна в Закона за противодействие на корупцията и за отнемането на незаконно придобито имущество внесе депутатът Даниел Кирилов от ГЕРБ, който е и председател на правната комисия. Той предлага също в преходните и заключителни разпоредби делата по отменения закон за конфискация да се гледат по реда на новия. Мотивите на Кирилов са, че още през 2012 г. законодателят е определил ясно волята си да има гражданска конфискация на незаконно имущество. Процедурата започва след повдигане на обвинения за изброени изрично в закона престъпления и ако проверка установи незаконни имущества, започва съдебно дело за отнемането им, независимо от хода наказателното дело срещу собственика и негови близки.", "date": "2018.12.11", "title": " Данаил Кирилов внесе поправки в антикорупционния закон\t\t\t"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%82%d0%b5-%d1%83%d1%87%d0%b8%d0%bb%d0%b8%d1%89%d0%bd%d0%b8-%d1%80%d0%b5%d0%bc%d0%be%d0%bd%d1%82%d0%b8-%d0%bf%d1%80%d0%b8%d0%ba%d0%bb%d1%8e%d1%87%d0%b2%d0%b0/", "text": "Големите ремонти в 10 учебни заведения във Варна, заради които поетапно се местят близо 7000 деца, ще приключат до края на юни догодина. Това съобщи Лилия Христова, шеф на общинската дирекция „Образование и младежки дейности“ при старта на реконструкцията на детска градина „Светулка“. С 520 000 лв. от ОП „Региони в растеж“ до края на май сградата ще бъде укрепена и санирана, дворът ще бъде обновен и ще бъде изградена достъпна среда за деца със специални образователни потребности. Мащабни ремонти стартират също в ДГ „Първи юни“, ОУ „Н.Вапцаров“, в 85-годишното ОУ „Стефан Караджа“ и в 100-годишната сграда на филиала на ОУ „К. Арабаджиев“. В други четири учебни заведения строителните работи текат от няколко месеца. Два от обектите са пред финал – ДГ „Ян Бибиян“ и СУ „Найден Геров“, чиито възпитаници първи ще влязат в класнитe си стаи след Нова година, добави Христова. „Ако не ни връхлети тежка зима, през януари трябва да приключат и ремонтите в СУ „Димчо Дебелянов“ и Първо ОУ, които се забавиха поради технологични особености“, поясни тя. След въвеждането в експлоатация на Първо ОУ там ще бъдат командировани децата от СУ „П. Яворов“ -последното учебно заведение, включено в мегапроекта. Цялата му стойност е 16,309 млн. лв., осигурени безвъзмездно от европрограмата.", "date": "2018.12.11", "title": " Големите училищни ремонти приключват след 6 месеца\t\t\t"}
