{"url": "https://trud.bg/%d0%b5%d0%b4%d1%83%d0%b0%d1%80-%d1%84%d0%b8%d0%bb%d0%b8%d0%bf-%d0%be%d1%82%d1%82%d0%b5%d0%b3%d0%bb%d0%b8-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%be%d1%82-%d0%bf%d0%bb%d0%b0%d0%bd%d0%b0/", "text": "Френското правителство е склонно да оттегли временно от проекта си за пенсионна реформа, мярката, която би принудила французите да работят до 64 години, за да се пенсионират при пълна пенсия и която бе отхвърлена единодушно от френските синдикати. Това заявява френският премиер Едуар Филип в писмо, адресирано днес до френските синдикати и организациите на френските работодатели, предадоха световните агенции. Това е голяма отстъпка, която предлага премиерът във връзка с пенсионната реформа, породила вълна от протести и стачки във Франция, продължаващи вече пета седмица, отбелязва Ройтерс. „За да засвидетелствам доверието си към социалните партньори и за да не предрешавам изхода на нашата работа, касаеща мерките за постигане на баланс на пенсионната система през 2027 г., аз съм склонен да изтегля от проекта на закона мярката, която предложих и която предвижда прогресивно приближаване, считано от 2022 г., към възрастта от 64 години през 2027 г.“, се казва в писмото на Филип, цитирано от „Фигаро“ и от ТАСС. В писмото Филип допълва, че социалните партньори трябва да постигнат съгласие относно мерките, които трябва да бъдат приложени, за да се осигури баланс на пенсионната система през 2027 г., допълва Франс прес. Ако това не се случи, то мярката за повишаване на възрастта за пенсиониране при пълна пенсия от 62 на 64 години, може да бъде върната отново, допълва агенцията. Най-големият френски синдикат Френска демократична конфедерация на трудещите приветства стъпката на Едуар Филип, допълва Франс прес. Синдикатът каза, че тя говори за желание на правителството за постигане на компромис. \nДруг синдикат – Националният съюз на автономните синдикати – също приветства мярката и определи това като добра новина, което ще позволи да се обсъжда в една по разведрена обстановка въпросът за баланса на пенсионната система, допълва Франс прес. Сега синдикатите и организациите на работодателите трябва да се включат в конференция, посветена на баланса на пенсионната система и финансирането на пенсиите, която трябва да представи заключенията си до края на месец април, настоя днес премиерът Филип. Ако до тази дата не бъдат договорени мерки, позволяващи да се осигури баланс на пенсионната система през 2027 г., то правителството отново ще поеме нещата в свои ръце. Но сега не е ясно дали този компромис ще сложи край на стачното движение във френския транспорт. Синдикатите, които са най-активни в протестите – Общата конфедерация на труда и Форс увриер – искат изтегляне на целия проект на пенсионната реформа, припомня Франс прес. Днес във Франция имаше отново протести срещу пенсионната реформа. На места в Париж се стигна и до сблъсъци между протестиращите и силите на реда. По данни на организаторите на протестите в Париж днес в тях са участвали 150 000 души. Седем души са били арестувани.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tЕдуар Филип оттегли временно от плана за пенсионна реформа ключова мярка, породила най-силно недоволство у протестиращите\t\t\t"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%b0%d0%ba%d0%be-%d0%b8%d0%bc%d0%b0-%d0%b4%d0%b0%d0%bd%d0%bd%d0%b8-%d1%87%d0%b5-%d0%bd%d1%8f%d0%ba%d0%be%d0%b9/", "text": "Ако бяха взети мерки през лятото, водната криза можеше да бъде избегната. Това заяви вицепремиерът Томислав Дончев по  . Проблемът е, че правителството е разбрало за кризата, когато тя вече е била факт. „Дали министър Аврамова трябва да подаде оставка заради водната криза, ще реши премиерът Борисов“, каза Дончев. „Няма да коментирам министър Петър Аврамова. Претенциите си към нея ще ги заявя лично, а не в ефир“, заяви вицепремиерът. Повод за неговия коментар бе изказването на министъра на отбраната Красимир Каракачанов, след ареста на екоминистъра Нено Димов, че за водната криза в Перник отговорност носи и регионалното министерство, което е в ресора на Томислав Дончев. Арестът на министър Нено Димов предизвиква трус в правителството, но пътят от министерското кресло до подсъдимата скамейка е много къс, а министрите нямат имунитет, само повече задължения, заяви Дончев, който не скри, че не му е било приятно да види какво се случва с колега, с когото до вчера са заседавали заедно. „Ако има данни, че някой не си е свършил работата, прокуратурата и службите трябва да действат. Тук политически съображение не може да има какви трусове и вибрации ще има“, каза вицепремиерът. Томислав Дончев не е имал информация, че Нено Димов е разрешавал използването на вода от язовира за промишлени нужди. „Процесът по контрол на язовирите завършва на бюрото на министър Ненов, но започва другаде и минава през дълга верига хора, които осигуряват данните“, отбеляза Томислав Дончев. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tТомислав Дончев: Ако има данни, че някой не си е свършил работата, прокуратурата трябва да действа\t\t\t"}
{"url": "https://trud.bg/%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%bf%d0%be%d0%b8%d1%81%d0%ba%d0%b0-%d0%ba%d0%be%d0%bc%d0%bf%d0%b5%d0%bd%d1%81%d0%b0%d1%86%d0%b8%d0%b8-%d0%be%d1%82-%d0%b8%d1%80%d0%b0%d0%bd/", "text": "Президентът на Украйна Владимир Зеленски поиска от Иран да накаже отговорните за свалянето на украинския самолет и да изплати компенсации, малко след като властите в Техеран  , че боингът е свален погрешка от военните. Всичките 176 души на борда. „Очакваме Иран да изправи виновните пред съда“, написа украинският държавен глава във фейсбук, призовавайки също за „изплащане на компенсациите“. „Днешното утро не беше добро, но ни донесе истината“, посочи Зеленски. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tЗеленски поиска компенсации от Иран\t\t\t"}
{"url": "https://trud.bg/%d0%b3%d1%80%d0%b8%d0%bf-%d0%b2-%d0%bf%d0%b5%d1%82-%d0%b3%d1%80%d0%b0%d0%b4%d0%b0-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0/", "text": "Грипните вируси настъпват. Пикът се очаква през втората половина на януари, началото на февруари. Специалистите казват, че заболяването вече разширява и географията, и възрастовите групи. В София, Бургас, Сливен, Русе и Смолян бяха регистрирани случаи. Има засечени вируси и от тип А, и от тип Б. В болниците има настанени пациенти, които вече са с усложнения. Според лекари се приближаваме към пика на грипа, но за епидемия не можем да говорим. Върлуват щамове с екзотичните имена като „Бризбейн”, „Виктория” и „Канзас”. Има и регистрирани случаи на пациенти с усложнения с менингит и енцифалит. Най-уязвими са децата. В Инфекциозна болница има три деца с потвърден случай на грип – на 3, 7 и 8 години. Повечето от тях са със свински грип. „За един работен ден от 12 часа в събота и неделя около 40 човека минават през този кабинет. Те се оплакват от остра вирусна инфекция, температура, болки в гърлото,кашлица, хрема, отпадналост, болки в мускулите. Много малко от тях са с температура от 38,5 градуса”, заяви по   д-р Петранка Пенкова от Центъра за инфекциозни болести. „Рисковата възраст е между 1 и 5 години. Това са най-уязвимите деца. Заболяването започва внезапно с много висока температура – над 39 градуса, отпадналост. Родителят още в дома трябва да даде на детето противотемпературен препарат. Българските родители са компетентни и са наясно. Препоръчваме „Панадол”, „Нурофен” и „Аналгин”. След това трябва да отидат на лекар”, съветва тя. Доктор Пенкова очаква пикът на грипната вълна в края на януари. В Русе обстановката е динамична, но не заради грипна епидемия. „Има изолирани вируси. Те са от двата познати щама – от тип А и от тип Б. В Русенска лаборатория има изолиран един случай. Все още грипните вируси не са толкова разпространени. Редно е човек да отиде при личния си лекар, който да прецени дали е грип или вирус”, смята микробиологът д-р Розина Мирчева. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tГрип в пет града в страната\t\t\t"}
{"url": "https://trud.bg/%d0%bf%d1%80%d0%be%d1%84-%d0%b4-%d1%80-%d0%b8%d0%b2%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b2%d1%80%d1%8a%d1%89%d0%b0-%d0%b7%d1%80%d0%b5%d0%bd%d0%b8%d0%b5%d1%82%d0%be/", "text": "Новите терапии съществуват в света от 15 години, у нас се прилагат от една Закъса ли някой сериозно с очите, знае, че има една последна надежда – проф. д-р Ива Петкова. Тя работи в Клиниката по офталмология на Александровска болница в София и в Специализираната болница за активно лечение на очни болести “Зора”, която създава през 2001 г. Зад гърба си има почти 30 години лекарска практика и специализации в Кьолн, Лондон, Брюксел и Антверпен. Национален консултант е по офталмология през 2010-2019 г., член на Експертния съвет по очни болести от 2019 г. Извън титлите и ръководните постове, проф. Петкова е човек, готов винаги да откликне на чуждото нещастие. Не е случайно, че при нея отиват най-отчаяните пациенти, тези, които са на път да изгубят зрението си. За съжаление, медицината не е всесилна и лечението не винаги помага, признава лекарката, тогава трябва навреме да се мисли за рехабилитация – невиждащият човек да свикне да се справя сам, за да не тежи на близките си. Както и да звучи, но за някои е огромен успех, когато зрението, макар и вече увредено, успее да се задържи на едно ниво и не се влошава повече. Най-радостното е, разбира се, ако то успее да се подобри благодарение на новите терапии, които съществуват в света от 15 години, а у нас се прилагат от една. Става дума за макулната дегенерация, свързана с възрастта. Там медицината наистина е отбелязала напредък, вече има лекарства, постоянно се откриват и нови методи на лечение. Заболяването, при което най-често след 60 години настъпват промени в част от ретината, наречена макула, вече не е присъда за слепота. По-драматична е влажната форма на заболяването, при която се наблюдава растеж на абнормни кръвоносни съдове. Те водят до “изтичане” на кръв и течност и поява на наподобяващи мехурчета образувания под макулата. Тези нови съдове водят до промяна в зрението – изкривяване на правите линии, сиви и черни петна в наблюдавания образ. Обикновено засегнато е едното око, но заболяването може да се разпространи и в другото. Много често хората мислят, че имат перде което се появява на същата възраст, но различните заболявания могат да съществуват едновременно. Чака се пердето да узрее и се пропускат някои много важни заболявания в очното дъно, каквито са макулната дегенерация, свързана с възрастта, а също и глаукомата. Тези заболявания междувременно могат да работят, да нанесат невъзвратими увреждания и накрая да се окаже, че операцията за перде не помага. “Симптом е всяка промяна, която човек усети, свързана със зрението – казва проф. Петкова. – Болката, която е алармиращ симптом при повечето заболявания на тялото, обикновено отсъства при очните заболявания или е доста рядка и промените в зрението са тези, които водят пациентите при специалист. Но тук искам да кажа, че да оставим пациента да бъде инициативният, да отиде при лекаря, когато забележи нещо, в повечето случаи се оказва доста късно. Ранната диагноза не може да бъде оставена в ръцете на пациента. Тя трябва да бъде грижа на обществото, на здравните власти и да бъде свързана с профилактичните мероприятия. В Клиниката по офталмология на Александровска болница, където се намира единственото детско отделение по очни болести, от години се борим децата между 3 и 5 години да бъдат прегледани от специалист, за да може рано да се открие така нареченото “мързеливо око”  (амблиопия) и да се използват възможностите за лечение, които има. Родителите не могат да го открият, защото е засегнато едното око, а другото вижда добре и компенсира. Може да се хване само от специалист.” Тези родители, които поемат инициатива и заведат децата си на преглед сами, могат рано да хванат заболяването и така да спасят окото на детето. Сигнал за тревога е, когато детето започне да криви и извърта главата си, за да види нещо. Има съвсем прост тест – закрийте едното око на детето и го накарайте да види някоя картинка и да ви каже каква е. След това направете същото с другото око. Ако установите, че не вижда с едното око, отидете веднага при специалист, защото докато детето е малко, чрез стимулация на очния нерв окото може да се накара “да проработи”. За да откриете макулната дегенерация също има тест – нарича се решетка на Амслер Представлява решетка от прави линии с точка в средата. Покрийте с ръка едното око и фокусирайте погледа си с непокритото око върху централно разположената точка. Повторете с другото око. Ако някоя от правите линии изглежда вълнообразна, замъглена, прекъсната или изкривена, ако липсват части от решетката или ви се явяват замъглени зони или бели петна, незабавно се консултирайте с офталмолог. Решетката на Амслер можете да свалите от интернет. Подобен тест можете да си направите и ако погледнете поотделно с двете очи към прозорец, рамка на врата или друг предмет, който трябва да е с прави линии. При лечение на влажната форма на макулната дегенерация, свързана с възрастта, зрението се повлиява 90%, но ефектът отминава с времето. За някои хора обаче всяко отлагане на слепотата е важно – все пак става дума за възрастни хора. Лошото е, че лечението, което се изразява в поставянето на три инжекции, се плаща 75% от здравната каса, останалата сума се покрива от пациента и е към 360 лв. на инжекция. Това не винаги е по силите на един пенсионер, затова проф. Петкова апелира цялото лечение да се поеме от НЗОК. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tПроф. д-р Ива Петкова връща зрението\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-18-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d1%81-%d0%bf%d1%80%d0%b5%d1%80%d1%8f%d0%b7%d0%b0%d0%bd%d0%be-%d0%b3%d1%8a/", "text": "18-годишно момиче е убито в Галиче. То е намерено с прерязано гърло в двора на къщата, в която живее. Тялото е намерено тази сутрин, съобщи  . Бащата на момичето работи в чужбина, а майката е напуснала семейството. Тялото е открито от неин първи братовчед, който тази сутрин установил, че около 1 часа е имал неприето обаждане в телефона от момичето. Той не е успял да се свърже с нея, за това дошъл тук и открил тялото й. 18-годишната Андреа е абитуриентка в местното училище. Обикновено спяла в чичо си, но тази нощ е останала сама в бащината си къща. Много хора от селото са се събрали, защото всички са потресени от случилото се.Очаква се на място да пристигнат криминалисти от столицата и от Враца. Според полицията няма данни за проникване с взлом в къщата, в която живеело момичето. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tОткриха 18-годишно момиче с прерязано гърло\t\t\t"}
{"url": "https://trud.bg/%d0%bf%d0%be%d1%80%d1%82%d1%83%d0%b3%d0%b0%d0%bb%d0%b5%d1%86-%d1%89%d0%b5-%d0%b5-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%bd%d0%b0-%d0%b5%d1%81-%d0%b2%d1%8a%d0%b2-%d0%b2%d0%b5%d0%bb%d0%b8/", "text": "Жоао Вале де Алмейда ще бъде посланик на Европейския съюз във Великобритания след Брекзит, според информация на двама служители на ЕС и един дипломат на ЕС, пише Politico. Дипломатът от Португалия е служил като посланик на ЕС в САЩ и има дългогодишна кариера в ЕС. В края на миналата година Вале де Алмейда се върна в Брюксел и спекулира в профила си в социалната мрежа „Туитър“относно следващите си действия. Той ще ръководи делегация, която ще започне работа на 1 февруари. В деня на Брекзит – 31 януари, офисът на Комисията в Лондон ще затвори врати, а на следващия ден на нейно място ще се появи новата делегация на ЕС по модела на дипломатическата мисия във Вашингтон. „В момента да се подготвя откриването на новата делегация на ЕС в Обединеното кралство“, каза представител на ЕС. Новото представителство ще наеме 26 души, както от Европейската служба за външна дейност, така и от Комисията, според говорителя. Това е малко под една трета от размера на делегацията на ЕС във Вашингтон, която има повече от 90 души персонал. Окончателният мандат на посолството ще бъде определен в Брюксел следващата седмица. „Делегацията на ЕС в Обединеното кралство ще подкрепи изпълнението на споразумението за оттегляне, а също така и преговорния процес, който е свързан с бъдещите отношения между двете страни“, както и да предоставят дипломатическо представителство за ЕС, според говорителя. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tПортугалец ще е посланик на ЕС във Великобритания след Брекзит\t\t\t"}
{"url": "https://trud.bg/16-%d0%b3%d0%be%d0%b4%d0%b8%d1%88%d0%b5%d0%bd-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5%d0%b4-%d0%bd%d0%b0%d1%82/", "text": "16-годишно момче е с опасност за живота след употреба на неустановено количество алкохол в Разград,съобщиха от ОДМВР – Разград.  Непълнолетното момче е открито в безпомощно състояние около 1.00 часа тази нощ пред жилищен блок в града. Пристигналият на място екип на ЦСМП установил, че 16-годишният тийнейджър е употребил неустановено количество алкохол и не е успял да стигне до дома си. Откаран е в МБАЛ – Разград с временна опасност за живота. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\t16-годишен с опасност за живота след натравяне с алкохол\t\t\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80-5/", "text": "Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ на министър Нено Димов. Вчера от прокуратурата съобщиха, че Нено Димов е обвинен за умишлена безстопанственост за водната криза в Перник. Той беше задържан в четвъртък и прекара нощта в ареста на Трето районно управление в София. Вчера той подаде оставка, след което му беше наложено и 72-часово прокурорско задържане. Тя беше приета от премиера Борисов. Специализираният съд насрочи делото по мярката на Димов за 12.30 часа. „25 милиона куб. м. вода е обемът на яз. „Студена“. ВиК и Басейнова дирекция са уведомявали Димов за състоянието на язовира. Няма източване или намаляване на водното ниво на язовира при ремонта на язовирната стена. Ремонтът е приключен преди края на 2018 година. Притокът системно е намаляван. В началото на 2019 е най-значителното намаляване. В „Стомана“ януари – юни 2018 са били по-малко обемите 280 хил. куб. м. – „Стомана“ и 80 хил. за „Топлофикация“. От края на 2018 е трябвало да забрани водоползването за промишлени нужди. Имало е алтернатива за промишлена вода. 7.223 млн. куб.м. вода са изразходвани за промишлени нужди, вместо за питейно-битови. Септември-октомври е бил и допълнително уведомяван. Ноември пак разрешава на „Стомана“ и „Топлофикация“ да получат вода. Понякога е давал разрешение за по-големи от исканите и заявени количества – 8 млн. куб. м. обем през септември 2019. Спира промишленото водоползване ден след като е обявен водния режим в Перник. Ако няма валежи след два месеца, Перник остава без вода. Ако е на свобода, има достъп да доказателства и служители на МОСВ и може да повлияе на събирането на доказателства и свидетели. Извършвал е престъплението през продължителен период от време и това го прави обществено опасен. Няма опасност да се укрие. При изчислението на приток и разход може да се види, че язовира се изпразва. Министерството е получавало и сателитни снимки, от които е видно, че водата в язовира драстично намалява“, обясни Прокурор Ангел Кънев, цитиран от  . Адвокат Ина Лулчева: „Не е установено, че промишленото водоподаване е единствена причина за кризата. Спирането му би облекчило ситуацията, но няма доказателства, че би избегнали кризата. Обвинението е целенасочена атака срещу Нено Димов. Няма нито едно доказателство, че министър Нено Димов е уведомен от „ВиК“ Перник за състоянието на яз. „Студена“. Графиците за месечно ползване се утвърждават от министъра, но заявките за тях се изготвят от ВиК „Перник“. Те искат конкретни количества за питейни, екологични и промишлени нужди. В заявките са отбелязвали, че се очаква средно влажен годишен режим. Заявките са получавани от зам.-министър Красимир Живков и са обработвани от друга служителка. Графиците са утвърждавани и изменяни от зам.-министър Красимир Живков“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tСпецпрокуратурата иска постоянен арест за Нено Димов\t\t\t"}
{"url": "https://trud.bg/%d1%81%d1%83%d0%bb%d1%82%d0%b0%d0%bd%d1%8a%d1%82-%d0%bd%d0%b0-%d0%be%d0%bc%d0%b0%d0%bd-%d0%bf%d0%be%d1%87%d0%b8%d0%bd%d0%b0/", "text": "Султанът на Оман Кабус бен Саид почина късно снощи, съобщиха тази сутрин държавните медии, предаде Ройтерс. Подкрепяният от Запада 79-годишен владетел управляваше арабската държава от Залива, откакто завзе властта с безкръвен преврат през 1970 г., с помощта на бившата колониална сила Великобритания. В Оман е обявен тридневен траур, а националните флагове ще бъдат спуснати през следващите 40 дни. Причина за смъртта не бе посочена, но султанът боледуваше от рак от години и през декември беше в клиника в Белгия за лечение. Кабус няма деца и не е посочил публично наследник. Декрет от 1996 г. гласи, че управляващата фамилия ще избере наследник до три дни след овакантяването на трона. Ако те не успеят да се споразумеят, съвет от военни и представители на силите за сигурност, шефовете на висши съдилища и на двете камари на парламента ще издигнат на власт лицето, чието име е било написано тайно от султана в запечатано писмо. Наблюдатели смятат, че тримата му братовчеди – Асад, Шихаб и Хайшам бин Тарик ал Саид, имат най-големи шансове. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tСултанът на Оман почина\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%bf%d0%be%d0%b5-%d0%b2%d0%bb%d0%b0%d1%81%d1%82%d1%82%d0%b0-%d0%b2/", "text": "Министърът на културата и националното наследство на Оман Хайтам бин Тарик Ал Саид стана новият държавен глава на Оман след   на султан Кабус бин Саид, съобщи оманската държавна телевизия. Покойният султан Кабус сам е посочил своя наследник в запечатано писмо, което днес е било отворено от властите, съобщи телевизията без повече подробности. Тарик Ал Саид e братовчед на султан Кабус. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tМинистърът на културата пое властта в Оман след кончината на султана\t\t\t"}
{"url": "https://trud.bg/%d1%84%d0%b0%d1%80%d0%be%d0%b2%d0%b5-%d1%81%d1%8a%d1%81-168-led-%d0%b5%d0%bb%d0%b5%d0%bc%d0%b5%d0%bd%d1%82%d0%b0/", "text": "Освежен външен вид, модернизирани задвижващи системи и серийни LED фарове получава Opel Insignia за новата моделна година. Второто поколение на модела е на пазара от 2017 г. насам и сега претърпява серия обновяващи процедури в двата си варианта на лимузина (Grand Tourer) и комби (Sports Tourer). След фейслифта автомобилът изглежда по-спортно и елегантно, с още по-силно подчертана ниска и широка мускулеста каросерия. За това излъчване допринасят тесните LED фарове с иновативна технология. Характерният светлинен почерк и най-модерните функции за осветяване на пътя в последните години са една от отличителните черти на моделите на Opel. А като флагман в гамата Insignia е носител на всичко най-добро от технологичния арсенал на германския производител. Още в базовото си изпълнение моделът ще разполага с LED фарове. В зависимост от оборудването те варират от енергоспестяващи LED светлини до нови адаптивни интелигентни пикселни LED светлини, съставени от 168 светодиода (по 84 на фар) вместо досегашните 32 (по 16 на фар). Тези 84 LED елемента на фар са подредени в три реда в тесните корпуси заедно с модулите за светлини в завой, късите светлини и характерните LED дневни светлини. Високотехнологичната система осигурява по-спокойно и безопасно шофиране в тъмната част от денонощието с много по-бърза реакция и прецизност при непрекъснато променящите се условия на пътя. Интелигентното управление на светлинния сноп и неговата интензивност се адаптират постоянно с цел идеално осветяване на платното, без да се заслепяват останалите участници в движението. В рамките на хилядни части от секундата светлинният поток се регулира от софтуер, свързан с два управляващи модула. Единият работи с данните от челната видеокамера, а другият – с предните фарове. Големият брой светодиоди спомага за по-прецизна и точна настройка на светлината. Осветената площ е по-голяма, а останалите коли в на пътя се „заобикалят“ от светлинния поток, без да се стига до заслепяване. Обхватът и насочването на светлината зависят от конкретната обстановка на пътя и околната територия. Гамата от различни функции се простира от светлини за завой и лошо време, през градски и междуградски светлини, светлини за магистрала до специален режим светлини за паркиране. При движение с висока скорост на магистрала при леви завои светлинният поток достига по-надалеч отляво, за да освети по-отдалеч пътните знаци, а на десни завои се осветява по-надалеч дясната зона. През 2009 г. при появата си Insignia бе определена за кола на годината в Европа. Оттогава са произведени повече от 1,2 милиона екземпляра от първото и второто поколение. За обновения модел от Opel обещават още по-добра ефективност и икономичност по отношение на двигателите на бензин и дизел. Промененият дизайн на предницата акцентира върху динамичния характер на автомобила. Тесните хоризонтални линии във външния дизайн продължават и в оформлението на интериора, рафиниран с елегантни хромирани акценти. Opel предлага сертифицирани ергономични седалки за предните места, както и отваряне на багажника на комбито с движение на крака под задната броня.     Гамата от съвместимите с платформите Apple Car Play и Android Auto инфо-развлекателни системи в Insignia ще включва пълен спектър мултимедии. Върховата Multimedia Navi Pro предлага множество свързани услуги. Пътуването става по-спокойно и приятно благодарение на информацията за трафика в реално време, онлайн актуализацията на картовите данни и превантивната функция за водене по маршрута на базата на непрекъснато актуализираща се информация. Нови графични символри придават на навигационния екран по-свеж и модерен вид. Функцията за аварийно обаждане E-Call се активира автоматично при инцидент, когато се задействат устройствата за затягане на коланите или въздушните възглавници. Тогава автоматично се подава сигнал до спасителните служби с точната координация на автомобила. Водачът може да извика помощ и с натискане на червения авариен бутон.     Обновеният модел Insignia разполага с множество иновативни технологии като цифрова видеокамера за обратно виждане. Нейната работа е свързана с функция на системата за предупреждение при приближаващ страничен трафик при движение на заден ход. Тази функция повишава безопасността, като намалява риска от сблъсък заради лоша видимост при маневриране или излизане от паркомясто. Радарни сензори установяват наличието на движещи се обекти в зоната зад автомобила на 90 градуса вляво и в дясто на разстояние до 20 метра. При опасност водачът чува звуков сигнал и вижда информация на екрана на таблото. Наред с това Insignia е оборудвана с широка гама от системи за безопасност като предупреждение за опасност от челен сблъсък с функция за автоматично аварийно спиране и разпознаване на пешеходци. Водачът няма нужда да сваля поглед от пътя, за да се информира за работата на автомобила, тъй като вижда основните параметри на Head-up дисплей на челното стъкло. Движението в избраната лента се подпомага от електронен асистент. На магистрала шофьорът може да се довери на адаптивния круиз контрол с функция за аварийно спиране. Системата разпознаване на пътните знаци обостря вниманието към ограниченията на скоростта. Паркирането се улеснява и от асистента за направление към избраното паркомясто. Пътниците имат богати възможности за комуникационна свързаност благодарение на модерните инфо-развлекателни системи с цветни сензорни екрани. Мобилни телефони се зареждат безжично на специално гнездо в централната конзола. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tФарове със 168 LED елемента\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%b8%d1%80%d0%b0%d0%bd-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%be%d1%82%d1%81%d1%82%d1%80%d0%b0%d0%bd/", "text": "Президентът на Иран Хасан Рухани заяви необходимостта да се отстранят недостатъците на системите за противовъздушна отбрана, след като иранските военни  , че погрешно са свалили украинския самолет край Техеран, предаде Риа Новости. Военните съобщиха, че са сметнали самолета за вражеска цел, очаквайки възможни нападения от страна на САЩ. „Необходимо е също така да се отстранят всички недостатъци на системите за противовъздушна отбрана, да се вземат необходимите мерки, за да не се случват повече подобни катастрофи“, заяви президентът на Иран в  , публикувано на официалния му уебсайт.   \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tПрезидентът на Иран: Трябва да отстраним недостатъците в системите за противовъздушна отбрана\t\t\t"}
{"url": "https://trud.bg/%d0%ba%d0%be%d0%b3%d0%b0-%d0%ba%d0%b0%d1%84%d0%b5%d1%82%d0%be-%d0%b5-%d0%b7%d0%b0-%d0%b2%d0%b5%d1%87%d0%b5%d1%80%d1%8f/", "text": "Показания в съда: \n– Работя в детската ясла от 15 години… и по навик запасах панталона на онзи мъж в маршрутката. Какъв сексуален тормоз е това? *** Двама просяци на гарата в Лондон: \n– Как е?! Колко изкара днес?! \n– 12€. \n– А какво беше написал на табелката пред теб? \n– „Помогнете! Имам 5 деца – гладни, голи и боси!” А ти колко спечели?! \n– 120. \n– Моля?! И какво си написал на табелката си?! \n– „Не ми достигат 5€ да се върна в България.” *** В съда. \n– Обвиняемата, можете ли да обясните на съдебните заседатели защо сте ударили потърпевшия с ютията? \n– Съжалявам, ваша чест – понеделник сутрин, нямах под ръка ветрило… *** Съдията: \n– Всичко, което кажете ще се използва срещу вас! \nПодсъдимият: \n– Цици. \nАдвокатът: \n– Ей, много е добър! *** В Районния съд се гледа дело за убийство. Подсъдимият е удушил съпругата си по време на семеен скандал. \n– Обвиняеми, разкажете защо убихте жена си?- казва съдията. \n– Прибирам се вкъщи, Ваша чест, каталясал и подивял от глад и гледам – жената кюти пред телевизора и зяпа някакъв цирк. Викам й: \n– Жена, сложи бързо нещо да хапна, пък после продължавай да гледаш! \nТя казва: \n– Чакай само да догледам това дуо певци, и ти слагам! \nАз и разправям: \n– Това не е дуо, а ДУЕТ, не се мотай, слагай да ям!” \nТя се обажда: \n– Ти ше кажеш! Дует е т’ва, дето се бият по филмите! \nАз и обяснявам: \n– Това е ДУЕЛ, не ме дразни, давай манджата! \n– Глупости! – отговаря тя – Дуел е т’ва, дето влаковете минават през него! \n– Патко загубена, това е ТУНЕЛ, дай да ям, ма! \n– Колко си глупав! Тунел е тва, дето хората си наемат стаи да спят! \n– Не ме ядосвай, ма! – крещя и – Това е ХОТЕЛ! \n– Ти ще кажеш! Хотел е онова, дето е от Шекспир! \n– Това е ОТЕЛО, ма ! \n– Ти ще кажеш! Отело е, дето се прави от разбити яйца. \n… Ваша чест, докато и обясня, че е ОМЛЕТ, и я удуших. \nСъдията – в истерия: \n– Аз още в тунела… в тунела още щях да я удуша!!! *** Обява: \n– „Фирма наема на високоплатена длъжност опитен хакер. Моля, публикувайте резюмето си на главната страница на сайта на \nНАП.” *** Говорят двама от държавната администрацията: \n– Да си ми виждал химикалката? \n– Да, зад ухото ти е. \n– Защо все усложняваш нещата, зад кое ухо?! *** – Мамо, искам кученце за Коледа! \n– Не може, ще ядеш свинско, както всички останали! *** – Шукри, какво се кикотиш, бре!? Нали идваш от погребението на бай Али? \n– Голем смех, бате! Пускаме ние ковчега. Капакът се отваря и бай Али сяда у ковчега! Жив бил! \n– Аде, бе!? \n– Верно, бе! Че кат’ са почна! Радост, песни, кючеци, купон… Едвам го заровихме! *** Гробар копае в жегата. Минава много стара баба и го пита: \n– Чедо, къде е 88 парцел? \n– Абе, като не помните, що излизате? *** Един олигофрен си купува топ, качва се на Витоша и почва да стреля. Бам – по „Люлин”, бам – по „Младост”. Минават хора и го питат: \n– К’во правиш, бе? \n– Ами, ей на – избивам комплекси. *** – Тате, защо мама ти вика, прасе? \n– Защото й ям буламачите! *** – Мило, едно пиленце ми каза, че не можеш да готвиш. \n– И кое е това пиленце? \n– Ами това в супата… Суровото! *** – Генчо, как полудя жена ти, та чак в психиатрия я вкара? \n– Лесно! Бяхме в планината, имаше ехо! А тя е свикнала все нейната да е последната дума! *** Пернишка библиотека за ученика: \n– Феродо мравката \n– Хондата и Звяра \n– Чичо тунингованата колиба \n– Малката винеткопродавачка \n– Трансмисията невъзможна \n– Пипи Дългото пикапче \n– Тир по време на чума \n– Братя КараМАЗови \n– Пътеводител на галактическия катаджия \n– КамаЗ Сутра \n– Карлсон, който живее под москвича \n– Аладин и вълшебната ламбда сонда \n– Хари Потър и огненият колянов вал \n– Хари Потър и Астън Мартинът от Азкабан \n– Записки по българските автосервизи \n– Мечо аусПух \n– Карбуратино \n– Реглаж на Мостовете на Медисън \n– Алиса в страната на буталата \n– Храбрият безоловен войник \n– Али баба и 40-те джигита \n– Снежанка и седемте Поршета. *** Богаташ кани гости в огромната си вила. Гостите са впечатлени. \n– Колко ти струва този дворец? \n– Много, ужасно много! Само за басейна искаха да ми лепнат три години. *** – Жено, какво има за вечеря? \n– Кафе. \n– И откога кафето е вечеря? \n– Откакто ракията е закуска. *** Съдят нарушител. \n– Господин съдия, верно е, че стоях на колене насред шосето, но това изобщо не доказва, че съм бил пиян. \n– А как тогава ще обясните, че сте се опитвали да навиете осовата линия, за да я приберете в багажника? *** Готвя боб и питам жената: \n– Добре, мило, как разбра, че съм пиян?! \n– Имам интуиция, скъпи! Ще слагаш ли още какао в боба или да го прибирам? *** Връща се мъж от командировка, отваря гардероба, изважда любовника и крещи: \n– Няма я, не разбра ли? Разведени сме! *** Свекърва към снаха си: \n– Стефке, Стефке-е-е! Три деца роди на сина ми, а нито едно не прилича на него… \n– Аз да не съм принтер, ма?! *** Вълкът и лисицата решили да се гаврят със заека. Срещат го и му викат: \n– А, Зайо, ти що си без шапка бе? – и го съдрали от бой. \nНа другия ден отново го срещат, но този път заекът предвидливо си сложил шапка. \n– А, Зайо, ти що си със шапка, бе? – и пак го съдрали от бой. \nТака няколко дена се гаврили, що си със шапка, що си без шапка и бой. По едно време им писнало и решили да сменят стратегията. Наговорили се: „Утре като видим заека, ще му искаме цигара. Ако ни даде с филтър – Що ни даваш с филтър, ако ни даде без филтър – що ни даваш без филтър и пак ще го бием!”. Зайчето обаче, било в храстите и чуло всичко. На другия ден носи две кутии цигари, с филтър и без филтър. Срещат го вълкът и лисицата и му искат цигара: \n– Ей, Заек! Я дай една цигара! \n– С филтър или без филтър? – пита Зайо. \nВълкът и Лисицата се спогледали, почесали се и в един глас изревали: \n– Абе заек, ти що пак си без шапка? *** – Гошо, прасето, дето взехме за Коледа, колко кила е? \n– Де да го знам, женско е и не иска да се качи на кантара. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tКога кафето е за вечеря?\t\t\t"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8-%d0%b5%d0%ba%d1%81%d0%bf%d0%b5%d1%80%d1%82-%d0%b7%d0%b0-%d0%bc%d0%b0%d1%84%d0%b8%d1%8f%d1%82%d0%b0-%d0%b1%d0%be%d0%ba%d0%bb%d1%83%d0%ba/", "text": "„Мафията гледа на боклука като на новия кокаин, а България е апетитна дестинация за складирането му.” Думите са на Антонио Никазо – един от най-големите експерти по калабрийската мафия Ндрангета. Никазо работи рамо до рамо с прокурор Никола Гратери – организаторът на мега акцията от миналия месец, с над 300 арестувани мафиоти. Как се печели от изхвърлянето на боклук, защо италианската мафия се интересува от това и какво прави България интересна в тази схема? „При телефонен разговор между членове на Ндрангета, засечен от властите преди няколко месеца, излязоха наяве нови, доста притеснителни факти. А именно, че търсят нови места, където да складират токсични и индустриални отпадъци. Името на България, като потенциална дестинация, се споменаше често в разговора. Това, освен всичко друго, означава и още нещо – че връзката между Ндрангета и българската организирана престъпност става все по-солидна. Вече не говорим само за трафика на дрога, с който досега най-често ги свързвахме”, коментира Антонио Никазо, изследовател на Ндрангета, по  . Един от най-големите експерти по въпросите с италианската мафия, в частност – с калабрийската Ндрангета, Антонио Никазо е роден именно в Калабрия. Днес Никазо живее и работи в Канада и Съединените щати. Преподава „Култура и поведение на мафията” в няколко северноамерикански университета. Изследва как работи Ндрангета из основи и разкрива това пред света като издава книги – вече близо 40. Половината от тях, написани съвместно с прокурор Никола Гратери, с когото се познават от деца и работят заедно от години. Прокурорът, посветил живота си на борбата срещу калабрийската мафия и който от 30 години живее под полицейска закрила. Гратери ръководи мега акцията от миналия месец, когато в Италия бяха задържани над 300 членове на Ндрангета, а между тях имаше и българка. „Ндрангета е свирепа и жестока мафия. Там всички са роднини и никой никого не издава. Може би, един на хиляда арестувани прави признание. Кокаинът е най-доходоносния им бизнес. Всички вече употребяват кокаин – това е дрогата на масите. В Италия струва 50 евро на грам. В Колумбия цената е 1200 евро на килограм. От един килограм чист кокаин обаче, се правят четири за продан”, казва Никола Гратери. По информация на прокурор Гратери шест мафиотски клана перат пари у нас. Причината – ниските данъци. Примерът е хотел на българското Чероморие на стойност 160 милиона евро. Строежът бил спрян тази година – още преди да започне. Освен връзките, за които прокурор Гратери разказа в специално интервю за „Събуди се” преди няколко години, според Антонио Никазо, в момента има и още. Двете акции от миналия месец, в които се забърка името на България, не били сврързани помежду си, казва експертът. Въпреки това обаче от известно време в Италия усилено се говори за връзка между Ндрангета, България и боклукa. „Ако не беше засечен този разговор и ако не беше спрян влакът, натоварен с боклук, може би отпадъците щяха вече да са завхърлени някъде около вас и никой нямаше да знае за това”, добавя Никазо. „Всъщност, в началото токсичен боклук се складираше в Италия. Освен в района станал известен като „Тера дей фуоки” до Неапол, бяха открити и други незаконни сметища. Но обществото реагира изключително бурно срещу тоновете токсични отпадъци, захврълени наоколо. Имаше протести и скандали. Тогава започнаха да товарят боклука на кораби и го потапяха в Средиземно море, далече от Италия. Но и това не можеше да продължава вечно. Трябваха им нови територии. В България, очевидно, някой е помогнал. Направил е така, че част от този боклук да започне да пристига у вас. Със сигурност е било осигурено и място, където да се складира. Много е вероятно от българска страна да са криминални организации, с които и преди са работили заедно – може би по каналите за трафик на дрога. Обикновено схемата е такава, спечелили са си доверието взаимно и сега просто сменят бизнеса”, посочи още Никазо. „За обработката на токсични отпадъци, така че да не създават опасност за живота и здравето, трябват пари. Страшно много пари. Затова на този, който ги произвежда, му е много по-лесно просто да ги захвърли някъде, като плати на някого да направи това за него. Парите пак са доста, но са много по-малко от това, което иначе би платил за обработката им. Печели се много и се рискува малко. В цифри печалбата е десетки милиони евро”, разкрива още той. „Боклукът, със сигурност, е източник на огромни печалби. Въпреки че други често го подценяват, мафията все повече разчита на боклука като източник на доход. Това е печеливш бизнес, цяла индустрия дори и мафията отдавна е сложила ръце върху него”, обяснява Никазо. „В момента Ндрангета е страшно богата, най-вече благодарение на кокаина. Когато инвестира тези пари обаче, вече не го прави в Италия, а на места, където е по-лесно да се скрие произхода им. Страни, където действията на организираната престъпност, не се следят толкова изкъсо. Затова Източна Европа е много привлекателно място. А еврофондовете, които се насочват натам, засилват този интерес още повече. Едно време Ндрангета правеше това в Южна Италия. Създаваха най-различни дружества със смесено участие, инвестираха, кандидатстваха, точеха фондове, перяха пари. Сега фондовете са основно във вашия регион. Така, парите от дрогата се озовават невероятно лесно на легалния пазар. Те разбраха, че не трябва да вдигат шум. Насилието и показните убийства вече не са част от начина им на работа, както беше преди. Сега модерна е корупцията, еврофондовете и бизнеси като боклука, например. Стратегията им е различна – опитват се да са тихи и неведими”, добавя изследователят на Ндрагента. „Затова България сега трябва да вдигне много шум, за да пресече намеренията им и да не позволи да се превърне във втора „Тера дей фуоки”, където всяка година се регистрират все повече случаи на онкозаболявания. Токсични течности отдавна са се просмукали в почвата и кой знае какво очаква хората от района вбъдеще. Мафията не е италиански проблем, тя е проблем на целия свят, защото изгражда гигантска мрежа, в която оплита всички”, обобщава Антонио Никазо. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tИталиански експерт: За мафията боклукът е на новия кокаин, а България – апетитна дестинация\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d1%81%d0%b5-%d0%be%d0%b1%d1%8f%d0%b2%d0%b8-%d0%b7%d0%b0-%d0%bd%d0%be%d1%80%d0%bc%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b5-%d0%bd%d0%b0-%d1%82%d1%8a%d1%80/", "text": "Президентът на САЩ отново се изказа в подкрепа на нормализиране на търговските отношения с Русия. Той заяви това по време на интервю за телевизионния канал Fox News, пише EA Daily. Според него Вашингтон може и трябва да възстанови нормалните търговски отношения с Москва. Според Доналд Тръмп това трябва да се случи, след като вече e приключил „ловът на вещици“. Очевидно с това изказване се има предвид разследването за намесата на Русия в изборите на САЩ. Разследването за предполагаемата намеса на Русия в изборите в САЩ през 2016 г. беше проведено от специалния прокурор Робърт Мюлер почти две години, но доказателства не бяха открити. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tТръмп се обяви за нормализиране на търговските отношения с Русия\t\t\t"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d1%8a%d1%82-%d0%bd%d0%b0-%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d1%82%d0%be%d0%b9-%d1%81%d0%b5-%d0%b5-%d1%81%d1%8a%d0%be%d0%b1%d1%80%d0%b0/", "text": "Очаквах да се започне акция срещу министри, за да се защити позицията на прокуратурата, че ще започне да се бори с високите етажи на властта, която се афишира дълго в последните месеци, особено във връзка с промяната на фигури в държавното обвинение. Това заяви Ина Лулчева, адвокатът на подалия оставка министър на околната среда и водите Нено Димов, по  . Министър Нено Димов ще остане в следствения арест, докато прокуратурата реши дали да поиска постоянното му задържане под стража. Адвокатът обясни, че от всичко изложено на вчерашната пресконференция на прокуратурата, единственото, за което е повдигнато обвинение към Нено Димов е във връзка с утвърждаването на ежемесечните графици за водоползването на комплексни и значими язовири. По думите ѝ министърът подписва графиците, които са изготвени от административни органи. Освен това в дейността са ангажирани множество компетентни и длъжностни лица, допълни тя. Според нея министърът утвърждава графиците и носи политическата отговорност за неблагополучието в даден сектор. „Но да се твърди наказателна отговорност за това, че си се съобразил с предложения, направени от компетентни лица, е доста прекалено“, подчерта Лулчева. „Наказателното право не познава формалната и обективна отговорност само, защото заемаш този пост. Никое длъжностно лице, особено на висока позиция, не може да носи наказателна отговорност за конкретни нарушения, които са допуснати, ако са допуснати, в дейността. В случая има министерство, създадено към министъра, за да подготвя неговите решения“, изтъкна адвокатът. Ина Лулчева коментира, че Димов е обяснил пред следователите, че се е съобразявал с предложенията на компетентните органи, поради което счита, че дейността му е осъществявана законосъобразно.Предстои решението на спецсъда дали Нено Димов ще остане в ареста. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tАдвокатът на Нено Димов: Той се е съобразявал с предложенията на компетентните органи\t\t\t"}
{"url": "https://trud.bg/%d0%b2-%d1%80%d1%83%d0%bc%d1%8a%d0%bd%d0%b8%d1%8f-%d1%88%d0%b5-%d0%b8%d0%bc%d0%b0-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%b8-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82/", "text": "Премиерът на Румъния Людовик Орбан обяви, че заедно с президента Клаус Йоханис са решили, че провеждането на предсрочни парламентарни избори ще бъде най-доброто решение за Румъния, предава Agerpres. „Президентът на Румъния и аз решихме, че най-добре за Румъния е провеждането на предсрочни избори. Румънците показаха на референдума, на изборите за Европейски парламент, на президентските избори, че вече не искат социалдемократите на власт (Социалдемократическа партия). В момента парламентът е доминиран от СДП и действа като спирачка за усилията на президента и правителството да наложат волята на народа“, каза Орбан след срещата с Йоханис. „Абсолютно необходимо е властта да се върне на народа, гражданите да изберат своите представители и парламентът да бъде вярно огледало на предпочитанията на румънските граждани, които водят Румъния в правилна посока…“, добави той. Според него би било добре предсрочните избори да бъдат проведени заедно с местните избори. Орбан не пожела да уточни кога ще бъде направена първата стъпка за провеждането на предсрочни избори. Той спомена, че Национално-либералната партия (НЛП) е създала работна група за обсъждане на въпроса с политическите партии. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tВ Румъния ше има предсрочни парламентарни избори\t\t\t"}
{"url": "https://trud.bg/rockstar-%d1%80%d0%b0%d0%b7%d1%80%d0%b0%d0%b1%d0%be%d1%82%d0%b2%d0%b0-gta-6-%d0%bf%d0%be%d0%b4-%d1%81%d0%b5%d0%ba%d1%80%d0%b5%d1%82/", "text": "Всеки уважаващ себе си любител на видео игрите се е докосвал поне веднъж в живота си до Grand Theft Auto, по известна като GTA. Първата версия на екшъна излезе още през 1997 година за PlayStation1, компютър и Game Boy Color. Съвременният вариант е коренно различен от първоначалиня. Третото заглавие, Grand Theft Auto III, се счита за повратна точка, тъй като вече е с 3D графики, а не както досега – 2D. През годините славата на GTA се разраства, за да се превърне в четвъртата най-продавана поредица игри с над 250 млн. копия. От последната версия GTA V изминаха цели шест години и геймърите вече са нетърпеливи за продължение, което прави всяка информация по темата безценна. Разработчикът Rockstar пази в тайна проекта, но в света на гейминга се знае, че от години се работи по GTA VI. През това време на няколко пъти изтичаше информация от различни непотвърдени източници, но и нищо официално. Големият въпрос сега е кога ще излезе новата игра? Според последните слухове, това трябва да стане тази година. Причина за това са както очакваните нови конзоли на Sony и Microsoft, така и увеличаващата се вълна на нетърпение от играещите. \nПоследният теч от офисите на Rockstar разкрива, че играта ще с „невероятно огромна карта“ на два града – Vice City, разположен в Маями, а също и Carcer City в близост до Бостън. \nСпоред „Business Times“, тестерът, публикувал информация в портала „Reddit“ под потребителското име herenthere4six, твърди, че играта е в разработка повече от шест години. \nСъщият информатор разкрива, че картата набляга на въздушното пътуване. Някои от ефектите включват светлинно замърсяване, мъгла и ураганни ветрове, което прави отворения свят на играта възможно най-реалистичен. \nНа свой ред българският сайт „Kaldata”, пише, че Grаnd Тhеft Аutо 6 щe въpнe мнoжecтвo пpeдишни любими фeнcĸи лoĸaции, щe взeмe вдъxнoвeниe oт Rеd Dеаd Rеdеmрtіоn 2 и нямa дa бъдe нaличнa зa игpoвитe ĸoнзoли oт нacтoящoтo пoĸoлeниe. Инфopмaциятa e oт aнoнимнa пyблиĸaция, нaпpaвeнa в „Раѕtеbіn“, ĸoятo пoнacтoящeм вeчe e пpeмaxнaтa. \nА друг потребител на платформата „Reddit” съобщи през август миналата година, че действията на играта ще се развиват в три различни периода във времето – през 70-те години, 80-те и в днешни дни. Подобна промяна би била историческа за GTA. Всичко това обаче са хипотези, а геймърите тръпнат в неведение. Някои казват, че GTA VI ще излезе всеки момент, други са песимисти, прогнозирайки, че това ще се случи чак през 2022 година. Въпросната игра на нерви само прави премиерата още по-желана. А това със сигурност е и целта на Rockstar… \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tRockstar разработва GTA 6 под секрет\t\t\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bf%d1%80%d0%b8%d1%81%d1%82%d0%b8%d0%b3%d0%b0-%d0%b2-%d0%bc%d0%be%d1%81%d0%ba%d0%b2%d0%b0-%d0%b7%d0%b0-%d1%81%d1%80%d0%b5%d1%89%d0%b0-%d1%81-%d0%bf%d1%83%d1%82/", "text": "Президентът на Русия Владимир Путин и канцлерът на ФРГ Ангела Меркел ще обсъдят актуалните въпроси на двустранното сътрудничество и международните проблеми, съобщи ”Интерфакс“. Меркел пристига в Москва по покана на руския президент, съобщи по-рано пресслужбата на Кремъл. От там уточниха, че по време на разговорите ще бъдат обсъдени „актуални теми от международния дневен ред, включително ситуацията в Сирия, Либия, ескалацията на напрежението в Близкия изток в резултат на американските удари по летището в Багдад на 3 януари“, както и разрешаването на конфликта в Украйна в контекста на реализация на „набор от мерки“ на Минските споразумения от 2015 г. и договореностите, постигнати по време на срещата на върха в нормандски формат на 9 декември 2019 г. в Париж. Миналата година Путин и Меркел се срещнаха само два пъти – в края на юли в кулоарите на срещата на Г-20 в Осака и в началото на декември в Париж, където се проведе среща на върха. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tМеркел пристига в Москва за среща с Путин\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d1%81%d0%b5-%d0%bf%d0%be%d0%bd%d0%b8%d0%b6%d0%b8-%d0%b4%d0%be-3/", "text": "Безработицата в България през месец ноември 2019 г. се понижи до 3,7%. Това обяви във фейсбук премиерът Бойко Борисов. Според него това е най-ниското ниво от 2000 г., откогато „Евростат“ разполага с данни за нашата страна. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tПремиерът: Безработицата се понижи до 3,7%\t\t\t"}
{"url": "https://trud.bg/%d0%b2-%d0%bc%d0%b0%d0%bb%d1%82%d0%b0-%d0%b8%d0%b7%d0%b1%d0%b8%d1%80%d0%b0%d1%82-%d0%bd%d0%be%d0%b2-%d0%bf%d1%80%d0%b5%d0%bc%d0%b8%d0%b5%d1%80/", "text": "Премиерът на Малта Джоузеф Мускат заяви, че е платил „най-високата политическа цена за един мрачен епизод“ – намек за убийството на разследващата журналистка Дафне Каруана Галиция, което доведе до масови протести и искания за оставката му, предаде Асошиейтед прес. Съжалявам за смъртта на Каруана Галиция, една майка, която бе убита заради това, в което вярваше и което пишеше, заяви Мускат снощи в прощалната си реч на церемония, организирана от неговата Лейбъристка партия, която днес ще избере неговия приемник. Премиерът добави, че и той е пострадал от написаното от журналистката, но това не може да се сравни със страданията на нейното семейство. Мускат обяви на 1 декември, че ще подаде оставка като лидер на управляващата Лейбъристка партия и премиер, но я отложи с шест седмици, докато тече процесът на избор на нов партиен лидер. Бурно аплодиран от стотици привърженици по време на речта, Мускат заяви, че ще остане в парламента и ще продължи да работи за подобряване на човешките права. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\tВ Малта избират нов премиер\t\t\t"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b8%d1%8f%d1%82-%d0%b3%d0%bb%d0%be%d0%b1%d1%83%d1%81-%d0%b2-%d1%87%d0%b5%d1%80%d0%bd%d0%b0-%d0%b4%d1%83%d0%bf%d0%ba%d0%b0/", "text": "Дженифър Анистън, Скарлет Йохансон и Рене Зелуегър обраха точките с класически рокли Черното бе доминиращ цвят на тоалетите при раздаването на филмовите награди “Златен глобус” в Бевърли хилс тази седмица – може би във съзвучие с глобалните природни катастрофи и политически конфликти в края на годината. Както винаги суетата превзема световните филмови събития и ги превръща във внушителни модни дефилета и често – на безвкусицата. В старанието си да бъдат най-фърст, много от актьорите залагат на екстравагантни тоалети, които понякога или граничат с кича, или направо ги правят посмешище в очите на публиката. Вече отбелязахме най-големите модни гафове на тазгодишната церемония, но нека отбележим и някои от най-стилните облекла на световни филмови звезди. Класическата черна рокля печели Сред най-добре облечените холивудски дами на “Златен глобус”, модните спецове категорично отличиха Дженифър Анистън, Скарлет Йохансон и Рене Зелуегър. Като цяло всички, които бяха заложили на класическата черна вечерна рокля, обраха овациите.   Мишел Пфайфър     На Златните глобуси присъстваха рекорден брой холивудски звезди. Сред тях беше и Мишел Пфайфър. На червения килим актрисата се появи заедно със съпруга си Дейвид Кели. За събитието 61-годишната Мишел, бе избрала роклята на марката Brunello Cucinelli, която бе допълнила само с елегантни обеци.         Дженифър Анистън   След близо 15 години актрисата и бившият є съпруг Брад Пит за първи път се засякоха на червения килим. И не случайно, докато Брад Пит получаваше награда си, Дженифър Анистън попадна в обектива на камерата. Сладката Дженифър не за първи път бе заложила на класическа дълга черна рокля, този път на Dior.         Кристина Апългейт   Кристина Апългейт мина по червения килим облечена в дълга рокля, бродирана с пайети и с черни обувки. Комплектът от скъпоценни обеци и пръстени се вписаха прекрасно към нейната визия. 77-ата церемония по връчването на престижните статуетки “Златен Глобус” събра очаквано големите имена на киното, а по червения килим преминаха красиви произведения на модата от тафта, тюл, шифон и коприна.       Чарлийз Терон Тази година Чарлийз Терон бе сред номинираните в категорията “Най-добра актриса в драматичен филм” за ролята на известната журналистка и телевизионна водеща Мегин Кели във филма “Скандал”. Звездата благодари на журналистите, които гласуваха за нея, но не пропусна възможността да изтъкне ниския процент на номинираните жени. На церемонията актрисата бе със жабешко зелена рокля, но с черно бюстие под нея и черен плащ.     Маргарет Куали   Елегантна и сдържана – така изглеждаше 25-годишната дъщеря на известната актриса Анди Макдауъл – Сара Маргарет Куали. Тя бе облечена в черна рокля на Chanel, която изглеждаше доста скромна. Маргарет не пренатовари визията си нито с аксесоари, нито с големи бижута, като се ограничи само до малки обеци и пръстен. Маргарет Куали, която участва в “Имало едно време в Холивуд”, дойде да подкрепи екранните си партньори от филма Брад Пит и Леонардо Ди Каприо.     Рейчъл Броснахан Звездата от сериала “Чудната госпожа Мейзел”, Рейчъл Броснахан се появи на килима заедно със съпруга си Джейсън Ралф. За фотографите двойката позира заедно и изглеждаше щастлива. На червения килим по-късно към Рейчъл се присъединиха и колегите от “Чудната госпожа Мейзел”, номиниран за “Най-добър сериал в жанра на комедията и мюзикъла”. За събитието Броснахан бе избрала тъмно лилава – почти черна, многопластова рокля от Майкъл Корс, която бе допълнила с бижута от Forever Mark. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.11", "title": "\n\t\t\t„Златният глобус” в черна дупка\t\t\t"}
