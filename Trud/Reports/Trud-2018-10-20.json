{"url": "https://trud.bg/%d0%bd%d0%be%d0%b2%d0%be%d0%b8%d0%b7%d0%b1%d1%80%d0%b0%d0%bd%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d0%bc%d0%b5%d0%ba%d1%81%d0%b8%d0%ba%d0%be-%d0%bf/", "text": "Новоизбраният президент на Мексико Андрес Мануел Лопес Обрадор, който ще встъпи в длъжност на 1 декември, предложи на президента Доналд Тръмп САЩ да инвестират 30 милиарда долара в страните от Централна Америка и Мексико, за да се намали миграцията. Това съобщава в електронното си издание в. „Екселсиор“. В инвестиционния план би трябвало да се включат САЩ, Канада и Мексико, каза бъдещият държавен глава в реч в северния град Монтерей. Според Лопес Обрадор средствата ще послужат за създаване на работни места и за развитие на производството, така че на хората да не се налага да емигрират. По думите му планът ще наподобява този на президента Франклин Рузвелт по време на Голямата депресия в Съединените щати през 1929 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Новоизбраният президент на Мексико предложи на Тръмп да инвестират 30 милиарда долара, за да се намали миграцията"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b2-%d0%bb%d0%be%d0%bd%d0%b4%d0%be%d0%bd-%d1%81-%d0%b8/", "text": "Хиляди демонстранти се събраха днес в центъра на Лондон, за да призоват за втори референдум за излизането на Великобритания от Европейския съюз, съобщи  . Организаторите очакват това да бъде най-голямата подобна демонстрация. Според тях в нея ще се включат над 100 000 души. Хиляди активисти от цялата страна пристигат с около 150 автобуса за участие в проявата. Протестът, организиран от групата „Пийпълс воут“ (в превод Народен вот), е подкрепян от британския в. „Индипендънт“, чиято онлайн петиция за втори референдум за Брекзит е подписана от близо 900 000 човека. Великобритания трябва да напусне ЕС на 29 март догодина, но преговорите са затруднявани от разногласия, особено за границата между Северна Ирландия и Ирландия, която ще бъде единствената сухопътна граница между Великобритания и ЕС след Брекзит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.20", "title": " Хиляди излязоха на протест в Лондон с искане за нов референдум за Брекзит"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b7%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bc/", "text": "Вицепремиерът и министър на външните работи Екатерина Захариева заяви, че България приветства решението на парламента в Македония от вчера да започне процедура за промяна на Конституцията. Според Захариева това е отговорно решение, което отваря пътя на страната към присъединяването към ЕС и НАТО. „Приветстваме снощното решение на парламента, което считаме, че е отговорно и отваря пътя към европейската перспектива на Република Македония и дава възможност за затварянето на почти три десетилетия спор. Разбира се, трябва да довърши процедурата и се надявам, когато тя се реши, догодина да започнат преговори за членство. Условието беше, както и нашето, за спиране на неприятелските действия към съседите. Ние подписахме договора. Това е тяхната последна стъпка за отваряне на атлантическата и европерспектива.“, заяви Захариева пред  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Екатерина Захариева за решението на македонския парламент: Това е последната стъпка за отваряне на атлантическата и европерспективата"}
{"url": "https://trud.bg/%d0%b4%d0%b6%d0%b5%d0%b9%d0%bd-%d1%84%d0%be%d0%bd%d0%b4%d0%b0-%d0%bf%d0%be%d0%bb%d1%83%d1%87%d0%b8-%d0%bd%d0%b0%d0%b3%d1%80%d0%b0%d0%b4%d0%b0-%d0%bb%d1%8e%d0%bc%d0%b8%d0%b5%d1%80-%d0%bd%d0%b0-%d0%ba/", "text": "Американската кинодива Джейн Фонда получи наградата Люмиер на кинофестивала Люмиер, чието десето издание се провежда във френския град Лион, предаде Франс прес. Фестът започна в средата на месеца и приключва днес. Тазгодишното му издание включва богата ретроспекция от филми именно на Джейн Фонда. Осемдесетгодишната дива получи отличието си на церемония в Конгресния център на Лион от ръцете на френско-гръцкия режисьор Коста Гаврас. Той беше миналогодишният лауреат на наградата на феста. „Двете най-невероятни неща са светлината и любовта“, заяви развълнуваната актриса на перфектен френски при получаването на отличието. После Фонда сподели и че човек може да „похапне много добре в Лион“. „Джейн Фонда въплъщава нещо рядко, смесица от класика и модерност. Тя е част от великите независими жени на Холивуд. Тя е една чиста бунтарка“, заяви пред Франс прес директорът на фестивала Люмиер Тиери Фремо. Той припомни, че Фонда е станала активистка още през 60-те години и то по време на един труден период. Фонда проведе и майсторски клас в рамките на феста. Пред учениците си тя сподели, че е станала по-добра актриса именно благодарение на социалната си ангажираност. /БТА/ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Джейн Фонда получи награда Люмиер на кинофестивала в Лион"}
{"url": "https://trud.bg/%d0%bd%d0%b0%d0%b4-%d0%b4%d0%b5%d0%b2%d0%b5%d1%82-%d0%b4%d1%83%d1%88%d0%b8-%d1%81%d0%b0-%d1%83%d0%b1%d0%b8%d1%82%d0%b8-%d0%b2-%d0%b4%d0%b5%d0%bd%d1%8f-%d0%bd%d0%b0-%d0%b8%d0%b7%d0%b1%d0%be%d1%80%d0%b8/", "text": "Най-малко девет души бяха убити днес в Афганистан, където се произвеждат избори. Според местната агенция Пажвок жертвите при различни инциденти и нападения са 15, а ранените са 110, предаде ТАСС. В няколко района на Кабул край избирателни секции избухнаха взривове, при които загинаха трима души, а 67 души бяха ранени, заяви представител на здравните власти. Експлозиите са били причинени от взривни устройства, поставени близо до избирателните секции. При взрив в провинция Нангархар загинаха двама души, а трима бяха ранени. В провинция Тахар загина един човек, а осем бяха ранени, след като изстреляна от талибаните ракета улучи дома им, заявиха местни лидери. Трима афганистански войници бяха убити в провинция Гор при устроена от талибаните засада. В провинция Кундуз бяха ранени няколко избиратели, след като ракети, изстреляни от околностите на провинциалната столица Кундуз, паднаха близо до избирателни секции, каза представител на местния съвет. По думите му талибаните обстрелват града с ракети от сутринта. Има информация, че избирателната активност е висока въпреки насилието и предупрежденията на талибаните да не се гласува. Гласуването обаче е съпроводено от нередности и забавяния. На някои места избирателните секции останаха затворени, на други нямаше избирателни материали, а на трети имаше съобщения за технически проблеми.  Независимата избирателна комисия удължи гласуването заради натрупалите се проблеми. Тя каза, че избирателните секции, където материалите пристигнат преди 13 ч. местно време, ще останат отворени до 20 ч. Секциите, където материалите пристигнат след това време, ще затворят врати днес и ще отложат гласуването за утре. По данни на комисията около 8,8 милиона афганистанци са регистрирани за изборите. Броят на регистрираните избиратели обаче се поставя под съмнение от експерти, наблюдатели и партии.  Очаква се избирателите в 32 от 34-те провинции на Афганистан да гласуват на тези избори. Правителството обяви вчера, че гласуването в Кандахар ще бъде отложено със седмица, след като в четвъртък при нападение бяха убити началниците на провинциалната полиция и разузнаване.  В Газни няма да има гласуване заради местен спор за границите на избирателните райони. Все пак хората, които имат възможност да гласуват, се надяват, че избраните депутати ще съдействат за положителна промяна в парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Над девет души са убити в деня на изборите в Афганистан"}
{"url": "https://trud.bg/%d0%b3%d0%b5%d0%bd%d0%b8%d1%8f%d1%82-%d0%bb%d0%b5%d0%be%d0%bd%d0%b0%d1%80%d0%b4%d0%be-%d0%b4%d0%b0-%d0%b2%d0%b8%d0%bd%d1%87%d0%b8-%d0%b1%d0%b8%d0%bb-%d0%ba%d1%80%d0%b8%d0%b2%d0%be%d0%b3%d0%bb%d0%b5/", "text": "Гениалните рисунки на Леонардо да Винчи са обяснявани с факта, че той е левичар, с педантичното му внимание към детайлите, както и с обширните му знания за науката, изкуството оптика и много други аспекти от живота. Но ново изследване показва, че майсторските му творби се дължат на дефект в зрението му, който му помагал да улови перфектно триизмерни форми, писа британският в. “Дейли телеграф”. Професор Кристофър Тайлър от Лондонския университет е проучил две скулптури, две картини с маслени бои и две други рисунки, които или са автопортрети, или Леонардо е позирал за тях като модел. Сред тях са “Спасителят на света”, “Витрувианския човек”  и бронзовата статуя на Давид – дело на Андреа Верокио. Тайлър, който се занимава с изследвания на зрителните функции в мозъка и обработката на визуална информация, заключил, че ренесансовият художник и изобретател е бил леко кривоглед. Изучавайки произведения на Да Винчи британският професор обърнал внимание и на особеностите на ъгъла на зрение, под който са създавани. Този повтарящ се ъгъл направил впечатление на учения, който поставил на художника диагноза пулсираща екзотропия. Тази особеност дава на човек стереоскопично зрение. Във всекидневния живот тази особеност пречи, но на художниците подобно зрение помага, тъй като те виждат триизмерен свят в двуизмерно изображение, което им помага по-точно да го презсъздадат на платното. Скорошни изследвания показали, че екзотропия е имал не само Леонардо, но и Густав Климт, Рембранд, Пикасо и други творци.", "date": "2018.10.20", "title": " Геният Леонардо да Винчи бил кривоглед"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%b7%d0%b0-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87%d0%bd%d0%be%d1%82/", "text": "Трима души са обвинени във Франция във връзка с  , извършено по-рано тази година, предаде Асошиейтед прес. Френски регионални медии съобщиха, че тримата са заподозрени в оказване на помощ на нападателя джихадист Радуан Лакдим преди нападението през март в Каркасон и съседния град Треб. При терористичната атака бяха убити четирима души, включително полицай, който се размени с взета заложничка. Представител на съдебните власти уточни днес, че тримата са обвинени в престъпен сговор с терористи, а един е обвинен за притежаването на оръжия във връзка с терористична организация. Те бяха сред шестимата, арестувани при акция тази седмица. Останалите трима бяха освободени. Не е ясно защо арестите са направени толкова късно след нападението.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.20", "title": " Обвиниха трима души за терористичното нападение в супермаркет във Франция"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%bf%d1%80%d0%b8%d0%b7%d0%be%d0%b2%d0%b0%d1%85%d0%b0-%d0%b7%d0%b0-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%bd%d0%b5%d0%b7/", "text": "Няколко хиляди привърженици на независимостта на Тайван се събраха в Тайпе днес да протестират срещу „тормоза“ от Пекин и призоваха за референдум за официално обявяване на независимост на самоуправляващия се остров от Китай, предаде Ройтерс. Днешният протест е един от най-големите тази година в Тайван. Организиран е от група, наречена Формоза Алианс, основана преди шест месеца. Протестиращите са се събрали пред централата на партията на президента Цай Ингвен Демократична прогресивна партия. Отношенията с Пекин се влошиха, откакто президент стана Цай Ингвен през 2016 година. Китай подозира, че тя иска да постигне официална независимост на острова. Китай смята Тайван за своя провинция и никога не се е отказвал от употребата на сила за връщането на демократичен Тайван под контрола си, отбелязва Ройтерс. Тази година Китай засили военния и дипломатически натиск, извършвайки въздушни и морски военни учения около острова и убеждавайки три от правителствата, които все още подкрепят Тайван, да оттеглят поддръжката си. Протестиращите настояват правителството да окаже отпор на Пекин и защитават идеята за референдум за независимост, за да не бъде „погълната“ държавата им. Някои от демонстрантите днес носеха плакати, на които се четеше:“Без повече тормоз, без повече анексирания“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Хиляди призоваха за референдум за независимост на Тайван от Китай"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-7-%d0%b4%d1%83%d1%88%d0%b8-%d0%b8-4-%d1%82%d0%be%d0%b2%d0%b0%d1%80%d0%bd%d0%b8-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0/", "text": "Седем души и 4 товарни автомобила с незаконна дървесина са задържани при акция на инспектори от Регионалната дирекция по горите в Берковица и Държавното горско стопанство във Враца, съобщиха от Изпълнителната агенция по горите пред  . Нарушението е установено миналата нощ в землището на с. Градешница. Задържани са лицата, извършили незаконното действие, автомобилите, 10 куб. м дървесина и 4 моторни резачки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Задържаха 7 души и 4 товарни автомобила с незаконна дървесина"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2%d1%87%d0%b5%d1%80%d0%b0%d1%88%d0%bd%d0%be%d1%82%d0%be-%d1%81%d1%8a%d0%b1%d0%b8%d1%82%d0%b8%d0%b5-%d0%b1/", "text": "Поздравявам народните представители в парламента на Македония, които вчера приеха едно историческо решение. С него се даде начало на процедурата за конституционна промяна, след която името на страната ще бъде променено на Северна Македония. Това написа председателят на ПГ на ГЕРБ Цветан Цветанов на профила си във фейсбук по повод резултатите от гласуването в парламента в Република Македония. Вчерашното събитие бе много важна стъпка на македонската страна към присъединяването й към Европейския съюз и НАТО. Членството в двата алианса означава мир и просперитет както за Македония, така и за целия регион. Европейската перспектива на страните от Западните Балкани бе основният приоритет на Българското председателство на Съвета на ЕС и се надявам този приоритет да остане ключов по време на австрийското и румънското председателство, коментира още Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.20", "title": " Цветан Цветанов: Вчерашното събитие бе много важна стъпка на Македония към присъединяването й към ЕС и НАТО"}
{"url": "https://trud.bg/%d0%bc%d0%b0%d1%82%d0%b5%d0%be-%d1%81%d0%b0%d0%bb%d0%b2%d0%b8%d0%bd%d0%b8-%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%be/", "text": "Италианският министър на вътрешните работи Матео Салвини разпространи снощи видеозапис, на който се вижда как френската полиция връща мигранти от френската граница, определяйки това като потенциален „враждебен акт“. Франция обаче твърди, че става въпрос за нормална процедура, предаде Франс прес. Видеото, заснето вчера сутринта от жител на италианското градче Клавиер е, показва как кола на френската полиция оставя трима души и се връща обратно във Франция, на няколко десетки метра оттам. Всичко това придружено от драматична музика. „Невероятно видео! Да се разпространява възможно най-много“, коментира италианският министър в социалните мрежи. Той призова за „бързи, изчерпателни и убедителни обяснения“, определяйки случая като провокация и враждебен акт. Снощи префектурата във френския югоизточен департамент От-Алп съобщи в комюнике, че става въпрос за „процедура на отказан достъп на границата, напълно съответстваща на възприетата практика между френската и италианската полиция, както и на европейското право“. Трите лица са получили отказ да бъдат допуснати на френска територия на граничния пункт Монженевър, на 500 метра разстояние от Клавиере, а най-близкото италианско полицейско управление – в Бардонекия – е било информирано. Всяка година хиляди мигранти, опитващи се да преминат във Франция, са спирани и връщани на италианската граница. Миналата година много от тях бяха докарвани от френската полиция директно на гарата в Бардонекия, отбелязва АФП. Тези случаи на обратно връщане на мигранти представляват процедура, която е различна от случаите със стотиците кандидати за убежище, които Франция всяка година връща обратно в Италия, прилагайки Дъблинските споразумения, според които искането за убежище се подава в първата достигната европейска страна. В началото на седмицата Салвини също разкритикува френската жандармерия, която навлязла в италианска територия и оставила мигранти в гористата местност край Клавиере. В този случай Франция призна за „грешка“, обяснявайки, че жандармеристите не познавали добре района. Говорител на президента Еманюел Макрон обаче обвини италианския министър, че използва случилото се като политически инструмент. Днес Салвини обяви, че изпраща италиански полицаи да патрулират на френската граница, за да попречат на връщането на мигранти. Отношенията между Рим и Париж се обтегнаха през последните месеци, припомня АФП. Италия обвинява европейските си партньори, на първо място Франция, че са я оставили сама да се справя с мигрантската криза и с пристигналите по крайбрежието й около 700 000 мигранти от 2013 г. насам. /БТА/ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.20", "title": " Матео Салвини: Връщането на мигранти от френската граница е враждебен акт"}
{"url": "https://trud.bg/%d0%b0%d0%b2%d1%82%d0%be%d0%b2%d0%be%d0%b7-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%ba%d1%80%d0%b0%d0%b9-%d1%80%d0%b0%d0%b7%d0%bb%d0%be%d0%b3-%d0%b8-%d1%80%d0%b0%d0%b7%d0%bf%d0%b8%d0%bb/", "text": "Автовоз се обърна в река край Разлог и разпиля автомобили. Той е излязъл от пътя и паднал до река Глазне край Разлог, съобщи БГНЕС. Водачът не е пострадал, няма ударени други превозни средства. Пътният инцидент е станал към 15:40 ч. в района на изхода на с. Баня на пътя Разлог –Якоруда – Велинград. Няколко от превозваните леки коли са паднали в реката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Автовоз се обърна край Разлог и разпиля коли"}
{"url": "https://trud.bg/%d1%84%d0%bb%d0%be%d1%82%d0%b8%d0%bb%d0%b8%d1%8f-%d0%be%d1%82-%d1%81%d0%b0%d0%bc%d0%be%d0%bb%d0%b5%d1%82%d0%b8-%d0%bd%d0%b0-%d1%82%d0%be%d0%ba-%d1%81%d1%82%d1%80%d0%be%d0%b8-us-%d0%ba%d0%be%d0%bc/", "text": "За момента ще бъдат само за регионални полети до 1200 км Американският самолетен производител “Зунум”, подкрепян от далеч по-могъщия си събрат “Боинг”, ще използва френски турбини да захранване на електромотор за хибриден регионален самолет, предаде Ройтерс. Целта на компанията е първите полети да бъдат осъществени през 2022 г. Базираната край Сиатъл “Зунум” е една от няколкото фирми, които се стремят да намалят вредните емисии, шума и стойността на пътуванията с помощта на електрически самолети. Инвестициите в сектора се увеличават все повече с цел ползите от електромобилите да бъдат прехвърлени в небето. “Зунум”, която е финансирана и от инвестиционното крило на “ДжетБлу Еъруейс”, ще предложи наречения ZA10 12-местен самолет, който ще може да изминава над 1200 км, на чартърни авиолинии, частни компании и регионални превозвачи в целия свят от 2022 г. Машината ще бъде захранвана от батерии, а захранван от самолетно гориво турбогенератор ще увеличи обхвата на полета. Стойността на разработката е по-малко от 300 млн. долара в сравнение с милиардите, нужни да изкараш на пазара традиционен регионален самолет, заявява изпълнителният директор на “Зунум” Ашиш Кумар. “Това е бъдещето. Този клас летателни апарати ще замени конвенционалните на кратки дистанции”, смята той. През юни Норвегия тества двуместен електросамолет с цел начало на пътнически полети през 2025 г. Създатели на е-двигател за самолети от “Сименс” обясниха, че принципът на действие е като при “Тойота Приус” – захранван от гориво двигател в самолета задвижва генератор, изпращайки електричество до малки мотори.  ", "date": "2018.10.20", "title": " Флотилия от самолети на ток строи US компания (ИНФОГРАФИКА)\t\t\t"}
{"url": "https://trud.bg/%d1%81%d0%b0%d1%89-%d0%be%d0%b1%d0%b2%d0%b8%d0%bd%d0%b8%d1%85%d0%b0-%d1%80%d1%83%d1%81%d0%ba%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d0%ba%d0%b0-%d0%b2-%d0%bd%d0%b0%d0%bc%d0%b5%d1%81%d0%b0/", "text": "САЩ обвиниха руската гражданка Елена Хусяйнова в намеса в американските избори, включително междинните избори за Конгрес идния месец. Така Вашингтон изфабрикува причина за поредните санкции срещу Русия, посочи в изявление заместник-министърът на външните работи на Русия Сергей Рябков, предадоха световните агенции. Той отбеляза, че американските власти продължават да плашат собствената си и световната общественост с руски хакери и блогъри, като обвиняват още една руска гражданка в опит да въздейства върху американските избиратели. Американските власти повдигнаха обвинения снощи срещу 44-годишната Елена Хусяйнова за опити да влияе върху политическите процеси в САЩ, включително предстоящите избори, като част от организирана група лица. Тя е обвинена, че е работила с руския олигарх и съюзник на руския президент Владимир Путин Евгений Пригожин по намесата в различни избори, допълва ДПА. Обвинена е, че е работила по финансирането на кампании в социалните медии, целящи да се насажда недоверие към кандидатите и да се пречи на работата на федералните агенции в САЩ. Рябков каза, че няма доказателства за обвиненията. Разузнавателната общност в САЩ до голяма степен е на мнение, че Русия е водила кампания, която да окаже влияние върху резултатите от изборите през 2016 г. Води се разследване за намесата в изборите от 2016 г., което поляризира допълнително партиите в САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.20", "title": " САЩ обвиниха руска гражданка в намеса на американските избори\t\t\t"}
{"url": "https://trud.bg/%d0%b8%d0%b7%d1%8f%d0%b2%d0%bb%d0%b5%d0%bd%d0%b8%d0%b5-%d0%bd%d0%b0-%d0%b2%d0%bc%d1%80%d0%be-%d0%b4%d0%bf%d0%bc%d0%bd%d0%b5-%d0%b7%d0%b0%d0%b5%d0%b2-%d0%bc%d0%be%d0%b6%d0%b5%d1%88-%d0%b4%d0%b0/", "text": "ВМРО-ДПМНЕ разпространи ново съобщение, след като македонският парламент гласува за започване на процедурата за конституционни промени с гласовете на 8 депутати от опозиционната партия. Този път автор на изявлението е членът на Изпълнителния комитет Димитър Димовски, който каза на премиера Зоран Заев, че може да купи няколко депутати, но не и народа, предаде скопският телевизионен канал „21 ТВ“. По-рано днес стана ясно, че   онези депутати, които са гласували за промяна на името на страната на Република Северна Македония. „Горди македонци, честни македонци, където и да сте. Преминали сме през много тежки моменти, ще преминем и през този. Заев и властта са напълно делегитимирани след вчерашното насилие над демокрацията и волята на народа. Заев няма легитимност да говори за правова държава и демокрация… Не съществува демократическа правова държава, в която се отлага гласуване, докато не се съберат гласове на депутати, които са заплашени със съдебно преследване. Сега се разбра какво е било намерението им, когато образуваха дела за 27 април… Вчера бяхме свидетели на сериозни заплахи, а дори и съмнения за подкуп, с цел да мине капитулантският договор на Заев, с който се руши интегритетът на Македония. Храмът на демокрацията беше превърнат в пазар за името. Депутатите, които гласуваха вчера, ще трябва да се съобразят с народа, приятелите и роднините си… Заев, можеш да купиш няколко народни представители, но не и народа. Заев и неговите поддръжници ще разберат това много скоро. На референдума високо бе казано не, а те се решиха да отидат до край с фалшификации и насилие. Това ще бъде техният политически край. Македония ще тръгне напред, когато тази власт бъде свалена“, заяви Димовски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.20", "title": " Изявление на ВМРО-ДПМНЕ: Заев, можеш да купиш няколко народни представители, но не и народа"}
{"url": "https://trud.bg/%d0%b1%d1%80%d0%b5%d0%ba%d0%b7%d0%b8%d1%82-%d0%b8-%d0%bb%d0%be%d0%b3%d0%b8%d0%ba%d0%b0%d1%82%d0%b0-%d0%bd%d0%b0-%d0%b8%d0%bd%d1%82%d0%b5%d1%80%d0%bd%d0%b5%d1%82/", "text": "Честно казано можем да сравним преговорите за Брекзит като с това да искаш да се откажеш от интернет – можеш да го направиш, но противоречи на здравия разум – затова и буксуват на всеки етап. Това определение в кулоарите на Европейския парламент даде във вторник бившият министър-председател на Финландия и кандидат за номинацията на Европейската народна партия (ЕНП) за неин „шпиценкандидат“ на изборите догодина Александър Щуб. Въпросът към него разбира се беше свързан с очакванията му за развръзка от протичащото успоредно заседание на Европейския съвет в Брюксел и отговорът му беше точно толкова технократски, колкото може да се очаква от един финландски политик. Щуб припомни, че процесите в Европейския съюз винаги преминават през три етапа – криза, хаос и намиране на оптимално решение в последния момент, заради което всички трябва да останат трезвомислещи. Както казахме, практичен финландец. И с много точно обобщение на какъв етап се намират преговорите между Брюксел и Лондон за излизането на Великобритания от ЕС – всичко плува в море от необятен хаос! Темата Брекзит разбира се доминира разговорите в първата вечер на Съвета в сряда, когато британският премиер Тереза Мей направи изложението си пред останалите 27 европейски лидери. И продължи да е основна в кулоарите паралелно на следващите въпроси, предмет на внимание на Европейския съвет в четвъртък, след като в отговор на очакванията на мнозинството наблюдатели се оказа, че нова стъпка напред не е направена. Извънредна среща за подписване на окончателното споразумение за Брекзит идния месец няма да има, поради липса на самото споразумение. Най-вече защото без да продължава да дава алтернатива, Лондон се запъна върху договорената вече запасна клауза за границата в Северна Ирландия. Която предвижда в случай, че не се стигне до окончателно споразумение преди 29 март 2019 г., когато Обединеното кралство няма вече да е член на ЕС, тази част от него все пак да остане част от Единния пазар и Митническия съюз, за да няма формално разделителна бразда на Смарагдовия остров. Последното е и гаранция в мирното споразумение в Ирландия, което именно включва и премахването на границата между Ейре и Севера. Но в този случай ще означава поставянето на такава между Великобритания и Северна Ирландия. В крайна сметка специалното заседание на Съвета не бе съвсем „безплодно“. Тереза Мей се съгласила на отдавнашно предложение на Брюксел, че преходният период, в който ще се прилагат бъдещите отношения между ЕС и Великобритания – когато бъдат формулирани – може да бъде удължен и отвъд 31 декември 2020 г. Тук е необходимо повторното уточнение, че британският премиер предлага удължаването на периода на прилагане на хипотетичната сделка с ЕС, без да има още яснота в какво ще се състои и ще се стигне ли въобще до окончателно споразумение, по което все още не успява да се разбере с Брюксел. Реакцията от европейска страна на новината беше меко казано равнодушие. За сметка на това от другата страна на Ламанша се чу вой до небето, който отекна и до Брюксел. Предложението на което се съгласява Мей, означава удължаване на преходния период, по време на който ще се прилагат или, както е тръгнало, тепърва ще се изглаждат новите търговски отношения между Великобритания и ЕС, през което време страната все още е част от Единния пазар и Митническия съюз, но няма да е държава член и да участва във вземането на решения. И също така по никакъв начин не дава решение на ситуацията с границата в Северна Ирландия. Всичко това естествено противоречи на идеите на хардлайн-Брекзитарите в управляващата във Великобритания консервативна партия на Тереза Мей. Дори и всичко още да е само на ниво предложения. И се чу познатият звук от наточвани кинжали. Още повече, че удължаване на престоя на Великобритания в Единния пазар и Митническия съюз с преходния период отвъд края на 2020 г., ще означава страната да е поне за кратко част от следващата бюджетна рамка на ЕС 2021-2027 г. А това ще означава допълнителни вноски в бюджета на ЕС. Върху които, предвид че Великобритания вече не е формално държава член, няма да се прилага отстъпката за вноската, която Маргарет Тачър издейства преди над 30 години. И започнаха да се изваждат суми до 20 млрд. евро допълнителни средства, които Лондон ще трябва да вземе от бюджета, отделно от неустойката от близо 50 млрд. евро. Същевременно и френското, и британското правителство обявиха тази седмица, че ускоряват въвеждането на превантивни мерки за след 29 март 2019 г., в случай че не се стигне до окончателно споразумение между Брюксел и Лондон за Брекзит с уточнен преходен период и разписани етапи на прилагане – така де, сериозният подход.   Никога не е късно за белгийска бира Приятен момент съпътства специално посветената на Брекзит първа вечер на заседанието на Европейския съвет. След официалната вечеря, последвала изложението на Тереза Мей, на която британския премиер бе поканена, за да имат възможност колегите й да обсъдят чутото, германския канцлер Ангела Меркел и президентът на Франция Еманюел Макрон бяха засечени в компанията на премиерите на Белгия и на Люксембург, да отмарят с белгийска бира и пържени картофки на брюкселският мегдан „Гранд Плас“. Наблюдатели коментираха, че за вечер, посветена на Брекзит, Меркел и Макрон са прекарали пет пъти повече време за отмора, отколкото е продължило близо 20-минутното изложение на Тереза Мей, от което веднага е станало ясно, че и този път нищо няма да излезе от разговорите.", "date": "2018.10.20", "title": " Брекзит и логиката на интернет\t\t\t"}
{"url": "https://trud.bg/%d0%b1%d0%b0%d1%88%d0%bc%d0%b0%d0%b9%d1%81%d1%82%d0%be%d1%80%d1%8a%d1%82-%d0%bd%d0%b0-%d1%82%d1%83%d1%80%d1%81%d0%ba%d0%b0%d1%82%d0%b0-%d0%ba%d1%83%d1%85%d0%bd%d1%8f-%d0%bc%d0%b5%d1%85%d0%bc%d0%b5/", "text": "Мисля, че е много опасно да се бъркаме в гените на продуктите. На нас ни трябва много, много повече време, за да разберем какво се случва с организма ни, когато употребяваме такива продукти В битието на всеки един народ и всяка една държава има опорни точки, без които не може. Една от тях е неговата история. Делегацията на Европейския съюз в Турция се опитва през последните години да подпомогне проекти, свързани със съхраняването и популяризирането на тези ценности. „Културно и кулинарно наследство“ е последната програма, представена пред медии от цяла Европа. Това е добър повод да се поговори с най-разпознаваемия мастършеф на Истанбул – Мехмет Гюрс, чийто ресторант „Микла“ тази година е под номер 44 в класацията на най-добрите ресторанти в света. Интересен факт е, че мениджърът на „Микла“ е от Шумен, а най-добрият барман – от Търговище. – Турската кухня пази кулинарните традиции от римски и османски времена. Възможно ли е да има нещо ново в нея?  – Най-лесният отговор е: да, може, но много трудно. Трудно е да променяш нещо, което се е съхранявало със столетия и където отношенията към ястията винаги трябва да бъде консервативен. Лично аз не се оплаквам от това, въпреки че приготвям съвременни ястия. Хората в Турция са горди с традиционните хранителни продукти и ястия и затова в съвременната кухня, особено при младите шефове, се забелязва тенденция към опростяване на тези традиционни храни. Те се опитват да усъвършенстват вековните рецепти, може би да ги опростят, може би да ги направят по-лесно приложими в ресторантите. Традиционният начин на приготвяне на храна в Турция изисква много време и са били приготвяни от жените в домашни условия, а уменията са се предавали от поколение на поколение. Днес, когато младите готвачи се появяват на сцената, те трябва да решат как да направят рецептите по-простички, а ястията по-малко мазни, по-малко сладки, както, ако бъда честен, се случва навсякъде по света. – Какво точно се променя в рецептите? – Днес хората свързват турската храна с месото – кебапът е първото нещо, което ти идва на ум, когато говориш за турската храна. Това е така и днес, но месото изпълва османската трапеза много късно. В миналото – у дома и навън, хората са се хранили с много зеленчуци, с боб, грах, нахут. Месото е присъствало повече като добавка, като екстра. Много по-късно месото измества растителните продукти. Днес все повече хора осъзнават, че да се яде само месо не е най-добрият начин на хранене и започват да връщат зеленчуците, зърнените храни, бобови култури в менюто. Аз обожавам кебапите, но гледам да се храня по-балансирано. – Мислите ли, че хората лесно биха променили лесно хранителните си навици? – Не е лесно разбира се да се промениш. Аз обожавам големите пържоли, много месо, много захар, но разбирам, че това не е добре за мен. Дали съм склонен да се променя? Трудно. Дали го правя? Да. – Откъде се снабдявате с продуктите във вашите ресторанти? – Начинът, по който се снабдяваме, е може би малко различен от начина, по който го правят в традиционните ресторанти, където когато ти трябва нещо, вдигаш телефона на снабдителя и му казваш, че ти трябват две кила от това, три кила от онова. Ние създаваме отношение с нашите доставчици. Работим с няколкостотин фермери в Анадола, но също и в Тракия и в зависимост от климатичните особености на сезона и региона, търсим най-доброто качество. Ако лятото е сухо на едно място, купуваме доматите от друго място. Например от единайсет години работим с едно и също семейство от Анадола, което произвежда черници. Спокойно мога да кажа, че това са най-добрите черници в света. За да купуваш такова качество от такива ферми, е нужно да поддържаш много добри, приятелски отношения. Затова те може да ни се обадят в два часа сутринта и да кажат „Сега черниците са страхотни, трябва да дойдете да ги вземете“ и ние се качваме на колата и караме седем-осем часа, за да ги доставим. Ако им кажем „Не може ли утре?“, те ни отвръщат „Не, не точно сега са перфектни. Сега трябва да дойдете, преди да изгрее слънцето!“ – Какво мислите за генетично модифицираните храни? – Аз не ги приемам като храни. Мисля, че е много опасно да се бъркаме в гените на продуктите. На нас ни трябва много, много повече време, за да разберем какво се случва с организма ни, когато употребяваме такива продукти. Големите компании, които произвеждат ГМО, ни убеждават, че са тествали тяхната продукции в продължение на десет или двайсет години. Това абсолютно не е достатъчно. Цял един човешки живот не е достатъчен, когато става въпрос за храни. Сто години не са достатъчни. Петстотин години не са достатъчни, за да се разбере как променената генетика действа на хората, на почвата, на климата, на храната. Аз не съм против напредничавите идеи, против науката, но да промениш природа, която е такава от хиляди години, в толкова кратък период от време, може да бъде много опасно. – На мен от турската кухня любимо ми е „акчабат кюфте“. Какво толкова специфично може да има в едно кюфте, че да има собствено име? – Навсякъде в Турция имат традиции и вкусове, които са различни. В едно кюфте зависи какви подправки слагаш, какви са пропорциите между различните видове месо. Всичко може да бъде различно и затова има и „акчабат кюфте“, и „текирдаг кюфте“. Едните обичат повече пикантно овкусеното месо, други – не. – Какво мислите за диетите и за лекуването чрез глад? – „Да се лекуваш чрез глад“ е изречение, което само по себе си отговаря на въпроса. Ако известно време не ядеш, просто ще умреш. Това е толкова просто, че няма къде повече. Дали обаче трябва да осъзнаем, че храната може да лекува? Да. Каква храна ядем, от какви места са продуктите – всичко това има огромно значение за здравето ни. Вярвам и в модерните диети, които се появиха през последните години, които са свързани с начина на хранене, с начина, по който правим менюто си. – Вие пристигате от Швеция. Какво е това, което може да се привнесе от шведската в турската кухня? – Двете страни са коренно различни. Във всичко – климат, кухня, социален живот, религия, манталитет. В едно нещо обаче са много близки – хората и тук и там живеят в хармония с природата. Може би не тук в Истанбул или в Хелзинки, но ако отидете в провинцията, ще видите, че хората са в симбиоза с природата. Хората живеят естествено. Ако отидете дори и в големите магазини в Истанбул, ще видите, че се продават много празни буркани и капачки за тях. Това показва, че дори и да живеят в апартаменти, хората сами си правят консерви – кисели краставички, туршии, лозови листя, доматени пюрета, пасти, компоти и какво ли още не. Това е част от традицията да се консумира натурална храна. Така, че, ако се сравнява Скандинавия с Турция, в тази област те са много близки. Ако говорим за манталитет – нямат нищо общо. Тук в Турция всичко е екстремно. Когато хората се карат – могат да си крещят, да се бият. Когато вечер празнуват, могат да крещят, да пеят, да бъдат много шумни. Тук лютото е много люто, сладкото – много сладко. Ако погледнете на север всичко е много по-монохромно. Но в същото време през уикендите може да видите страшно много хора, които са сред природата. Дали търсят гъби, дали ловят риба – хората от севера обичат да са в едно с природата. – Добре, при такава силна традиция тук, какво може да бъде предизвикателство за вас? – Най-трудно е да поддържаш креативността си. Защото е лесно да караш по течението. Когато имаш прекрасен, вкусен домат, единственото нещо, което трябва да направиш, е да разрежеш домата и може би да прибавиш малко сол и зехтин. Така се омързеляваме. В началото се опитвах да правя много луди неща в кухнята, но с времето се промених и все повече и повече се опитвам да опростявам нещата. Ако бъда честен с вас, това е по-трудното. – Какво е най-важното за една храна? – Трябва да се прави от добри хора. Ако един фермер не е добър като човек, то няма начин да се отнася добре с почвата, с животните, с растенията. Да си фермер е едно от най-трудните неща. Тези хора, които произвеждат черниците, за които ви казах преди малко, пострадаха много тази година от градушки и бури. Загубиха почти цялата си продукция, но те продължават да гледат на природата с уважение и да отглеждат всичко с любов. Същото се отнася и за готвачите. Не можеш да бъдеш лош човек и храната да бъде добра. Нашият гост  Мехмет Гюрс е роден във Финландия в смесено семейство. Майка му е шведка, а баща му – от Турция. Израства в Стокхолм. Осем години учи кулинарно майсторство в САЩ. В средата на 90-те се връща в Турция, където остава и до днес. Там открива първия си ресторант, става водещ на кулинарни предавания в турски телевизии и се превръща в най-разпознаваемия мастършеф в страната. Днес компанията му „Истанбул – напитки и храни“ притежава няколко заведения, като върхът на черешката е ресторант „Микла“, който от години е в Топ 100 на най-добрите ресторанти в света.", "date": "2018.10.20", "title": " Башмайсторът на турската кухня Мехмет Гюрс пред „Труд“: Лош човек не може да приготвя хубава храна"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b2%d0%be%d0%b1%d0%be%d0%b4%d0%bd%d0%b8%d1%8f%d1%82-%d0%bf%d0%b0%d0%b7%d0%b0%d1%80-%d0%b8-%d0%ba%d0%be%d0%bd%d0%ba/", "text": "Санкциите срещу държавите са прътът в колелата, който спира и променя конкурентоспособността на бизнеса и страните, където има такива. Това каза премиерът Бойко Борисов по време на откриването на Четвъртата среща на местните лидери на страните от Инициативата „16+1“. „В Брюксел на срещата на върха ЕС – Азия, бяха очертани огромните възможности, които има нашия пазар във всяко едно отношение. В същото време сме в условията на санкции от САЩ към Китай, към Русия, от ЕС към Русия и на вчерашната среща в Брюксел наред с оптимизма, имаше и много песимизъм, защото ако приемем, че свободният пазар, конкурентоспособността са движещите сили за един успешен бизнес и сътрудничество, санкциите са точно пръта в колелата, който спира и променя конкурентоспособността на бизнеса и страните където има такива“, каза Борисов. По думите му излизането на САЩ от споразумението за климатичните промени също не е еднозначен акт и за съжаление природата всеки ден ни напомня, че промените в климата са факт. „Това, което днес е в Испания, наводнения, суши, земетресения, цунамита и това е също една причина за миграционната вълна, която върви в света. Така че светът като цяло трябва да положи огромни усилия. Новата епоха – цифровизацията, която върви във всички посоки, във всички области и сфери, води след себе си необходимостта от съответната киберзащита, борба срещу киберпрестъпленията“, каза премиерът. Той обясни, че два дни е бил с китайския премиер в Брюксел. „Така ни бяха поставили, че с канцлера Меркел, него и аз бяхме в една група. Имахме възможност по всички тези теми да си спомним и това, което в София на срещата правихме. Той остана на среща с краля на Белгия и от негово име помоли да ви поздравя на днешния форум на местните власти“, допълни още Борисов. Когато междуправителствените отношения са добри, инвестиционните намерения и подготовката за тези инвестиции зависят пряко от местнтата власт. Това каза премиерът Бойко Борисов по време на срещата. „30 града мисля, че има побратимени с китайски общини и наши, само не ме карайте да ги изброя всичките. Ще се затрудня. Това е похвално, защото местните власти са моторите и най-лесно, когато междуправителствените отношения са добри, инвестиционните намерения, терените, подготовката им, възможността след това тези инвестиции да се развиват пряко зависи от местната власт“, каза премиерът. „Живеем в много тревожен свят. Напрежението, витаещо в Брюксел и желанието на всички от Европа и Азия беше да се постигнат за в бъдеще по-добри резултати, но много труд, много работа още предстои на всички и тук не бива да пропускаме върховенството на закона, правата на човека, свободата на медиите“, допълни още премиерът. „Теми много и важни. Но позволете ми накрая още веднъж да благодаря на китайската страна. Догодина честваме 70 години от дипломатическите ни отношения, така че ще имаме още поводи за срещи, разговори, пожелавам успех на местната власт, на бизнес форума днес, както нашият скъп гост каза – отношенията между Китай и България никога не са били по-добри“, допълни Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Бойко Борисов: Свободният пазар и конкурентоспособността са движещите сили за един успешен бизнес и сътрудничество (СНИМКИ и ВИДЕО)"}
{"url": "https://trud.bg/%d1%85%d0%b8%d0%b1%d1%80%d0%b8%d0%b4%d0%bd%d0%b0-%d0%b2%d0%be%d0%b9%d0%bd%d0%b0-%d0%b2%d1%8a%d0%b2-%d1%84%d0%b0%d0%b7%d0%b0-%d0%bd%d0%b0-%d0%be%d1%81%d1%82%d1%80%d0%b8-%d0%bf%d1%80%d0%be%d0%b2%d0%be/", "text": "Войната вече е в самия англоамерикански Запад, в САЩ трещи идиотска крамола за и против законно избрания президент, във Великобратия дими брекзитът  Според „Уолстрийт джърнъл“ вицепрезидентът на САЩ Майкъл Пенс фактически е обявил втора студена война, този път на Китай. Вече се води една такава с Русия под названието хибридна. В интервю за Си Би Ес президентът Доналд Тръмп заяви, че „никой не се отнася към Америка толкова зле, колкото ЕС“. И още, че „Китай представлява по-голяма заплаха за САЩ от Русия от гледна точка на намеса в избори“. Студената война на англо-американската империя във вид на хибридна се разраства, обектите й за неприятелско въздействие стават все повече. Обозначени са за виновни и подлежащи на санкции по различни причини. Русия – по геополитически, затова натискът е всестранен и особено провокативен. Виновна е, защото съществува и с оглед на оцеляването си се съпротивлява. Има огромни богатства, но не ги дава без пари. Организира и други за общ отпор. Китай стана непоносим главно по икономически и идеологически причини. Инициативата „Един пояс, един път“ не им харесва, „Дипломацията на дълговете“ ги дразни, внедряването в индустрията на най-нови технологии ги вбесява. Управлява компартия. Самолетоносачите и подводниците им стават повече, в космоса мощно напират, все по-надълбоко проникват в Щатите вместо в Сибир… Та понеже репресират уйгурите и тибетците, трябва да ги репресира чичо Сам! Иран е обявен за хронично лош, тъй като не го харесват Израел и Саудитска Арабия. На всичкото отгоре има и геополитическа стойност, особено опрял гръб в Русия и взаимодействащ икономически с Китай. Затова обвиниха Иран в участие в „злонамерена дейност“, скъсаха договора за дружба с Иран, отказаха Протокола на Международния съд на ООН и въвеждат нови санкции. Били единственият начин „да се сложи край на подкрепата на тероризма, на програмите за изграждане на ракети и други подривни действия, осъществявани от иранския режим“. Турция стана виновна, тъй като упорито се съпротивлява срещу израелския мерак за създаване на независим Кюрдистан и отиде на общи действия с Русия и Иран в Сирия и другаде в Близкия Изток. Опъна се президентът Ердоган, не успяха да го ликвидират чрез военния преврат, че после глобалистично да разпаднат и тази страна. Сега Израел е опасно за него претоварен да изпълнява задачи, които доскоро се реализираха от Турция. Затова й създават сериозни финансово-икономически проблеми, които в Анакара нарекоха „икономическа война“. Евросъюзът е обявен за крив, вече и злонамерен, защото опитва да се съпротивлява срещу очевидното намерение на Вашингтон да го накара да плати голяма част от сметката по воденето на англоамериканската студена война с останалия свят. Поддържането на световната хегемония е много скъпо начинание, съпроводено е с причиняването на разнообразни ощетявания и неправди спрямо все повече страни по света. С нарастването на съпротивителните сили на подложените на потискане и ограбване става още по-скъпо, тъй като те логично се съюзяват за отпор. Неизбежно е, особено когато се премине границата на търпимост спрямо разнообразните форми на насилие, острите провокации и диктата за поддържане на хегемонията. Но самата логика на имперското поведение води до тези ефекти. Тогава ще нарушаваме всички правила, ще пренебрегнем подписани договори, ще им покажем кой е Шефът, у кого са хлябът и ножът, кой държи в ръка голямата тояга! Още в началото на 1999 г. писахме в „Монитор“, че новият световен ред няма да издържи диктата на един хегемон, но той няма да се откаже от това намерение. Толкова по-скъпа ще бъде цената на неизбежния провал. Войната вече е в самия англоамерикански Запад. В САЩ бучи и трещи идиотската крамола за и против законно избрания президент, дими брекзитът и във Великобратия, доколкото й е останало величие. Остро е нужно напрежението да се изнесе навън. Започнаха с войната на НАТО за разпад на Югославия. Днес шефът на пакта Столтенберг се излага да твърди, че бомбардирали сърбите за тяхно добро. Към 2006 г. по данни на „Пю Рисърч Център“ имащите положително отношение към САЩ слизат във Франция от 62% на 39%, в Германия – от 78% на 37%, в Испания – от 50% на 23%, дори във Великобритания от 83% на 56%. Ужас! А през 2017 г. сондаж на „БиБиСи Уърлд Сървис“ показва, че само в 4 страни в света по- голямата част от населението гледа на САЩ положително. Великобритания, Мексико и Канада не са сред тях. Дотам доведоха принудителните с оглед крайната цел ходове. Правени в контекста на разбираемата за всички линия на поведение: „Ще ви принудим да правите каквото ви наредим, като покорно приемете, че сме богоизбранци!“. Ще наказваме несъгласните както и с каквото можем; ще манипулираме ежечасно чрез достъпните ни информационни канали; ще сблъскваме противниците си за взаимното им изтребване, ще претопяваме народите в общ „котел“ до пълно обезличаване и разпрашаване до ошашавени индивиди, ще разделяме, за да ви владеем. Това е посланието на актуалния чичо Сам, така националноотговорните политици по света разшифроват действията му. По отношение на главните противници на хегемонията Китай и Русия се реализират четири основни стратегии: въвличане за санкции срещу тях на страните от ЕС, Япония и още няколко силно зависими държави; демонстрации на сила, безнаказаност и грубо неспазване на договори и общоприети правила; приписване на двете намерения и действия, които всъщност са присъщи на САЩ и НАТО. Към тези действия спрямо всички останали се добавя прокарване навсякъде и с всички средства на неолиберализма като единствена идеология; на лъжливата демокрация като единствено приемлива форма за управление; налагане на долара като единствена резервна валута. В различен обем същите практики се прилагат и в самите САЩ, и в другите четири англо-саксонски държави от същинския Запад – Великобритания, Канада, Австралия и Нова Зеландия. Може навсякъде драстично да им се смъква рейтингът, но ще добавят от същото още повече. И ще продължават с увеличаване и изостряне на провокациите до получаване на твърд отпор, друго нямат за отстояване на остатъците от световното си господство. Така засега успешно парират намеренията и първите опити на президента Тръмп за каквато и да е промяна в посока на признаване на очевидния геополитически факт – еднополюсният свят отминава в историята и е много по-разумно това да не доведе до унищожителна световна война. Вътре в страните от същинския Запад е разломът, напрежението от вътрешните люти борби опитват на всяка цена да изнесат навън. Затова е истеричното бесуване в САЩ срещу Тръмп и хакерите от Русия и Китай. Социалните мрежи вече са се обърнали срещу своите граждани. Ако през август. Фейсбук блокира над 650 руски и ирански акаунти, неотдавна в САЩ са блокирани над 800 профила, били разпространявали „лъжливо и дезинформиращо съдържание“. Пол Чел, от когото Зукерберг краде идеята за социалната мрежа, твърди, че той сътрудничи на спецслужбите. Fox News съобщи, че легендата за „наговарянето на избирателния щаб на Тръмп с Русия била подготвена още през 2016 г. Списание New York Magazine пише, че тези обвинения трябвало да лишат Тръмп от възможността да оспори победата на Клинтън. Възможно е и Русия да е опитвала въздействие върху изборите в Щатите, но със сигурност по-активно се е намесвал Китай, многократно повече Саудитска Арабия, да не говорим за още по-заинтересувания Израел. И във Великобритания набиват очевидни нелепости за руски отровители на Скрипал и дългата ръка на несъществуващите КГБ и ГРУ МО. Измислици в стил „Потьомкински села“, „Павлик Морозов“ и „Голодомора в Украйна“. Такaва фейкпродукция срещу геополитическия си противник там произвеждат поне от 200 години. Но в Източна Европа почти никой не търси за информация ВВС. В западния ЕС доста граждани им хващат вяра, фейковете там се появяват едновременно в няколко страни и се разпространяват в още някои. Враждебните нюанси в пропагандата неизбежно води до враждебно поведение и със сигурност води до враждебни реакции. В миналото така неведнъж се е стигало до големи войни. Напрежението се предава и нараства към и във всички страни в НАТО и ЕС, забелязва се и у нас. Натискът да се включваме по-активно в кампаниите срещу Русия, Китай, Иран и други страни се долавя все по-широко, което крие за България сериозни рискове.                ", "date": "2018.10.20", "title": " Хибридна война във фаза на остри провокации\t\t\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%b8%d1%82%d0%b5-%d1%89%d0%b5-%d0%b7%d0%b0%d1%89%d0%b8%d1%82%d1%8f%d1%82-%d0%be%d0%bf/", "text": "„Институциите действат според закона. Осигурена е гаранция за депутатите от опозицията и техните семейства, че те ще реагират бързо на всяка закана“, заяви македонският премиер Зоран Заев във връзка с информациите, че  , които гласуваха „за“   ще бъдат тормозени от своите съпартийци, предава македонската „Нова ТВ“. Заев честити специално на всички депутати, които гласуваха в полза на промените в Конституцията. По неговите думи, те са поставили „интересите на държавата над партийните интереси, въпреки ненужният политически натиск от страна на тяхното политическо ръководство“. Що се отнася до депутатите, срещу които текат съдебни процеси, премиерът заяви, че съдебните инстанции ще продължат с делата и подчерта, че няма никакво намерение да се бърка в работата на съда. „За мен всички депутати са невинни, докато не се докаже противното“, уточни той. На въпрос, дали е имало депутати, които са се съгласили, а после не са гласували „за“, Заев отговори: „Да, имаше“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.20", "title": " Зоран Заев: Институциите ще защитят опозиционните депутати, които гласуваха „за“ конституционните промени"}
{"url": "https://trud.bg/%d0%bc%d0%b5%d1%87%d1%82%d0%b0%d1%82%d0%b0-%d0%bd%d0%b0-%d1%84%d1%80%d0%b8%d0%b7%d1%8c%d0%be%d1%80%d0%ba%d0%b0%d1%82%d0%b0/", "text": "Америка е страната на неограничените възможности, което се доказва за пореден път от автомобила на снимката – Mercedes G 500 4×4 . Със своята (изключително) висока позиция на седене, добър поглед над пътя, голям багажник и богато оборудване за безопасност, това е идеалната дамска кола в Щатите. Отива й дори розовият лак, в който е боядисана от своята собственичка. Тя е стилистка (разбирай – фризьорка) и притежателка на преуспяващ салон в Помпано Бийч, Флорида. Като специалистка по разкрасителните процедури въпросната дама е напудрила германския „звяр“ в любимия си розов цвят за маникюр. Автомобилното „чудовище“ е качено върху 24-инчови розови джанти на Forgiato, върху които са монтирани офроуд гуми с диаметър 37 инча по външния ръб. Явно госпожата иска да гледа много отвисоко останалите участници в движението или има сериозни намерения да се впусне в приключения по тежки терени. Нейната G класа е оборудвана с портални мостове и три блокируеми диференциала, благодарение на които е възможно да се преодолява тежък офроуд и безпроблемно да се прекосяват водни препятствия с дълбочина 1 метър. Под розовия преден капак работи бензинов двигател V8 с обем от 4,0 л и двойно турбо пълнене, който генерира мощност 420 конски сили. Фризьорката не е оставила своя „отпечатък“ върху силовото предаване и то е стандартно за модела. Огромните джанти и гуми увеличават допълнително пътния просвет над 50 см. За сбъдването на розовите си сънища собственичката на фризьорския салон е платила сериозна сума, тъй като базовият вариант на този автомобил струва от 230 000 евро нагоре.", "date": "2018.10.20", "title": " Мечтата на фризьорката\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%80%d1%83%d0%bf-%d0%bd%d0%b0-%d0%bc%d1%8a%d0%b6-%d0%ba%d1%80%d0%b0%d0%b9-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81/", "text": "Полицейски служители на ОДМВР-Благоевград работят по установяване на причините за смъртта на мъж на 57 години от село Вълкосел. Това съобщиха от пресслужбата на ОДМВР-Благоевград. Около 04.40 часа на 20 октомври 2018 г. в Районно управление на МВР-Гоце Делчев е получен сигнал за това, че в района на фурна за хляб в село Вълксел, община Сатовча е намерен починал 57-годишен мъж от селото. За случая е уведомена Окръжна прокуратура-Благоевград. Причините за смъртта на мъжа са в процес на установяване.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Откриха труп на мъж край благоевградското село Вълкосел"}
{"url": "https://trud.bg/%d0%bc%d0%b0%d1%84%d0%b8%d1%8f%d1%82%d0%b0-%d0%ba%d0%b0%d0%ba%d1%82%d0%be-%d0%b0%d0%bd%d0%b8-%d0%b7%d0%b0%d1%80%d0%ba%d0%be%d0%b2%d0%b0-%d1%8f-%d0%b2%d0%b8%d0%b4%d1%8f/", "text": "Кой е на далавера да ходим с отвинтени глави и да не виждаме ясно от пушилката и мътилюгата? Книгата би могла отлично да изиграе ролята на скрипт при заснемане на сериал – зрелищен, разтърсващ и несравнимо по-автентичен от холивудските Представянето на книгата е на 22 октомври, понеделник в клуб “Сити стейдж” в подлеза на НДК от 18.30 ч. Още от времето в което трупах трудов стаж в пресцентъра на МВР знам, че вгледа ли ти се Анна Заркова, ще последва нещо за което не си подготвен. Като звъннеше в пресцентъра да пита нещо или да търси за интервю някой я от политическите, я от оперативните функционери на системата, на нас ни се изопваха физиономиите. Само тя си нямаше прякор и не беше обект на вътрешноведомствен хумор. Нито на добронамерен, нито на по-язвителен. Ани вече беше институция. Тогава и медиите бяха по-различни и МВР пикчърс не се беше наложило като продуцент на кино-документални баталии. Всичко бе някак по на местата си, не че съм против промените или опазил Бог от реформите! Напротив! По стъпките на тези реформи Ани в своята книга като айляците от радичковия Януари ни повежда и пита за Петър Моторов, който – досущ като реформата в съдебната система и МВР, уж аха да дойде, но идва само празната шейна и носи по един умрял вълк. Сетих се за зимната притча сигурно покрай едно напомняне, с което започва книгата на Ани, че идва поредният Десети ноември, а нали го честваме като особено важен ден. Като новия Девети септември едно време, само дето сега е по-студено – инак приказките в кръчмата пак край нямат. Сега за книгата. Тя би могла отлично да изиграе ролята на режисьорски скрипт при заснемане на сериал – зрелищен, разтърсващ и по-важното – несравнимо по-автентичен от холивудските, посветен на жизнеността и разцвета на мафията в една държава, която се стопява със скоростта на бучка лед на августовски припек. На 630 страници е разписана такава антиутопия с елементи на гангстерски трилър, че героите, барабар с истинските им имена, местообитанието им, описанието на външността и нрава им, нямат никаква необходимост от художествено изкусуряване. Тази книга е огледало, безпощадно отразяващо последствията от киселината, лисната в лицето на човека с лице. Книга, която ни съобщава, че е настъпило времето на поголовното обезобразяване, което няма намерение да си ходи. Тази книга е наръчник за всеки, загубил ориентир в професията, как се създава здрава, професионална, талантлива разследваща журналистика. Тя е пример за добросъвестна документалистика, за публицистична находчивост и стилистичен блясък. Учебник е също така. Учебник по автентична история на България от периода на т.нар. преход. Както и акуратна справка за разрухата в сферата на социалния, икономически, политически и културен живот с елементи на дълбок народопсихологизъм и антропологичини препратки. И белетристика е. Защото въпреки фактите, цифрите, процентите, статистически прецизните илюстрации на твърденията, разказът е в първо лице и е субективен до степен на пълно поемане на отговорността за всичко, причинено на читателя. А това, което читателят следва да изживее е ни повече, ни по-малко събуждане от мозъчна смърт в съчетание с дефибрилация. Ани ни подрежда очевидностите и причините и като един нежен Вергилий ни повежда през кръговете или казано на по-модерен политически език обръчите от зависимости и обвързаности, от причинно-следствените уродства на правните и законотворчески абсурди. Как е възможно да сме се примирили с факти, за които медиите са ни разказали в някакъв момент, се пита човек след като поднесени, вече анализирани и осмислени от проникновения ум на истински разследващия на дедуктивно подхождащия, осъзнаваш, че медиите се ръководят вече не от принципа “всяко чудо за три дни”, а “от ден до пладне” и са свели ангажимента си до констатация и безпаметно преследване само на прясна следа. На мен лично тази книга ми се отрази много зле. Прочетох я за две нощи и нямам мира. Нямам и отговор на въпроса защо стигнахме до тук? Как им позволихме? Ани обаче не спира до обилното предоставяне на доводи и факти, тя предлага и рецепти. Те някак органично следват логиката на разсъжденията и следват алгоритъма на фактологията. Не е сложно да се решат привидно оплетени ситуации, както в правния мир, така и в живота помежду ни, в отношенията ни на човеци, но явно е угодно някому да сме стегнати във възела. Cui bono? Както се пита в римското право. Кой е на далавера да ходим с отвинтени глави и да не виждаме ясно от пушилката и мътилюгата? Анна Заркова споделя директно от папките, файловете в ума и сърцето си, страниците на вестник “Труд” и тайните от срещите и изтръгнатите /тя ни разказва дори как/ откровения. Бях си обещала че няма да се увличам да цитирам авторката, но не мога да се сдържа да не напомня едно нейно интервю, видяло разбира се бял свят преди време, но забравено като вчерашния вестник и като обещанията за ликвидиране на корупцията от десетките заслужили и народни борци, преживящи на завет благините от същата тази така омразна им напаст. Думите са на антимафиот от Калабрия, който трийсет години диша във врата на най-страшната мафиотска структура в Италия. На въпроса на Ани как се става такъв решителен опонент на Октопода, човекът с пепитено сако и гладко обръсната брада отговаря кротко: “Аз в моя живот се ползвам от една голяма привилегия – да не се продавам никога, на никаква цена. Свободата е в главата на човека. Аз съм свободен, защото никога не съм приел подаръци или постове от политиците.Свободен съм, защото никога не съм поискал нищо за себе си, моите искания са само за други хора. Иначе щях да бъда зависим. За да успееш, трябва да промениш правилата на играта. Това може да направи само политическата класа. На българските си колеги казвам – да имат кураж. Да са по-смели, да се заобиколят от честни хора. Дори в офиса, дори чиновникът, който им прави фотокопията, трябва да е честен човек. За да не излизат новини от прокуратурата. – Това ли е всичко?  – Че какво повече от това? Трябват ви честни хора в политиката, прокуратурата и съда. Ако нечестните преобладават, променете това.” Кратко и ясно, не ли? Трябват Човеци. Смели и порядъчни. Пиша тази дума “порядъчни” и си давам сметка колко е излязла от употреба и как е неуместна. Тази книга е удар и в мордата на журналистиката, лигавеща кокалите от масата на големците. Плесница във физиономията на наведената да събира грантаджийски подаяния модерна наследница на Пишурката. Да се туриш по-долу от делото, заради работата и служенето и да и я пратиш по дявола болката, защото то, живеенето няма друг смисъл. Благодарим ти, че ни го напомни, Ани!   Слепота по невнимание Слепотата по невнимание – това е неспособност да се забелязва ясно различим обект или събитие в момент, когато вниманието ви е заето от други обекти и събития. Най-известният в тази сфера е експериментът с “невидимата горила” на Даниъл Саймън и Кристофър Шабри, които изследват т. нар. когнитивна слепота. За целта провеждат следния експеримент: разделят на два отбора – бял и черен – играещите на терен, които си подхвърлят топка. Публиката трябва да следи и да брои пасовете. Докато противниците си разменят топката, на терена се появява горила. Между 50 и 75% от наблюдаващите не забелязват появата на огромната маймуна. Методиката се нарича още “изследване на мъртвата зона”. Оказва се, че малцина развиват способността да виждат, когато вниманието им е ангажирано с непрестанно променящи се номера на манежа. Още по-трудно е когато си обитател на цирк, както Ани Заркова определя действителността ни през последните вече почти трийсет години. Да се управлява “мъртвата зона на внимание” е трудно. Единственият ефективен начин е нарочно да се насочи вниманието на човека към точката, в която трябва да гледа. Тогава “мъртвата зона” се превръща в център. Така твърдят учените. Така постъпва и Ани. Забива в центъра на широко затворените ни очи цялото безумие. Белким след тези повече от 600 страници безспорни доказателства проумеем, че сме под шапитото не на Карабас Барабас а на реални дейци от задкулисието.            ", "date": "2018.10.20", "title": " Мафията, както Ани Заркова я видя\t\t\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%bd%d0%b0-%d1%84%d0%be%d1%80%d1%83%d0%bc%d0%b0-161-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be/", "text": "„България отдава голямо значение на свързаността с Китай. Днешният форум в София създава нови предпоставки за нови партньорства“. Това заяви Лиляна Палвова при откриването на Четвъртата среща на страните от Централна и Източна Европа и Китай – 16+1 в София днес. Павлова отбеляза, че форумът в НДК представлява продължение на постигнатите резултати на срещата 16+1 от юни в София. На днешната среща министърът на българското европредседателство очаква да се развият партньорските взаимоотношения в областта на енергетиката, културата, селското стопанство, туризма и демонстрационните паркове. На срещата в София присъстват над 700 делегати от България и Китай. Форумът продължава през целия ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Лиляна Павлова на форума „16+1“: България отдава голямо значение на свързаността с Китай"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d0%b0-%d1%84%d0%be%d1%80%d1%83%d0%bc%d0%b0-161-%d0%ba%d0%b8%d1%82%d0%b0%d0%b9%d1%81%d0%ba%d0%b8%d1%82%d0%b5-%d1%82%d1%83%d1%80/", "text": "Китайските туристи в София заемат 13-о място и са се увеличили с 29%. Това каза кметът на София Йорданка Фандъкова по време на откриването на Четвъртата среща на местните лидери на страните от Инициативата „16+1“ . Фандъкова обърна внимание, че София е град с хилядолетна история и много богато културно-историческо наследство. „Древна Сердика, както се е наричал нашият град, която император Константин Велики нарича свой Рим, е пресечна точка на основни европейски коридори. За това през последните години инвестираме в разкриването и експонирането на богатото културно-историческо наследство. София стана все по-привлекателно място за туристи и е на трето място сред европейските градове, регистрирали най-голям ръст на туристите в периода 2009-2016 г. от 9,4%. Общо 15% е ръстът на чуждестранните туристи за миналата година – 2017 г. За първите девет месеца на тази година, увеличението на чуждестранните туристи е с 6%. Туристите от Китай заемат 13-о място, като увеличението е чувствително с 29%. Искрено се надявам, че нашите партньорства, срещи като тази днес, ще допринесат за непрекъснатото увеличаване на туристите в града“, допълни кметът на столицата. Тя отчете, че София се е наредила в топ 10 в откриването на стартъп компании и е притегателен център за все повече световни лидери в IT сектора“, посочи кметът на София. Фандъкова обясни, че София заедно с Югозападния регион е сред десетте най-добре представящите градове в Европа. „Убедена съм, че тези успехи на града се дължат основно на няколко фактора – наличието на високо образовани хора, които работят тук, инвестициите в публичната инфраструктура, развитието на икономиката и иновациите“, допълни още Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Фандъкова на форума „16+1“: Китайските туристи в София са се увеличили с 29%"}
{"url": "https://trud.bg/%d0%ba%d1%80%d0%b8%d1%81%d0%ba%d0%be-%d0%b3%d0%bb%d0%b5%d0%b7%d0%b8-%d1%86%d0%b2%d0%b5%d1%82%d0%b8-%d0%b2-%d0%b4%d1%83%d0%b1%d0%b0%d0%b9/", "text": "Рапърът и приятелката му се изрусиха Криско и приятелката му Цвети решиха да си вземат почивка от работните ангажименти след края на летния сезон и отскочиха до Дубай. Рапърът очевидно е решил да се реваншира на танцьорката за постоянното си отсъствие и я глези с най-скъпите хотели и ресторанти в Арабските емирства. Изненадващо преди да замине Криско реши да последва Цвети, която скоро премина в лагера на блондинките и си изруси косата. Феновете дори се шегуваха, че й е останало от боята и рапърът решил да я оползотвори. Дамската част от последователите му одобриха новия му имидж, но мъжката е по-скоро потресена. Относно Цвети няма спор – русото определено й отива.", "date": "2018.10.20", "title": " Криско глези Цвети в Дубай\t\t\t"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%bf%d1%80%d0%b0%d0%b2%d0%b8%d0%bb%d0%bd%d0%b0-%d0%ba%d1%80%d0%b0%d1%87%d0%ba%d0%b0-%d0%b5-%d1%81%d1%82%d0%be%d0%bb%d0%b8/", "text": "След дълги преговори успяхме, когато бях министър, да направим поне да бъде ремонтирана къщата на Яворов, както и на Вазов. Това заяви пред   председателят на комисията по култура и медии в НС Вежди Рашидов. Той заяви, че е правилна крачка Столична община да придобие къщата на Яворов. Ако има тежести към сградата и държавата се окаже, че трябва да плати повече от обявеното, заради евентуално натрупани задължения, то пак ще се окаже сделка кон за кокошка, коментира Рашидов. По думите му държавата трябва да заделя поне по 1% от БВП за култура.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Вежди Рашидов: Правилна крачка е Столична община да придобие къщата на Яворов"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%bd%d0%b8%d0%ba%d0%be%d0%bb%d0%b0%d0%b9-%d0%ba%d0%be%d0%ba%d0%b8%d0%bd%d0%be%d0%b2-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81/", "text": "Обвиненият за убийството на Виктория Маринова – Северин Красимиров, няма друга алтернатива,   Очевидно цели по-малко наказание. Това каза пред   Николай Кокинов, адвокат и бивш софийски градски прокурор. Той прогнозира, че ако Северин продължи със самопризнанията, ще получи най-вероятно присъда от 30 години затвор. „Ако той действително съжаляваше, първо, нямаше да се стигне до този резултат, и второ – щеше да се предаде, а не да бяга в Германия”, смята Кокинов. Според него Северин е бил привлечен или от предмет, който е искал да отнеме от Виктория Маринова, или чисто полово. Делото няма да е лесно, защото фокусът на обществото е върху този случай, отбеляза бившият градски прокурор. Кокинов защитава Цвета Таскова, която участва в катастрофата на магистрала „Тракия”, при която загинаха 6 души, а над 20 бяха ранени. Другата седмица предстои предяване на прецизирано обвинение. „Съдебно-техническата експертиза, която посочва причините за катастрофата, явно е готова, след като ги викат, но аз нямам достъп до нея на този етап от процеса. Когато се запозная с нея, ще имам някакво становище”, отбеляза адвокатът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.20", "title": " Адвокат Николай Кокинов: Северин Красимиров очевидно цели по-малко наказание"}
{"url": "https://trud.bg/%d1%86%d0%b0%d0%be-%d0%b4%d0%b7%d0%b8%d0%b5%d0%bd%d0%bc%d0%b8%d0%bd-%d0%bf%d0%be%d0%b8%d1%81%d0%ba%d0%b0-%d0%b2%d0%b8%d0%b7%d0%be%d0%b2%d0%b8-%d0%b8-%d0%bc%d0%b8%d1%82%d0%bd%d0%b8%d1%87%d0%b5/", "text": "Китай иска визови и митнически облекчения за туристите си. Това стана на среща в НДК с над 700 делегати от Централна и Източна Европа и Китай и над 300 представители на бизнеса и местните власти, предаде  . Глобално мислене и действие на местно ниво е акцентът на инициативата, която е продължение на форума 16+1 на европейските държави и Китай, който се проведе в София през юли. Премиерът Бойко Борисов обясни, че днешният форум се реализира в момент, когато в Брюксел е приключила срещата на Европейския съюз с Азия. „В Брюксел бяха очертани големите възможности на нашия пазар. 60% от населението и 70% от БВП в света са Европа с Китай, но сме в ситуация с наложени санкции от САЩ за Китай. Ако приемем, че свободният пазар и конкурентността са движещи сили, санкциите са прътът в колелата, който спира и променя конкурентността на бизнеса“, обяви българският премиер. Цао Дзиенмин, заместник председателят на Китайското народно събрание, поиска визови и митнически облекчения за китайските туристи и обяви, че практическото сътрудничество продължава да се развива. Китай подкрепя европейската интеграция, един проспериращ ЕС ще е важен компонент за нашето сътрудничество, обяви Цао Дзиенмин.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Цао Дзиенмин поиска визови и митнически облекчения за китайските туристи"}
{"url": "https://trud.bg/%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b8-%d1%81%d0%b5%d0%ba%d1%81-%d1%81%d1%8a%d1%81%d0%bf%d0%b5%d0%bd%d1%81-%d0%be%d1%82-%d0%ba%d0%bb%d0%b5%d1%80-%d0%b4%d0%b5%d0%bd%d0%b8/", "text": "Съсценарист е Жан-Пол Фаржо “High Life” маркира дългоочаквания англоезичен дебют на Клер Дени (“Chocolat”, “Bastards”, “Let the Sunshine In”) и обещава на зрителите доволно количество тръпки, атмосфера и съспенс. Звездите тук са Жулиет Бинош, Робърт Патисън и Миа Гот. Сюжетът ни отвежда в дълбокия космос, отвъд нашата слънчева система, където Монте и неговата дъщеря Уилоу живеят в пълна изолация на борда на космически кораб. Самотен човек, чиято стриктна самодисциплина е защита срещу сексуални желания – собствените му и тези на другите, Монте е станал баща против волята си. Неговата сперма е използвана, за да оплоди Бойс – младата жена, която ражда Уилоу. Те са членове на екипаж от затворници: космически престъпници, осъдени на смърт. Опитни зайчета, изпратени на мисия до най-близката до Земята черна дупка. Сега са останали само Монте и Уилоу. И Монте е променен. Чрез дъщеря си, той за първи път изпитва всепоглъщаща любов. Уилоу пораства и става младо момиче, а след това и млада жена. Сами, но заедно, баща и дъщеря достигат тяхната дестинация – черната дупка, в която време и пространство спират да съществуват… Режисьор на “High Life” е Клер Дени (“Chocolat”, “Bastards”, “Let the Sunshine In”), която е и сценаристка наравно с Жан-Пол Фаржо, Ник Лейрд и Зейди Смит. В ролите са Робърт Патинсън, Жулиет Бинош, Миа Гот, Андре Бенджамин, Ларс Ейдингер, Агата Бъзек, Юън Мичъл, Джеси Рос, Клер Тран и др.  ", "date": "2018.10.20", "title": " Космически секс съспенс от Клер Дени\t\t\t"}
{"url": "https://trud.bg/%d1%82%d0%b0%d0%bd%d1%8f-%d0%bd%d0%b0%d0%b9%d0%b4%d0%b5%d0%bd%d0%be%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%be%d0%b6%d1%81-%d0%b2-%d0%b1%d1%81/", "text": "С дълбока тревога и възмушение приемаме циничните изказвания на вицепремиера Валери Симеонов, който нарече майките на деца с увреждания „  обществото, изкарвайки на пек и на дъжд тези уж болни деца”. Това каза председателят на Обединението на жените социалистки в БСП – София Таня Найденова. Според нея недопустимо е човек, който може да направи подобно изказване, да продължава да отговаря за най-важния проблем, пред който е изправена нацията – демографската катастрофа. Още повече след като вместо да се извини и да поиска прошка,  . „Държавата и до ден днешен е длъжник на децата с увреждания и е повече от скандално подобно отношение от висш държавен служител, които е овластен единствено и само за да бъде в услуга и помощ на тези, които плащат данъци“, убедена е Найденова. „От името на жените социалистки в БСП – София изказвам пълната си подкрепа към майките на деца с увреждания и ще продължим да бъдем съпричастни с тях в справедливата им кауза. Защото няма нищо по свещенно и възвишено от майчинската грижа и себеотдаденост“, категорична е Таня Найденова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.20", "title": " Таня Найденова, председател на ОЖС в БСП – София: Недопустимо е Валери Симеонов да отговаря за демографската политика"}
{"url": "https://trud.bg/%d0%b4%d0%b2%d0%b0-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b0-%d0%ba%d0%be%d0%bb%d0%b0-%d0%b8-%d0%ba%d0%b0%d1%80%d0%b0%d0%b2%d0%b0%d0%bd%d0%b0-%d0%b3%d0%be%d1%80%d1%8f%d1%85/", "text": "Два апартамента, лека кола и каравана са горели тази нощ във Великотърновска област през изминалото денонощие. Това съобщиха от Районната служба за пожарна безопасност и защита на населението. В петък сутринта в 05:35 часа в Оперативен център Велико Търново е получен сигнал за пожар в апартамент в Горна Оряховица на ул. “Вихрен“. Огънят е унищожил домашно имущество, а примините за него са в процес на установяване. В 15:24 часа на 19 октомври е съобщено за пожар без материални загуби във Велико Търново на ул. „Константин Паница“. Причина за пожара е неправилно ползване на нагревателни уреди. Снощи в 22:15 часа огнеборците са се отзовали на сигнал за пожар в свищовското село Царевец, където, поради техническа неизправност, пламнали лек автомобил „Ауди” и каравана „Рамкомпас“. Унищожени са лекият автомобил, калникът, прозорецът и долната част на караваната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Два апартамента, кола и каравана горяха в Търновско\t\t\t"}
{"url": "https://trud.bg/%d0%bf%d0%b3-%d0%bd%d0%b0-%d0%bf%d0%bf-%d0%b3%d0%b5%d1%80%d0%b1-%d0%b4%d0%b0%d1%80%d0%b8-5-%d1%85%d0%b8%d0%bb-%d0%bb%d0%b2-%d0%b7%d0%b0-%d0%b7%d0%b0%d0%ba%d1%83%d0%bf%d1%83%d0%b2%d0%b0%d0%bd%d0%b5/", "text": "Парламентарната група на ПП ГЕРБ дари 5 хил. лв. за закупуването на апарат за диагностициране на кръвозагуба ROTEM SIGMA за ІІ-ра САГБАЛ „Шейново“. Народните представители от ГЕРБ подкрепиха дарителската кампания, която се провежда по инициатива на Негово Светейшество Българския патриарх и Софийски митрополит Неофит, съобщиха от пресслужбата на партията. Хематологичният апарат дава възможност за много бърза и прецизна диагностика по отношение на кръвосъсирващите елементи на кръвта и е жизнено важен при пациенти с тежки усложнения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " ПГ на ПП ГЕРБ дари 5 хил. лв. за закупуването на апарат за диагностициране на кръвозагуба за болница „Шейново“"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b8%d0%b7%d1%80%d0%b0%d0%b7%d0%b8-%d0%bd%d0%b0%d0%b4%d0%b5/", "text": "Американският президент Доналд Тръмп изрази надежда Мексико да продължи да блокира на южната си граница мигранти, запътили се към Съединените щати, предаде Ройтерс. „Колоната с хиляди хондурасци е спряна към този момент от Мексико. Така че ние оценяваме много какво прави Мексико“, каза Тръмп пред репортери. Той благодари на южния съсед на САЩ за полаганите усилия и изрази надежда Мексико да продължи да блокира мигрантите. Вчера част от групата от над 3000 мигранти от Хондурас успя да нахлуе в Мексико, пробивайки оградата по границата с Гватемала. Хората обаче бяха изтласкани обратно от мексиканската гранична полиция на гватемалска територия. В четвъртък Тръмп заплаши да затвори границата на САЩ с Мексико, ако хондураските мигранти не бъдат спрени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.20", "title": " Американският президент изрази надежда Мексико да продължи да блокира мигранти по границата"}
