{"url": "https://trud.bg/%d1%87%d0%b0%d1%80%d0%be%d0%b2%d0%bd%d0%b0%d1%82%d0%b0-%d0%b0%d0%bd%d0%b4%d1%80%d0%b5%d0%b0-%d0%b2%d0%b0%d1%81%d0%b8%d0%bb%d0%b5-%d1%81-%d0%bd%d0%b0%d0%b9-%d1%81%d0%bb%d0%be%d0%b6%d0%bd%d0%b0%d1%82/", "text": "„Отново гледах „Семейство Сопрано” за вдъхновение” Андреа Василе е една от най-качествените и атрактивни актриси в Румъния днес. Тя играе най-сложната и впечатляваща женска роля в сериала „В сенките”, чийто трети сезон стартира с пищна премиера в Букурещ преди броени дни. Криминалната поредица е оригинална продукция на HBO Европа от Румъния и комбинира жанрови елементи от криминалното кино и ноар филмите, поставени в съвременния източноевропейски контекст. Телевизионното излъчване на „В сенките” е по HBO всяка събота късно вечер с финал на 21 декември. Може да се гледа на стрийминг в HBO GO, където са достъпни всички 6 епизода и предните два сезона. Поредицата е част от селекцията Продукции на HBO Европа и представя оригинални заглавия на глобалната компания от стария континент. Чаровната Андреа Василе играе ролята на Нико. Разговаряме с нея преди премиерата на първия епизод от третия сезон в Букурещ. „Нико е силна, живее в една извънредно опасна среда, но тя много обича нормалността. А тази нормалността изобщо не е типична за този свят. Тя е жена, която през цялото време или бяга от нещо, или бяга към нещо. Постоянно трябва да гледа зад гърба си. Та търси нещо и често трябва да реагира, опряна на въжетата, образно казано”, споделя Василе. За създаването на образа тя е водила сериозни проучвания и е черпила разнообразни вдъхновения. „Отново гледах „Семейство Сопрано” за вдъхновение, търсех връзката между образите в мафиотските филми и сериали на Запада с тези, които имаме в страна като Румъния”, казва актрисата. Василе играе в театъра, киното и телевизията, но подчертава, че сериали като „В сенките” дават възможност за пълно развитие на автентичен драматичен персонаж. „Харесва ми, когато има приемственост между сезоните и време за разгръщането на пълноценна арка.  Когато се снимаш в подобна поредица, ти узряваш заедно с персонажа. Минават години, в които ти се променяш заедно с образа си, добиваш повече увереност и се чувстваш комфортно в тази творческа среда”, смята тя. А кое е най-важното нещо за нея в актьорската професия? „Да намериш ритъма. За мен най-важно е да открия правилния ритъм.” Тя определено го е направила, защото „В сенките” изгражда един впечатляващ и убедителен образ на жена в опасна среда. Тя едновременно силна и уязвима, секси и способна да оцелява. „За мен успехът на сериала се дължи на комбинация от фактори – много добър сценарий и екип. Не е само насилието. Това не е толкова история за насилие, а за хора, които реагират на това насилие”, казва Андреа.  Тя признава, че е много самокритична и винаги гледа стари изпълнения в търсене на грешки: „Връщам се и гледам къде не играя естествено и автентично, къде звуча фалшиво и си казвам: „Тук лъжеш, лъжеш!”  В театъра за нея е по-лесно защото ако не се представи добре в една вечер, може да поправи грешките в следващото представление. Но заснетото и излъчено остава. На сцената тя обича класическите роли и текстове, особено Чехов. Третият сезон на „В сенките” е бил особено предизвикателство за нея, защото тя забременява по време на снимките. „Когато приключихме работата на терен вече бях в седмия месец и определено си личеше. Бременността ме правеше много по-емоционална по време на снимки. В самото начало бях казала само на режисьора Богдан Мирика, но постепенно целият екип научи. Просто ставах все по-голяма и по-голяма. Те ме подкрепиха и се грижиха за мен, страшно съм им благодарна. Момичетата по костюмите създадоха за мен перфектни костюми, с които да не си личи толкова, защото все пак моята героиня Нико не е бременна в сериала и не трябваше да има разлика в нейното тяло от предишните два сезона.” Резултатът е впечатляващ, а Андреа споделя, че е работила в киното и театъра почти до самото раждане. Тя е актриса по призвание и това веднага проличава от кадрите на „В сенките”", "date": "2019.11.30", "title": " Чаровната Андреа Василе с най-сложната роля в сериала „В сенките“"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bd%d0%b0%d0%b4-900-%d0%ba%d0%b3-%d1%85%d0%b5%d1%80%d0%be%d0%b8%d0%bd-%d0%b2-%d0%b0%d0%b7%d0%b5%d1%80%d0%b1%d0%b0%d0%b9%d0%b4%d0%b6%d0%b0%d0%bd/", "text": "Рекордно количество хероин, над 900 килограма, бе заловено в Азербайджан. Пратката е била открита в камион, пътуващ от Иран за Украйна. Общо 933 килограма хероин били разпределени в 1884 пакета. Властите в Азербайджан – бивша съветска република, която граничи с Иран – не посочиха на каква пазарна стойност е наркотикът. По-рано тази седмица в страната вече бяха заловени над 304 килограма хероин – отново в камион, пътуващ от Иран за Украйна. През Иран минава един от главните маршрути за доставка на хероин към Европа от Афганистан – най-големия производител в света.", "date": "2019.11.30", "title": " Заловиха над 900 кг. хероин в Азербайджан"}
{"url": "https://trud.bg/%d0%bf%d1%80%d0%b5%d0%b1%d0%b8%d1%85%d0%b0-%d0%b1%d1%80%d0%b0%d1%82%d0%b0-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d1%85%d0%b5%d0%b1%d1%8a%d1%80/", "text": "Грозни сцени на двубоя между „Локомотив“ София и „Хебър“ във Втора лига, завършил с драматично равенство 3:3. Фенове на „железничарите“ са нахлули във ВИП ложата на ст. „Надежда“ и се стигнало до сблъсъци. Пострадал е братът на президента на гостите от „Хебър“ Иван Папазов – Красимир. Той е бил целият в кръв, има и съмнения за счупен нос, съобщава  . „Такова нещо не е имало едно време в „Олимпик“ Галата. Бойко Величков провокира всичко. Пребиха брат ми с боксове, в момента е в тежко положение. Чакаме полиция да ни изведе от стадиона“, коментира пред PlovdivDerby босът на „Хебър“ Иван Папазов. Мачът между двата водещи тима във Втора лига бе зрелищен – пазарджиклии поведоха с 2:0, „Локомотив“ стигна до обрат, но „Хебър“ изравни в края. Именно попадението за 3:3 предизвика скандала и сблъсъците. На стадиона не е имало нито един полицай, а охраната на мача е била поета изцяло от частна фирма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " Пребиха брата на президента на „Хебър“ по време на футболен мач"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b3%d0%b0%d0%b7%d0%be%d0%bf%d1%80%d0%be%d0%b2%d0%be%d0%b4%d1%8a%d1%82-%d1%82%d0%b0%d0%bd%d0%b0/", "text": "Водещ приоритет за българското правителство е диверсификацията на източниците и маршрутите за доставка на природен газ. България подкрепя развитието на Южния газов коридор като инфраструктура от стратегическо значение за укрепване на енергийната сигурност в Европа. По покана на министъра на енергетиката и на природните ресурси на Република Турция Фатих Дьонмез българският енергиен министър Теменужка Петкова участва в церемонията по въвеждане в експлоатация на европейския участък от Трансанадолския газопровод (ТАНАП) – от град Ескишерих до турско-гръцка граница. През месец юни 2018 г., след даденото начало на работа на участъка на ТАНАП от турско-грузинска граница до град Ескишехир, турският пазар получава природен газ от находището Шах Дениз 2 в Азербайджан. С днешното откриване и на европейската част газопроводът е изцяло завършен. Дължината на ТАНАП е 1850 км., към момента капацитетът му е на 16 млрд. куб. м., като се очаква да достигне до 31 млрд. куб. м. Газопроводът ТАНАП е неразделна част от инфраструктурата на Южния газов коридор, осигуряващ транзита на природен газ през Турция към Европа. През откритата днес европейска отсечка на ТАНАП ще се извършва пренос на азербайджански природен газ към Транс-адриатическия газопровод (ТАП), включително и за България през интерконектора с Гърция. Предвижда се междусистемната газова връзка Гърция-България да бъде въведена в търговска експлоатация през 2020 г., в синергия с газопровода ТАП. В събитието участваха президентите на Република Азербайджан г-н Илхам Алиев и на Република Турция г-н Реджеп Таип Ердоган.", "date": "2019.11.30", "title": " Теменужка Петкова: Газопроводът ТАНАП гарантира сигурността на газовите доставки на Югоизточна Европа"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d0%bc%d0%b0%d0%bb%d1%82%d0%b0-%d0%bf%d0%be%d0%b4%d0%b0%d0%b2%d0%b0-%d0%be%d1%81%d1%82%d0%b0%d0%b2%d0%ba%d0%b0-%d0%bd%d0%b0-18/", "text": "Премиерът на Малта Джоузеф Мускат подава оставка на 18 януари, съобщава БГНЕС. Вчера в Малта се проведе мащабен протест. Хиляди хора, развяващи малтийския флаг, излязоха по улиците на столицата Валета и призоваха за оставката на премиера Джоузеф Мускат. Мускат сподели пред свои съмишленици, че планира да се оттегли от поста заради политическия скандал, избухнал след убийството на журналистката Дафне Каруана Галиция, съобщават местни медии. Говорител на премиера обаче не потвърди, нито отрече тази информация. Неговата Лейбъристка партия обаче отмени насрочено за неделя събитие, на което той трябваше да държи реч. Началникът на кабинета на премиера и двама министри от правителството му вече подадоха оставки през седмицата заради случая с убийството на журналистката, който заплашва да предизвика политическа криза в островната държава. Дафне Каруана Галиция беше разследващ журналист, който се занимаваше със случаи на корупция. Тя загина, след като колата й беше взривена на 16 октомври 2017 година.", "date": "2019.11.30", "title": " Премиерът на Малта подава оставка на 18 януари"}
{"url": "https://trud.bg/%d0%b2-%d0%b0%d1%80%d0%ba%d1%82%d0%b8%d0%ba%d0%b0-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%b8%d0%b7%d0%bf%d1%80%d0%be%d0%b1%d0%b2%d0%b0%d1%82-%d0%ba%d0%be%d0%bc%d0%bf%d0%bb/", "text": "В Арктика за първи път изпробват комплекса „Кинжал“, предава TACC. „Тестовете бяха извършени в средата на ноември. Ракетата беше изстреляна по наземна цел, разположена на тренировъчния полигон“ Пембой „от самолет МиГ-31К, излетял от летището в Оленегорск“, каза един от събеседниците на агенцията. Друг източник потвърди факта, че комплексът е бил изпробван, отбелязвайки, че „скоростта на ракетата достига 10 Мах“. Руските военнокосмически сили не коментират информацията, предоставена от източниците на ТАСС. „Кинжал“ е най-новият руски авиокомплекс, който включва самолетоносач МиГ-31К и хиперзвукова ракета. Според съобщения в медиите, ракетата „Кинжал“ е авиационна версия на ракетния комплекс „Искандер“. В момента една ескадра МиГ-31К с хиперзвукови ракети е дислоцирана в Южния военен окръг на пилотно бойно дежурство. За първи път руският президент Владимир Путин представи комплекса „Кинжал“ в изказване пред Федералното събрание през март 2018 г. Тогава той показа видео кадри на тестване на хиперзвукови ракети от състава му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " В Арктика за първи път изпробват комплекса „Кинжал“"}
{"url": "https://trud.bg/%d0%bf%d1%80%d0%be%d0%b4%d1%83%d1%86%d0%b5%d0%bd%d1%82%d1%8a%d1%82-%d0%bc%d0%b0%d0%b3%d1%8a%d1%80%d0%b4%d0%b8%d1%87-%d1%85%d0%b0%d0%bb%d0%b2%d0%b0%d0%b4%d0%b6%d0%b8%d1%8f%d0%bd-%d0%bf%d1%80%d0%b5/", "text": "Днес е полуфиналът на първото по рода си предаване за България “Маскираният певец”. Мистериозното шоу, в което родни звезди, скрити зад специално изработени костюми, изпълняват разнообразни песни на живо, а публиката трябва да отгатне тяхната самоличност, се превърна в истински хит по време на есенния телевизионен сезон. Малко преди края на първия му сезон, “Труд” разговоря с продуцента на забавния формат Магърдич Халваджиян. Той разказа пред вестника през какви трудности минава екипът, за да запази тайната на маските, колко човека знаят самоличността на участниците и защо шоуто е толкова популярно в интернет. “Много съм доволен от първия сезон на “Маскираният певец”. Доста време търсихме нов формат, който както “Като две капки вода” да може да забавлява и мисля, че го намерихме. Шоуто свърши страхотна работа. Забелязвам, че хората много се забавляват много, докато го гледат. Виждам го и по поканите, които свършиха още от третия концерт на живо чак до финала. Това е добър показател за интереса – когато залата се пълни и има огромно търсене. Мисля, че се справихме добре ще бъдем още по-добри при следващ сезон”, е равносметката на известния продуцент почти накрая на първия сезон на “Маскираният певец”. Тъй като форматът беше непознат за родната аудитория и регламентът му първоначално изглежда малко “объркващ”, неговото създаване се счита за голям риск. Маги Халваджиян обаче е категоричен, че всяко ново начало е рисково. “Във всяка работа или бизнес е така. Добрите предприемачи поемат рискове – оттам нататък и загубите, и печалбите са за тяхна сметка. Иначе щяха да стоят някъде на заплата и да не се притесняват особено много”, заяви собственикът на продуцентска фирмa Global Films. Той обясни, че първоначалната идея за правене на “Маскираният певец” дошла от Нова телевизия. Те са забелязали формата, който е бил изключително нов, с излъчен само един сезон в САЩ. “В момента, в който го видях, си казах, че това е страхотна идея. Досега винаги сме пеели под различни форми, но ще е интересно да видим дали можем да познаем кой е изпълнителят само по гласа му, без да го виждаме. Решихме, че поемаме риска да направим такова шоу, и рискът ни се оправда”, каза още Халваджиян. По думите на продуцента огромната популярност на шоуто в социалните мрежи и силната ангажираност на публиката не са изненадващи. “Ние не правим нещо, което не знаем как ще се развие. Подготвяме се за последствията и знаем накъде водим аудиторията. Точно този дебат в интернет между зрителите се очакваше да се случи. Както в американския формат, където доста бързо разпознават някои от участниците, докато други се крият доста по-добре, така е и при нас. Винаги обаче в цялото шоу има трима-четирима, които остават енигма и за зрителите, и за детективския панел. Естествено, на пазар като американския, италианския или немския, където има безброй много певци, е много по-лесно да останат скрити образите. При нас тази задача е по-трудна, защото пазарът ни е малък, хората в шоубизнеса всички ги познават, и да успееш да намериш такива, за които зрителят да не може да се сети, е доста трудно. Но ето, ние до този момент имахме двама участници, с които тотално изненадахме зрителите и панела – Шапката на Къци Вапцаров и Рицарят на Димо Алексиев. Те бяха тотален шок за всички и това са примери, че и в България системата може да работи перфектно”, уточни Маги Халваджиян. До този момент станахме свидетели на падането на маските на 11 участници. Сред тях наблюдаваме голямо разнообразие – Джулиана Гани, Иван Звездев, Вальо Михов, Прея, Димо Алексиев, Къци Вапцаров и други. На въпрос как са избрали толкова интересен каст за предаването, продуцентът отговори така: “Това беше най-трудната част, защото много малко хора се занимавахме с подбора. В началото бяхме 4 човека, които трябваше да вземем решението. След това, когато вече ги избрахме, екипът се разшири, тъй като трябваше да включим хората, отговарящи за шиенето на костюми, стилисти и т. н. Така общо 12 души знаем кои стоят зад маските. Беше изключително трудно, защото има гласове в България, които лесно се разпознават, колкото и да са скрити. Те имат много специфични тембъри и само 3 ноти да изпеят, веднага могат да бъдат отгатнати. Предизвикателството беше голямо и заради това търсихме хора, които са познати на публиката, но в друга светлина и не са ги чували никога да пеят, какъвто беше случаят с Вальо Михов, Джулиана Гани и Димо Алексиев. Направихме списък с популярни личности, които биха били много трудни за разпознаване на зрителите. Мисля, че се справихме добре с тази трудна задача”. Маги Халваджиян направи съпоставка между българската версия на “Маскираният певец” и американската, и обясни какви стъпки предприема екипът, за да опази тайната на участниците. “Истината е, че американците правят тяхната версия на запис. Тоест, целият сезон се снима предварително. Когато не излъчваш на живо, телевизията ти позволява много добре да криеш, защото няма същата ангажираност и интерес на публиката, както е при нас. Когато американците вече излъчват своите епизоди, тогава и да има интерес от аудиторията, вече няма смисъл да се прикриват участниците в реалния свят, защото всичко е приключило отдавна. Докато при нас е изключително сложно криенето и ние си давахме сметка за това още от началото. Начертахме план как ще се случва целият процес, с какви маски ще ходят, от къде ще ги взимат със специални коли с тъмни стъкла, къде ще ги карат, дали шофьорите трябва да знаят кого возят. Тук става дума за 16 участници и трябва координираш действията си, така че да ги държиш отделени един от друг. Наложи се да направим специални фургони, които превърнахме на отделни гримьорни за всеки един от тях, с всички удобства вътре, за да могат да се чувстват комфортно, докато си чакат реда. Смятам, че впоследствие нямаше големи изненади за нас, тъй като на хартия бяхме предвидили почти всичко. Всичко върви според очакванията и е под контрол”, разказа той. Продуцентът признава, че със сигурност е имало и грешки, които са били допуснати при направата не сезона. Въпросът обаче е дали те са фатални или минимални. “Ако са фатални, това означава провал. Ако са малки, това е добър повод да направиш списък с тях и да ги отстраниш в следващ сезон. Ние правим така с всяко предаване, по този начин надграждаме, подобряваме и се постигат успехи занапред. За следващия сезон на “Маскираният певец” смятам, че на зрителите и на панела ще им бъде много, много по-трудно да отгатнат кой стои зад маската”, заяви Халваджиян. Той коментира още едно свое суперуспешно предаване – “Като две капки вода”, от което са излъчени 7 сезона, но популярността му не спира да расте. “Смятам, че в основата на всеки успех стои това да не се самозабравиш, а да знаеш, че публиката, с всяка изминала година ще бъде по-взискателна и ти не трябва да му даваш това, което вече знае, а да го изненадваш, да надхвърляш очакванията му. Колкото повече стават сезоните, толкова по-трудно става това, защото вариантите не са безкрайни. Все пак, ние продължаваме да се справяме с тази задача, а именно да даваме едно добро шоу, което да бъде за цялото семейство – татковците, майките и децата да могат да гледат нещо заедно, да се забавляват и да пеят с него. За мен най-важното е предаването да бъде изключително позитивно, в него да няма жълтини, да не се търсят интриги, защото и без това цялата ни държава се е превърнала в огромно интригантско блато, в което се търси само негативното. Затова искам нашите предавания да бъдат остров на позитивните неща”, сподели продуцентът.", "date": "2019.11.30", "title": " Продуцентът Магърдич Халваджиян пред “Труд”: Искам нашите предавания да бъдат остров на позитивизма\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%80%d0%b8-%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%bd%d0%b8-%d1%81%d1%82%d0%b8%d1%85%d0%be%d1%82%d0%b2%d0%be%d1%80%d0%b5%d0%bd%d0%b8/", "text": "Три неизвестни досега стихотворения на Никола Вапцаров и есе посветено на литературата са били открити при почистване в сградата на бившата дирекция на полицията в София, съобщи племенницата на поета Мая Вапцарова. „Един човек, който е чистил това мазе, намира една папка. В тази папка няма само стихотворения. Те са няколко. Вътре има едно невероятно есе за културата. Три стихотворения са открити и това грамадно есе, което е около десет страници. Вапцаров като че ли преоценява бъдещето в това есе, не миналото“, каза Мая Вапцарова пред  . Стихотворенията са написани с мастило и засега е разчетено само едното. След разчитането и на останалите предстои те да бъдат публикувани, съобщи още племенницата на поета. Тя подготвя филм, посветен на работата на Вапцаров като авиомеханик на летището във Враждебна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " Откриха три неизвестни стихотворения и есе на Никола Вапцаров"}
{"url": "https://trud.bg/%d0%bb%d0%be%d1%88%d0%be%d1%82%d0%be-%d0%b2%d1%80%d0%b5%d0%bc%d0%b5-%d0%b2-%d1%81%d0%b0%d1%89-%d0%b2%d0%b7%d0%b5-%d0%b5%d0%b4%d0%bd%d0%b0-%d0%b6%d0%b5%d1%80%d1%82%d0%b2%d0%b0/", "text": "Мощна буря, която се придвижва на изток от щата Калифорния, създаде огромни проблеми в трафика по време на най-натоварения за пътуване уикенд след Деня на благодарността. Синоптиците предупреждават за възможни обилни снеговалежи и заледявания по пътищата. Бурята е причинила смъртта на най-малко един човек в Южна Дакота. Затворени са магистрали в западната част на САЩ – в Калифорния и Аризона, като властите в тези щати призоваха шофьорите да не пътуват и да изчакат лошото време да отмине. Студът и снеговалежите се очаква да обхванат Средния запад и част от североизточните щати през уикенда. На места заради проливните ледени дъждове е издадено предупреждение за наводнения. Издадено е предупреждение за опасно време за голяма част от страна – от Монтана до Небраска и Уисконсин. Обилни снеговалежи се очакват в части на Юта, Колорадо, Монтана и Уайоминг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " Лошото време в САЩ взе една жертва"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81-51-%d0%bf%d1%8a%d1%82%d0%bd%d0%b8%d1%86%d0%b8-%d1%81%d0%b5-%d0%b5-%d0%b7%d0%b0%d0%bf%d0%b0%d0%bb%d0%b8%d0%bb-%d0%b2-%d0%b4%d0%b2%d0%b8%d0%b6%d0%b5/", "text": "Туристически автобус на фирма с хасковска регистрация се е запалил в движение тази вечер, към 19 ч., на изхода на село Маринка, посока Бургас, съобщиха от общината. Всичките 51 пътника са успели да слязат от запаленото возило. В момента служители на Община Бургас съдействат за настаняването им в училището в селото до пристигането на друг автобус, който да ги превози до домовете им.  Няма пострадали хора. Снимки: Община Бургас   На място има екипи на пожарната, полицията и Община Бургас. Автобусът е изгорял почти изцяло. Пътниците са на различна възраст, има и човек с увреждане. Хората да се връщали от екскурзия в Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " Автобус с 51 пътници се е запалил в движение край село Маринка (СНИМКИ)"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d0%b5%d0%b7%d0%b4%d0%be%d0%bc%d0%bd%d0%b8%d0%ba-%d0%b7%d0%b0-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5%d1%82%d0%be/", "text": "Арестуваха нападателя,  . Информацията беше съобщена от полицията. Властите в холандския град са задържали 35-годишен бездомник. Той е бил отведен за разпит. Мъжът, който по непотвърдена информация в местни медии е от близкоизточен или северноафрикански произход, беше издирван в продължение на цяло денонощие след инцидента. Мотивите за нападението по време на черния петък в холандския град се изясняват. Тримата пострадали при атаката с нож в търговския център са две момичета на 15 години и 13-годишно момче. Ранените не са се познавали и вероятно са избирани на случаен принцип. И тримата с били хоспитализирани след инцидента и по-късно изписани от болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " Арестуваха бездомник за нападението с нож в Хага"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%bd%d0%b0%d1%80%d0%b5%d1%87%d0%b5-%d1%8f%d0%bf%d0%be%d0%bd%d1%81%d0%ba%d0%b8%d1%8f-%d0%bf%d1%80%d0%b5%d0%bc%d0%b8%d0%b5/", "text": "Северна Корея определи японския премиер Шиндзо Абе като „идиот“ и „политическо джудже“. Причината за това е, че Абе осъди остро постоянните изстрелвания на балистични ракети от страна на Пхенян към Японско море, пише  . От Северна Корея стигнаха дори по-далеч, след като държавната телевизия съобщи, че „Япония скоро ще види какво значи истинска балистична ракета“. Пхенян има забрана за балистични ракети от Съвета за сигурност на ООН.", "date": "2019.11.30", "title": " Северна Корея нарече японския премиер „идиот“, заплаши страната му с ракети"}
{"url": "https://trud.bg/%d0%be%d0%b1%d0%b5%d0%b7%d0%b2%d1%80%d0%b5%d0%b4%d0%b8%d1%85%d0%b0-%d0%b1%d0%be%d0%bc%d0%b1%d0%b0-%d0%be%d1%82-%d0%b2%d1%82%d0%be%d1%80%d0%b0%d1%82%d0%b0-%d1%81%d0%b2%d0%b5%d1%82%d0%be%d0%b2%d0%bd-3/", "text": "Обезвредиха неексплодирала бомба от Втората световна война, която е била открита в петък край берлинското летище „Шьонефелд”. Не е имало усложнения при операцията, която беше проведена в ранните часове на съботния ден, съобщиха от полицията. Обезвреждането на бомбата не е засегнало и работата на летището, заяви говорителят на аерогарата Даниел Толксдорф. Графикът на полетите беше нарушен за около час в петък на обяд, когато беше открит снаряда. Наложи шест полета да бъдат отклонени към друго берлинско летище „Тегел”. Шест излитащи полета пък закъсняха с няколко часа. Неизбухналият снаряд беше открит при ремонтни дейности по полагането на асфалт на алея за таксита, която се простира паралелно на писта между двата терминала на аерогарата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " Обезвредиха бомба от Втората световна война край летище „Шьонефелд”"}
{"url": "https://trud.bg/%d0%ba%d0%b5%d0%b9%d0%bb%d1%8a%d1%82-%d0%b5-%d0%b4%d0%be%d0%b1%d1%80%d0%b0-%d1%85%d1%80%d0%b0%d0%bd%d0%b0-%d0%b7%d0%b0-%d1%81%d1%82%d1%83%d0%b4%d0%b5%d0%bd%d0%b8%d1%82%d0%b5-%d0%bc%d0%b5%d1%81%d0%b5/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Кейлът, или листното зеле, е бил култивиран и често употребяван в Древна Гърция и античен Рим. В наше време растението намира все по-голяма популярност у нас, а за много американски последователи на здравословното хранене е носител на легендарна слава. Кейлът е член на групата култивирани растения, чийто първородственик е дивата горчица (Brassica oleracea). От всички представители на тази група, сред които са зелето, брюкселското зеле, карфиолът, броколите и т. н., той се отличава с най-близки качества до тези на дивия си предшественик. Съществуват много сортове кейл, като багрите на листата са в богата палитра- от светлозелени до тъмно лилави. Същото може да бъде казано и за големината и формата им. Според многобройни източници кейлът е може би най-питателният култивиран зеленолистен зеленчук. Посочван е като носител на ценни качества от световноизвестни капацитети в областта на натуралната хигиена Майкъл Грегър и Джоуел Фърман. Той съдържа огромни количества витамин К, богат е на провитамин А и витамин С, съдържа и задоволително количество витамини от групата В и витамин Е. Минералният му състав е доста разнообразен – откриват се манган, мед, калций, желязо, калий и фосфор. Абсолютен шампион е по съдържание на лутеин. Този каротиноид доказано има основна роля при изграждане и поддържане на доброто зрение. Зеленчукът е много полезен при хора, страдащи от високи стойности на лошия холестерол. Интересното тук е, че многобройни изследвания сочат сготвените на пара листа като значително по-ефективни за повлияване на тези състояния, отколкото в суровите. Като всеки листен зеленчук, кейлът съдържа голямо количество фолати, фибри и хлорофил, отговорни за подобряване работата на храносмилателната система. Суровото листно зеле, както и всички негови родственици, при стриване, сдъвкване или смилане формира вид глюкозинолат, наречен сулфорафан, за който категорично е установено с научни изследвания, че притежава противораково действие. Един интересен представител на въпросните вещества – глюкорафанин, при разрушаване на клетъчната структура при консумация на зелеви, под действието на ензима мирозиназа, формира мощния антираков агент сулфорафан. За съжаление, мирозиназата е протеин и като такъв много лесно денатурира под въздействието на висока температура. Затова е добре да консумираме зелевите растения в сурово състояние или предварително да ги смелим или нарежем на ситно и после да ги готвим, а не както е масовата практика първо да ги сварим, а после да ги пасираме на крем супа например или за пюре. Има и още един начин да запазим формирането на сулфорафан. Съобщава ни го в научните си разработки д-р Майкъл Грегър. Според него след сготвянето на броколите например, които държат първенството по съдържание на глюкорафанин (особено кълновете от броколи), трябва да се наръсят с прясно смлени семена от синап, в които мирозиназата е активна и така отново да се формират големи количества от ценния сулфорафан. Глюкозинолатите имат и мобилизиращ вътреклетъчната детоксикация ефект. В последните години се възлагат големи надежди на кейла заради възможността да защитава стомашната лигавица от ускорения растеж на хеликобактер пилори, основният причинител на язва. Кейлът е впечатляващ зеленчук и по още една причина. Той е силно устойчив на студ и може да ни дари със свежи листа от градината при умерено студени месеци. Добър избор е за приготвяне на смути, комбинирайки се със зелена ябълка, банан и др. Винаги напомням на пациентите, че за смути е необходимо да се отстрани твърдата средна жила на листа. Присъствието на кейла в менюто през навъсените дни внася богато разнообразие на достъпна цена.   Смути с тиква 300 мл сок от сурова тиква, 20 г. джинджифил, 1 банан и 1 щипка канела се смесват и блендират до получаване на гладка смес. Зелено смути 1 обелена и нарязана на едри парчета ябълка, 1 банан, 5-6 стръка рукола, 2 обезкостени фурми и 150 мл вода се блендират до получаване на гладка смес.   Предястие „Лодки от кейл” Върху листо от кейл (за предпочитане от сортовете с дълги и некъдрави листа) се намазва дебел слой от паста, съставена от 1/2 намачкано авокадо с 1 суп. лъжица хранителна мая и щипка самардала. След това се наръсва с наситнени краставици, копър и пресен лук.", "date": "2019.11.30", "title": " Кейлът е добра храна за студените месеци\t"}
{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%bf%d0%be%d0%b5-%d0%be%d1%82%d0%b3%d0%be%d0%b2%d0%be%d1%80%d0%bd%d0%be%d1%81%d1%82-%d0%b7%d0%b0-21/", "text": "Терористичната група „Ислямска държава“ обяви в интернет сайт, без да предоставя никакви доказателства, че  е извършено от един от нейните бойци. Групата твърди, че нападението е извършено в отговор на призивите на ИДИЛ да бъдат удряни държави, които са били част от коалицията, бореща се с терористичната организация. По-рано през деня премиерът на Обединеното кралство Борис Джонсън заяви по време на посещение на мястото на инцидента, че престъпниците трябва да бъдат затваряни по-дълго, вместо да бъдат освобождавани условно. Джонсън коментира, че осъдените трябва да изтърпят пълния срок на наказанието, на което са осъдени. Премиерът потвърди, че самият той е „ангажиран с увеличаване на наказанията за тежки престъпления и насилници“.   Лондонската полиция заяви, че третира атаката като акт на терор. Нападателят, идентифициран като наскоро освободеният от затвора 28-годишен Осман Хан, беше застрелян на място. Той е бил освободен от ареста, след като излежал само половината от 16-годишната си присъда по обвинения, свързани с тероризъм. В момента полицията разследва как мъжът е организирал нападението. Това не е първият път, когато Лондонския мост е бил обект на терористична атака. През 2017 г. трима мъже блъскаха пешеходци с микробус на моста, след което нападнаха с нож хора на близкия пазар, преди да бъдат разстреляни от органите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " „Ислямска държава“ пое отговорност за нападението в Лондон"}
{"url": "https://trud.bg/%d0%bc%d0%be%d1%81%d0%b2-%d1%83%d1%81%d1%82%d0%b0%d0%bd%d0%be%d0%b2%d0%b8-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bf%d1%80%d0%b8-%d0%b8%d0%b7%d0%b2%d1%8a%d0%bd%d1%80%d0%b5%d0%b4/", "text": "По заповед на министъра на околната среда и водите Нено Димов на 29.11.2019 беше извършена извънредна проверка на язовир „Студена“ от представители на МОСВ, експерти от Басейнова дирекция „Източно беломорски район“ и община Перник. Проверката е във връзка с информация от Областния управител на област Перник за отклоняване на води за язовира. При извършения оглед на водоизточник „Врелото“- един от водоизточниците, захранващи язовир „Студена“, е установено, че водата постъпва във водовземна шахта, като малка част от нея се отвежда към язовир „Студена“. От шахтата, посредством тръба водата отива в помпена станция „Крапец“ и водоснабдява град Радомир. Тази схема на подаване на вода към град Радомир е позволена единствено в условията на аварийна ситуация. Това условие е било поставяно винаги от МОСВ към ВиК-Перник във всички графици от 2003 г. досега, което може да се види на сайта на МОСВ на адрес: По време на проверката, която приключи късно вчера, е установено, че помпената станция за водоснабдяване на град Радомир не работи и водното количество от водовземната шахта прелива и по дерето се включва в язовир „Студена“. Контролиращите са получили информация на място от дежурния на помпената станция, че работата й е била преустановена едва на 28.11.2019 г. Това съвпада и с изпратената от ВиК-Перник справка за по-голям приток на 28.11.2019 г. от посочвания до този момент към язовир „Студена“. При проверка на място на ВЕЦ „Студена“, стопанисван от ВиК е установено, че ВЕЦ-ът не работи. За отчитане на водните количества, които се черпят от язовира е установено, че отчитането на водно количество до 24.11.2019 г. се е извършвало по разходомерно устройство, което към момента на проверката липсва. МОСВ не е уведомено за демонтирането на разходомерното устройство, което отчита ползваните от язовира води. Установено е, че савакът през който се подават води за двете промишлени предприятия в Перник „Стомана индъстри“ и „Топлофикация-Перник“ е затворен и запечатан с хартиена лепенка на ВиК и в момента на проверката не се подава вода за промишлени нужди. Проверките продължават, като ще бъде изискана информация от електроразпределителното дружество за електрическа енергия, ползвана от Помпена станция „Крапец“, за да се установи по безспорен начин какво количество вода е отклонявано към град Радомир и не е постъпвало в язовир „Студена“. Ще бъде изискана и справка за помпената станция, която взима вода за водоизточник „Сиреняците“, за да се установи дали същата е работила и дали е било необходимо включване на водовземане „Врелото,“ имайки предвид че дружеството има разрешителни за питейни води за град Радомир от подземни води. Ще бъде направен и пълен преглед на водоснабдяването на град Радомир от подземни води, какви количества са ползвали последните 6 месеца и дали е имало нужда за допълване. Ще бъде изпратено и писмо до прокуратурата за установяване дали помпена станция „Крапец“ е работила в извън авариен режим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.30", "title": " МОСВ установи нарушения при извънредна проверка на язовир „Студена“"}
