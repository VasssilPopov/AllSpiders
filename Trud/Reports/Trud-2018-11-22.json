{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b2%d0%bb%d0%b0%d0%ba%d0%be%d0%b2%d0%b5-6/", "text": "В 19.15 ч. бе възстановено движението на влаковете през Кресненското дефиле, съобщиха от НКЖИ. След откриване на габарит, извършени възстановителни мероприятия по железния път – смяна на релси, траверси и баластиране, и укрепване на железния път с тежка пътна механизация след  от сблъсък с нея в междугарието Черниче – Пейо Яворов по пета жп линия е възстановено движението на влакове и жп возила в същото междугарие. Работата в участъка ще продължи с огледи, обрушване и премахване на паднали скални откоси покрай линията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Възстановено е движението на влаковете през Кресненското дефиле"}
{"url": "https://trud.bg/%d0%bf%d0%be%d0%bb%d0%b8%d1%86e%d0%b9%d1%81%d0%ba%d0%b0-%d0%be%d1%85%d1%80%d0%b0%d0%bd%d0%b0-%d0%bf%d1%80%d0%b8-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d1%82%d1%8a%d1%80%d0%b3%d0%be%d0%b2/", "text": "Кметът на София Йорданка Фандъкова поиска от СВДР – Пътна полиция да осигури полицейски екипи за регулиране на трафика и осигуряване на реда при големите търговски центрове в столицата. Повод е обявеният за утре ден за пазаруване т.н. Черен петък. Столичната община призовава гражданите да ползват обществения транспорт при придвижването си в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Полицeйска охрана при големите търговски центрове в София за черния петък"}
{"url": "https://trud.bg/%d1%81%d1%82%d0%be%d0%b9%d1%87%d0%b5%d0%b2-%d1%81-6-%d0%bc%d0%b8%d0%bd%d1%83%d1%82%d0%bd%d0%b0-%d1%82%d1%80%d0%b5%d0%bd%d0%b8%d1%80%d0%be%d0%b2%d0%ba%d0%b0-%d0%b2-%d0%bb%d0%b5%d0%b4%d0%b5%d0%bd%d0%b8/", "text": "Петър Стойчев направи първа тренировка на Антарктика, която продължи 6-7 минути. „Чувството е уникално, първо бяхме посрещнати от стотици пингвини, които за моя изненада изобщо не се уплашиха – заяви той.- А после влязохме във водата. Аз бях с бански, очила, силиконова шапка и тапи в ушите, за да не влезе вода. Никой не използва мазила против студа,  защото е забранено и бяхме проверени от шефа на Международната федерация по ледено плува не.“ Световният рекордьор по плувен маратон влезе с българското знаме в ледените води на Антарктика. Температурата бе минус 7 градуса, а на въздуха минус 2,4 градуса. Стойчев разкри, че в рамките на денонощие ще стане е състезанието, планирано на 1000 метра. Българинът е в серия с колегите си от Русия, ЮАР и Бразилия.", "date": "2018.11.22", "title": " Стойчев с 6-минутна тренировка в ледени води в Антарктида"}
{"url": "https://trud.bg/%d1%81%d1%82%d0%be%d0%b9%d0%ba%d0%b0-%d0%bf%d1%80%d0%b5%d0%b3%d0%b0%d0%b7%d0%b8-%d0%b8-%d0%bc%d0%be%d0%bd%d0%b3%d0%be%d0%bb%d0%ba%d0%b0-%d0%b7%d0%b0-%d1%84%d0%b8%d0%bd%d0%b0%d0%bb/", "text": "Стойка Петрова е на крачка от световната титла на първенството по бокс в Ню Делхи (Индия). Двукратната европейска шампионка бе категорично срещу монголката Нандинцецег Мягмардулам – 5:0 съдийски гласа в полуфиналите в кат. до 54 кг. Така за титлата в събота Петрова ще излезе срещу Ю Тинг Лин (Тайвайн), шампионка на Азия. Родената в Добрич националка е единствената наша състезателка, която взе медал от шампионата в Индия. А сезонът е един от най-силните за нея досега. През лятото тя спечели и европейската титла за втори път.  Първенството в Индия е противоречиво за българския тим, след като една от най-добрите ни състезателки Станимира Петрова и треньорът Петър Лесов бяха изгонени от АИБА. И двамата изразиха публично недоволство от съдийството, като за уговорки между реферите заговориха редица страни още на олимпиадата Рио 2016. Сега остава Дисциплинарната комисия на АИБА да се произнесе дали ще има по-сериозни наказания за нашите.", "date": "2018.11.22", "title": " Стойка прегази и монголка за финал"}
{"url": "https://trud.bg/%d0%ba%d0%be%d0%bb%d0%b0-%d0%bd%d0%b0-%d0%bd%d1%81%d0%be-%d0%b5-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d0%bb%d0%b0-%d0%b2-%d1%81%d0%be%d1%84%d0%b8%d1%8f-%d0%bd%d1%8f/", "text": "Автомобил на Националната служба за охрана в столицата се е сблъскал с друга кола. Случаят е от преди няколко дни, но МВР потвърди за него днес. Автомобилът на НСО е бил с включена светлинна сигнализация, когато се сблъсква с другата кола. При инцидента няма пострадали хора. От „Пътна полиция” са съставили актове за нарушения и на двамата водачи. От МВР не съобщават кой е бил охраняван в колата на службата. Инцидентът се е случил в неделя на кръстовището на булевардите „България“ и „Гоце Делчев“ в светлата част на деня. По информация на „Блиц“ автомобилът на НСО е от кортежа на президента Румен Радев, а другата кола е била управлявана от жена. При инцидента няма пострадали хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.22", "title": " Кола на НСО е катастрофирала в София, няма пострадали"}
{"url": "https://trud.bg/130-%d0%b4%d0%b5%d1%86%d0%b0-%d0%be%d1%82-%d1%86%d0%b8%d0%b3%d0%b0%d0%bd%d1%81%d0%ba%d0%b8%d1%8f-%d0%ba%d0%b2%d0%b0%d1%80%d1%82%d0%b0%d0%bb-%d0%bd%d0%b0-%d1%81%d0%bb%d0%b8%d0%b2%d0%b5%d0%bd-%d0%b2/", "text": "130 деца на възраст до 7 години от ромския кв.“Надежда“ вече ходят на забавачница в квартала. Новата детска градина е първата в гетото и носи неговото име. 85 на сто от средствата в размер на 2,7 млн.лева, които бяха изразходвани за строителството и оборудването, са осигурени от швейцарската страна. Останалите – от българската държава. Кметът Стефан Радев и посланикът на Швейцария Мюриел Берсе Коен откриха официално новата придобивка. „Много съм щастлива да съм в „Надежда“ за такова събитие“, каза на български език Нейно превъзходителство, след което отправи поздрав и на ромски към жителите на квартала. „Ние подкрепяме българските институции да се осигури достъп до образование за всички български деца“, каза още тя. На откриването имаше предимно гости, представители на държавни и общински институции, зам.-министри и неколцина родители. „Имам син на 4 години, който ходи в детската градина. Аз съм завършил гимназията по механотехника, автомонтьор съм. Искам моят син учи и да стане полицай, лекар или зъболекар“, каза 24-годишният Асен пред входа на забавачницата, докато чакаше да приключи церемонията. А вътре децата бяха в сценична треска: предстоеше им за първи път да изнесат концерт. Детската градина е част от мултифункционален комплекс, в който ще има здравен център с три лекарски кабинета и културно-образователен център. Проектът е на общината в партньорство с Ромската академия за култура и изкуство, фондациите „За здравето на ромите“ и „лекари на света“. Комплексът се намира на входа на 25-хилядния квартал, в непосредствена близост до Центъра за административно обслужване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " 130 деца от циганския квартал на Сливен вече ходят на забавачница"}
{"url": "https://trud.bg/%d0%b5%d0%ba-%d0%bf%d1%80%d0%b8%d0%b7%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%be%d1%89%d0%b5-15-%d0%b4%d1%8a%d1%80%d0%b6%d0%b0%d0%b2%d0%b8-%d0%b4%d0%b0-%d0%bf/", "text": "Европейската комисия съобщи, че днес е решила да изпрати писма до 16 държави за неприлагане на новите правила за противодействие на тероризма. Писма са изпратени на Австрия, Белгия, България, Гърция, Естония, Испания, Кипър, Литва, Люксембург, Малта, Полша, Португалия, Румъния, Словения, Хърватия и Чехия. Досега посочените държави не са съобщили на ЕК как са приложили новите правила. Комисията отбелязва, че с променените правила се въвеждат наказания за пътуването през граница с терористична цел, включително в рамките на ЕС, както и за подготовката и финансирането на тероризма. Срокът за въвеждането на новите европейски правила изтече на 8 септември. Комисията дава два месеца срок държавите от списъка да приложат изцяло правилата, а ако не го направят, наказателната процедура може да бъде продължена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.22", "title": " ЕК призова България и още 15 държави да приложат новите правила срещу тероризма"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d0%b7%d0%b0-%d1%82%d1%83%d1%80/", "text": "Готови сме за „Турски поток“, но трябва да изчакаме официалната информация от страна на „Газпром“. Това заяви пред журналисти министърът на енергетиката Теменужка Петкова по повод  , в която се казва, че „Газпром“ е определил окончателно трасето на втората тръба от „Турски поток“ през България, Сърбия, Унгария и Словакия. „Ние сме готови за реализацията на такъв един проект, разбира се, при стриктно спазване на европейското законодателство“, коментира Петкова. „Още повече, че разговори по този въпрос бяха водени на най-високо ниво при посещението на премиера Бойко Борисов и срещата му с президента Владимир Путин. Всички вие знаете, още тогава се коментираше тази тема“, припомни енергийният министър. „Ние сме готови реализацията на такъв проект, но разбира се трябва да изчакаме официалната информация от страна на „Газпром““, каза още тя. Министър Петкова уточни, че за България е изключително важно да запази своето стратегическо място на газовата карта на Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Теменужка Петкова: Готови сме за „Турски поток“, но трябва да изчакаме официалната информация от „Газпром“"}
{"url": "https://trud.bg/%d1%80%d0%b5%d1%81%d1%82%d0%b0%d0%b2%d1%80%d0%b8%d1%80%d0%b0%d1%82-%d1%81%d1%82%d0%b5%d0%bd%d0%be%d0%bf%d0%b8%d1%81%d0%b8-%d0%b2-%d0%ba%d1%83%d1%80%d0%b8%d0%bb%d1%81%d0%ba%d0%b8%d1%8f-%d0%bc%d0%b0/", "text": "Столичната община отпуска 51,5 хил. лв. за довършване на реставрацията на ценни стенописи в олтара на Курилския манастир „Св. Иван Рилски“. Това реши Столичният общински съвет след предложение на кмета на София Йорданка Фандъкова. Манастирът е създаден през Х век. Намира се в район „Нови Искър“ в София и е един от най-старите на територията й. Стенописите са от 1596 г. и са дело на Пимен Зографски. През 2013 г. започна реставрация на стенописите. Манастирът не разполага с нужните средства за довършването й и затова игуменът иеромонах Нектарий ги е поискал от СОС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Реставрират стенописи в Курилския манастир"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d0%bf%d0%b5%d1%86%d1%81%d1%8a%d0%b4-%d0%b2%d1%8a%d1%80%d0%bd%d0%b0-%d0%bf%d0%b5%d1%82%d0%ba%d0%be-%d0%b4%d1%8e%d0%bb/", "text": "Апелативният специализиран наказателен съд върна в ареста Петко Дюлгеров, който е подсъдим като посредник за подкупа на кметицата на “Младост” Десислава Иванчева. АСНС , III-ти въззивен състав, отмени протоколно определение по НОХД 2617/2018г. по описа на СНС 14 състав, с което е изменена мярката за неотклонение на подсъдимия Петко Дюлгеров от „Задържане под стража“ в „Домашен арест“, като вместо това постанови, че оставя без уважение искането на подсъдимия Петко Дюлгеров и защитата му за изменение на мярката за неотклонение от „Задържане под стража“ в по-лека такава. Определението е окончателно и не подлежи на обжалване, съобщиха от спецсъда. Пълното определение на АСНС вижте  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Апелативният спецсъд върна Петко Дюлгеров в ареста"}
{"url": "https://trud.bg/%d0%bd%d0%b0%d0%ba%d0%bb%d0%be%d0%bd%d0%b5%d0%bd%d0%b0%d1%82%d0%b0-%d0%ba%d1%83%d0%bb%d0%b0-%d0%b2-%d0%bf%d0%b8%d0%b7%d0%b0-%d1%81%d0%b5-%d0%b8%d0%b7%d0%bf%d1%80%d0%b0%d0%b2%d1%8f/", "text": "Наклонената кула в Пиза се изправя. Това разкриха инженери, следящи нейното състояние. Между 1993 и 2001 година експертна група извърши значителни строителни работи, за да спаси монумента, който беше застрашен от срутване. Временно дори беше забранен достъпът на туристи. Така, кулата беше стабилизирана. Сега обаче се оказва, че в резултат на реставрацията тя продължава да се изправя. Учени съобщиха, че за близо две десетилетия тя се е изправила с допълнителни четири сантиметра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Наклонената кула в Пиза се изправя"}
{"url": "https://trud.bg/1200-%d0%bb%d0%b2-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d1%81%d0%b0%d0%bc%d0%be-%d0%b7%d0%b0-18-%d1%85%d0%b8%d0%bb-%d0%b4%d1%83%d1%88%d0%b8/", "text": "До 30% от водачите ще станат по-внимателни на пътя Завишение от 400% и цена от около 1200 лв. при настоящите условия за задължителната застраховка “Гражданска отговорност” ще плащат само 0,6% от собствениците на коли, или близо 18 хил. души. Това показват разчетите за ефекта от въвеждане на системата “бонус-малус”, с които в. “Труд” разполага. Попадането в групата с най-голямо завишение на цената ще става след тежка катастрофа, довела до смърт, или след 8-9 по-леки нарушения на пътя. 78% от собствениците на автомобили, или около 2 млн. души, ще ползват бонус от полицата, тъй като са изрядни водачи. Още първата година след въвеждане на системата “бонус-малус” те ще ползват отстъпка от 10%, а на втората година отстъпката им ще бъде 20%. За да ползват максималния бонус от 25% обаче, ще трябва да шофират без нарушение в продължение на 7 години. Разчетите показват, че 44% от собствениците, или близо 1 млн. души, ще достигнат до максималния бонус. Така при настоящи цени от около 300 лв., за “Гражданска отговорност” те ще плащат 225 лв. Не е ясно обаче за тези седем години с колко ще нарасне базовата цена на полицата и дали реално всяка година ще плащат по-малко от предходната. Въвеждането на системата “бонус-малус” по света е довело до намаляване на катастрофите и жертвите – с между 15% и 30% в различните държави. В България ефектът може да е и по-голям, защото хората са чувствителни към цената на всяко нещо, за което плащат. Очаква се голяма част от лошите водачи да променят поведението си, за да не влошат досието си и да плащат по-скъпа “Гражданска отговорност”. Примерните водачи пък ще получат бонус за поведението си на пътя. Застраховката както и досега ще се сключва за всеки автомобил. Но при нарушение на пътя отрицателни точки и по-рисков клас ще се слагат както на колата, така и на собственика.   Плащаме повече при щети Нарушения в чужбина няма да се отчитат За извършване на административно нарушение при шофиране в чужбина няма да се завишава цената на застраховката “Гражданска отговорност”, научи “Труд”. Например, ако получим глоба за превишена глоба в Гърция, рисковият ни клас като водачи в системата “бонус-малус” няма да нараства. Причината за това е, информация за глобата няма да постъпи в информационната система за полицата. Цената на полицата обаче ще нараства, ако причиним произшествие на пътя в чужбина и българският застраховател изплати щета по полицата. При проверка в “Гаранционния фонд” за рисковия клас на всеки автомобил ще има данни както за вече влезли в сила наказателни постановления за нарушения, така и за потенциално възможно повишаване на рисковия клас на колата. Например заснемане на колата с превишена скорост веднага ще се регистрира в системата като възможност на по-късен етап да се вдигне цената на полицата, дори ако фишът още не е връчен.   Нотариуси проверяват колата Пазарим се за цената при покупка При продажба на употребяван автомобил историята за направените нарушения ще върви заедно с колата, предвижда системата “бонус-малус” за определяне на цената на “Гражданска отговорност”. Целта е шофьорите с много нарушения да не могат да прехвърлят автомобила си на баба или малко дете, които нямат произшествия на пътя и така да избегнат плащането на по-висока цена на полицата. При покупка на употребяван автомобил хората ще може да правят безплатна справка в “Гаранционния фонд” за неговия “бонус-малус” клас. С промяна в Закона за движение по пътищата нотариусите може да бъдат задължени да правят тази справка. Така новият собственик ще знае дали с колата са правени нарушения и каква цена за полицата ще плаща. Очаква се такива справки да може да се правят от април 2019 г. Непродаваеми ще бъдат само колите на шофьори с много нарушения, които плащат с 400% по-скъпа “Гражданска отговорност”. Ако колата има по-малък рисков клас и завишение на цената от например 30%, новият собственик може да се спазари за цената – 3 години ще плаща по-скъпа полица и ще купи колата, ако му направят отстъпка от цената от 300 лв.   Плащаме от джоба си за малки щети При въвеждане на системата “бонус-малус” може да се стигне до ситуация шофьорите, които направят катастрофа, да предпочетат да платят причинените от тях щети на другия автомобил, вместо да се повиши техният рисков клас като водачи и да нарасне цената на тяхната “Гражданска отговорност”. Например неспазване на дистанция и лек удар на колата отпред ще води до завишение на цената на полицата със 190%, ако се викне пътна полиция, попълни се протокол и щетата бъде платена от застрахователя. Освен това виновният шофьор ще плаща по-скъпа полица в продължение на 5 години. В този случай по-изгодно за виновния шофьор ще бъде да плати от джоба си за ударената броня и случаят въобще да не стига до застрахователя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " 1200 лв. „Гражданска“ само за 18 хил. души\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b4%d0%b0%d1%80%d1%8f%d0%b2%d0%b0%d0%bd%d0%b5%d1%82%d0%be-%d0%b5-%d0%be%d1%81%d1%8a%d0%b7/", "text": "Даряването е осъзнат акт на ангажираност към развитието на обществото ни, който се възпитава. Затова е важно примерите, които вие давате в ежедневието да бъдат добър образец за подражание и за поведение на младите хора в България. Това заяви президентът Румен Радев при откриването на церемонията по връчването на тринадесетите годишни награди „Най-голям корпоративен дарител“ за 2018 г., на която беше домакин днес. Държавният глава припомни делото на родолюбивите благодетели от времето на Възраждането и след Освобождението. „Неслучайно един от най-големите дарители от онова време Евлоги Георгиев пише в своето завещание – „И аз, давайки нещо за величието и развитието на своята страна, живея с надеждата днес, че ще мога спокойно да умра“. Ето това е примерът, това е веруюто на тези хора и аз много се радвам, че техните идеали и философия са живи и днес, подчерта президентът. По думите на Румен Радев не е достатъчно просто да даряваш средства, а следва да влагаш сърцето си и да носиш надежда, да споделяш време, идеи, труд и да правиш обществото по-съпричастно към идеята за по-хуманна, цивилизована и модерна България. Президентът благодари на всички, които са направили своя избор да развиват културата на корпоративната социална отговорност у нас и им пожела да отстояват тези ценности и да продължат да работят за формирането на дарителската среда. Президентът връчи наградата в категория „Личност, допринесла за развитие на дарителството в България“. Носител на приза е Игнат Канев, управител на благотворителна фондация, носеща неговото име – фондация „Канев“, в която главна роля имат съпругата му Димитрина и двете им дъщери Анна-Мария и Кристина. Наградата беше връчена на представител на неговото семейство. „Игнат Канев е не само носител на философията на дарителството. Той е носител на възрожденския дарителски дух и на духа на строителите на нова България. Когато заедно със съпругата му основават фондация „Канев“ знаят, че го правят не само да даряват, но и да стимулират дарителството и да помагат на България от далечна Канада. Защото както и самият той казва – „Който иска да помага, намира начин“. Тези кратки думи обясняват много за философията на самото дарителство“, заяви Румен Радев. Тази година на церемонията беше обявена и нова категория „Най-добра програма на местен дарител“, която поставя акцент върху благотворителната подкрепа в местните общности, за да се даде публичност на малките по обем, но със значим принос за местните общности дарителски инвестиции. В приветствието си държавният глава подчерта, че дарителството има ефект, когато хората на място се убедят, че бизнесът, общината и гражданите работят заедно за общественозначими цели. „Там, където има силна, отговорна и отворена към интересите на гражданите работа, тогава ще видим и тази България, в която искаме да живеем, в която да остават да учат и да работят нашите деца“, категоричен беше президентът. Конкурсът на Българския дарителски форум отличава компаниите в страната, които реализират обществено значими каузи и инвестират средства, време и доброволен труд на служителите си. Наградите “Най-голям корпоративен дарител“ се връчват в още четири страни от Централна и Източна Европа и насърчават налагането на стандарти за отговорно, ефективно и прозрачно корпоративно дарителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.22", "title": " Президентът Радев: Даряването е осъзнат акт на ангажираност към обществото"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%b1%d1%80%d0%b5%d0%ba%d0%b7%d0%b8%d1%82-%d0%b8%d0%b7%d0%b8/", "text": "Германският канцлер Ангела Меркел заяви, че споразумението за излизане на Великобритания от Европейския съюз изисква още много разговори, особено в Обединеното кралство, предава AFP. „Ще направя всичко възможно, за да стигнем до решение“, каза Меркел по време на бизнес форум в Германия и добави: „Безредно излизане ще бъде възможно най-лошият вариант за двете икономики и ментална основа за бъдещите отношения“. „Изминахме дълъг път, но със сигурност това изисква още много разговори, особено във Великобритания“, посочи германският канцлер.  ", "date": "2018.11.22", "title": " Меркел: Споразумението по Брекзит изисква още много разговори"}
{"url": "https://trud.bg/%d1%85%d0%b8%d0%bb%d0%b0%d1%80%d0%b8-%d0%ba%d0%bb%d0%b8%d0%bd%d1%82%d1%8a%d0%bd-%d0%b1%d1%80%d0%b5%d0%ba%d0%b7%d0%b8%d1%82-%d0%b5-%d0%bd%d0%b0%d0%b9-%d0%bc%d0%b0%d1%89%d0%b0%d0%b1%d0%bd%d0%b8%d1%8f/", "text": "Брекзит е най-мащабният акт на икономическо самонараняване в най-новата история, коментира бившата първа дама, сенатор, държавен секретар и неуспял кандидат президент на САЩ Хилари Клинтън във връзка с развода на Обединеното кралство с Европейския съюз. Пред британския вестник „Гардиън“ тя отбелязва, че за Брекзит, както и за възхода на Доналд Тръмп в Америка, най-много е допринесъл масовият страх от миграцията. Затова, съветва Клинтън, за да се справи с крайнодесните популисти, Европа трябва да промени миграционната си политика. „Европа направи достатъчно за мигрантите и е време да даде ясен сигнал, че не е в състояние да продължава да осигурява убежище и подкрепа, защото иначе този проблем ще продължава да буни електората“, казва Хилари Клинтън пред „Гардиън“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.22", "title": " Хилари Клинтън: Брекзит е най-мащабният акт на икономическо самонараняване"}
{"url": "https://trud.bg/%d0%b4%d0%b6%d0%b5%d0%b9%d0%bc%d1%81-%d0%bc%d0%b0%d1%82%d0%b8%d1%81-%d1%81%d0%b0%d1%89-%d1%83%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0-%d0%bd%d0%b0%d0%b1%d0%bb%d1%8e%d0%b4%d0%b0%d1%82/", "text": "САЩ установява наблюдателни постове по границата между Турция и Сирия, заяви американският министър на Отбраната Джеймс Матис, цитиран от   Hurryiet. Турция има „легитимни“ опасения относно терористичнте заплахи в Сирия и САЩ не отхвърля нито едно от тях, заяви Матис пред журналистите в Пентагона. „Установяваме наблюдателни постове в Северна Сирия, това е сериозна промяна. Установяваме наблюдателни постове на няколко места по сирийската граница“, обясни той. „Искаме да сме хората, които се обаждат на турците и ги предупреждават, ако нещо идва от този район, в който оперираме“, добави военният министър на САЩ, като обясни ,че Вашингтон е в „тесни консултации“ с турските военни и Държавния департамент. „Ще засечем всяка заплаха, която видим, че отива към Турция. Това означава, че ще говорим с турските военни от другата страна на границата“, поясни Матис и посочи, че наблюдателните постове няма да изискат изпращането на допълнителни американски военни части в Сирия, за които Пентагонът твърди, че наброяват две хиляди души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.22", "title": " Джеймс Матис: САЩ установява наблюдателни постове по границата между Турция и Сирия"}
{"url": "https://trud.bg/%d0%b4-%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b8%d0%ba%d0%be%d0%bb%d0%be%d0%b2-%d0%b1%d0%b8%d0%b2%d1%88-%d1%88%d0%b5%d1%84-%d0%bd%d0%b0-%d0%ba%d0%be%d0%bc%d0%b8%d1%81%d0%b8-2/", "text": "Туй било, онуй било в евродоклада, обаче в него бе изрично отбелязано в положителен план приемането на Закона за противодействие на корупцията и отнемане на незаконно придобитото имущество (ЗПКОНПИ). Евродокладчиците го отличиха като изпълнение на една  от конкретните им препоръки за напредък на страната ни в областта на правосъдието и вътрешния ред.  Новата нормативна уредба за борбата с корупцията не само беше приета, но и влезе в сила от началото на тази година. Тя регламентира пет направления на антикорупционна дейност,  извън наказателното преследване: 1) превенция; 2) подаване и проверка на декларации за имущество, за несъвместимост и за конфликт на интереси; 3) оперативно-издирвателни дейности; 4) гражданска конфискация    за обвиняеми в престъпления –  длъжностни, корупционни и криминални. Какво следва от новите параграфи и алинеи на  практика? Докторът по право Николай Николов е  наясно с това. Той е автор на научни трудове по тази тематика и е ръководил  Комисията за конфликт на интереси преди тя да се влее в новия орган, призван да  ни отърве  от продажниците във властта. – Г-н Николов, колко хора на държавни постове са под прицела на новия  антикорупционен закон, за който Еврокомисията ни хвали? – 140 000 държавни служители имат задължения по Закона за противодействие на корупцията и отнемане на незаконно придобитото имущество (ЗПКОНПИ). Законът ги разделя на две големи групи. В първата са  лицата, заемащи висша публична длъжност. Това са  всички хора на изборни длъжности, а също и министри, зам.-министри, шефове на агенции, областни и зам.- областни управители, ръководители на териториални държавни органи, кметове и зам. – кметове на общини и райони, общински съветници, главни архитекти и други. Във втората група са лицата от средния и ниския ешелон на властта. Те са изчерпателно изброени в §2. Сред тях са всички служители в администрациите на парламента, изпълнителните и съдебните органи (без тези, които заемат технически длъжности),  а също и представителите на държавата и общините в управителните и контролни органи на  дружества, в които имат капитал, и  директорите на държавни и общински предприятия, и директорите на училища, детски градини и други звена със самостоятелни бюджети, и  секретарите на общини, кметовете на кметства, кметските наместници и други. – Къде е разделителната линия между двете групи? – Тя е във въпроса кой има право да извършва проверката на техните декларации и производствата за конфликт на интереси. За лицата, заемащи висша длъжност – те са около 20 000 – това е Комисията за предотвратяване на корупцията и отнемане на незаконно придобитото имущество (КПКОНПИ). За лицата по §2 – това са техните органи по избор или назначаване. А за кметовете на кметства – постоянните комисии за конфликт на интереси към съответните общински съвети. Разпоредбите на закона, които създават задължения в областта на конфликта на интереси и   подаването и проверката на декларациите за имущество и за интереси са валидни и за двете групи лица. – 140 000 чиновници са сложени под лупа! Ако това се случи така, както звучи, то на продажниците в държавния апарат им е спукана работата. И корупцията ще се изнесе от страната ни, като икономически емигрант. – Не припадайте от радост. Пресилено и невярно е да се каже, че този закон въвежда постоянно наблюдение за корупционни практики и за облагодетелстване от служебната позиция на тази огромна маса от хора – 140 000! Факт е обаче, че механизмите и процедурите, които той предвижда,\t дават известна възможност за ограничаване на корупцията на административно ниво.  – “Известна” възможност ли? Как така “известна”? Законът е в действие от 10 месеца вече.  И би трябвало да е ясно голяма ли е, или малка възможността, която законът дава  да се хващат алчните управници в крачка? – Вярно е, че 10  месеца са достатъчно време да се даде  първоначална оценка и  да се направят изводи относно изпълнението и действието на този закон. Особено относно проверката на декларациите за конфликт на интереси. – Какви са тези изводи, кажете? – Законът въведе децентрализирана система на проверките на декларациите, за конфликт на интереси и на проверките по сигнали на корупция. – Е, и? – Това означава на практика, че вместо един орган, както беше при предишната система, най-малко 2 000 държавни органа се произнасят по сигналите за корупция и за конфликт на интереси, и отговарят за проверката на декларациите. С наредбата на Министерския съвет, приета в изпълнение на новия антикорупционен закон, тази система бе доведена до прекомерни размери. Всеки кмет на кметство, който назначава, примерно, служител по административното обслужване на половин щат, ще бъде длъжен да се произнася със заповед по постъпил сигнал за корупция или за конфликт на интереси на назначения от него, а освен това да съхранява и да проверява декларациите му. За целта кметът трябва да  назначи тричленна комисия и да издава заповеди за образуване  и за приключване на  проверките на декларациите и проверките по сигнали за въпросния  служител. Още преди да се приеме законът, бяха ясни  недостатъците на тази система. Те са още по-ясни сега. А именно – малките администрации нямат компетентността да провеждат такива процедури. – Боже мой, ама разбира се. Познавам един кмет –  уплашен политически послушко, на който му е трудно да се подписва и срича… Абсурдно е той да образува и да приключва проверки по декларации, които не може дори да прочете. – И сама разбирате,  че е възможно правомощията на кметовете по антикорупционния закон да бъдат използвани за политически натиск. Очаква се, освен това, да се получи различна административна и съдебна практика  по приложението на 28-те забрани в закона, нарушаването на които води до конфликт на интереси. Ще има, разбира се,  и разминаване на представите за несъответствие по подаваните декларации.  Съществува и много голям риск от изтичане на информация от тези,  на които е възложено провеждане на производството – изтичане на информация за самоличността на гражданина, който е подал сигнала. Няма да е изненадващо, ако се изнасят нерегламенирано и различни факти  от  процедурата, преди тя да е приключила. Въпреки глобата от 5 000 лв., предвидена за това. – Не е нужно гражданинът да е екстрасенс, за да се сети, че така ще стане, май? – Гражданите не вярват, че местният орган по назначаване и определената от него комисия  ще разгледа обективно и безпристрастно всеки сигнал за корупция или за конфликт на интереси, подаден срещу назначен от него служител. – Ами то не е за вярване,  че кметът ще обяви за грешник някой, който той самият е довел в кметството.  Представете си: кметът  получава сигнал, че назначения от него е продажен или е в конфликт на интереси. Как да  да каже “да, така е”? Тоя кмет да не е ненормален? Че нали и него ще разследват, ако направи това? – Тъй или инак, това логично води до по-малко сигнали за корупция и лоши практики. И  засяга една от основните функции на антикорупционния закон – да ограничи корупцията чрез възможност за разследване на нейните прояви административно ниво. По-другояче биха стояли нещата, ако тези производства се провеждаха от независим орган в София, пред който да се депозират сигналите. – В спецправосъдието беше заложена тази идея – уличените в корупция и  други престъпления да се разследват в София от спецпрокурори, а не в малкия град, в който живеят и където си пият кафето с тамошния прокурор, с полицая, с активиста на партията, която е на власт…. – Основна идея, заложена в антикорупционния закон, е всички 140 000 задължени по него лица да подават единна декларация за имущество и за интереси, която да акумулира над 40 факта за имущественото състояние на държавния служител и членовете на семейството му. Декларацията следва да се подава и при встъпване в длъжност и всяка година до 15 май. В нея се отразяват промени в имущественото състояние, в сравнение с предходната декларация. Предвижда се всяка от декларациите да се проверява за достоверност на посочените в нея факти. В годишните декларации държавните служители трябва да посочат не само новопридобити техни и на семейството им апартаменти, вили, ниви, коли, банкови сметки, дялове и акции в търговски дружества, пътувания в чужбина, подаръци и  др., но и източника за тяхното придобиване. Тези декларации са силен антикорупционен фактор. – Но не са ли трудни за попълване? С 40 факта! Човек трябва да изкара специален курс, за да се справи. – Боя се, че са трудни, да. В началото на май КПКОНПИ утвърди образец на новата декларация, която до 8 юни всички лица, заемащи публична длъжност – и от двете групи –  трябваше да попълнят.  Декларациите на лицата, заемащи висша длъжност, се подаваха пред КПКОНПИ. В момента се провежда проверка на достоверността на  всяка от тях. През следващия месец се очаква доклад на комисията относно съответствието или несъответствието на всяка от декларациите с действителността. Съществени затруднения възникнаха при изпълнението на закона във връзка с лицата по §2 – служителите в парламента и правителството,   директорите на училища, детски градини, кметовете и др. – Затруднения? Какви? – В  много кратък срок  – от 8 май  до 8 юни – те трябваше електронно и на хартия за първи път да подадат една твърде сложна встъпителна декларация за имущество и за интереси. Проблемът тук не беше в краткия срок, а в почти пълната липса на разяснителна кампания – на указания как се попълват тези декларации. В  органите по назначаване, при които се подаваха декларациите, нямаха нужните познания и вдигаха рамене – не можеха да обяснят на своите служители как да изпълнят законовото си задължение без грешки. Резултатът беше, че служителите в немалко ведомства подадоха само годишни декларации за 2017-а, без да са подавали встъпителни. Така се пропусна възможността да има начална  снимка на тяхното имуществено състояние и на техните интереси. А без тази начална снимка няма как да се  сравнява и анализира развитието на имуществото на всеки служител, докато работи в държавния апарат. Няма как да се види има ли признаци за незаконен, корупционен източник на новопридобити активи. – Сиреч, ако аз съм кметски наместник за втора година и декларирам за 2017 г. три къщи и три ниви, комисията няма откъде да научи, че съм влязъл в кметския кабинет лани гол като пушка, и следователно съм корумпиран. Правилно ли ви разбирам? – Да. С наредба от септември, в противоречие със закона, се предвиди, че декларациите за имущество и за интереси на служителите по §2 се проверяват задължително само за спазване на сроковете за подаването им. Тяхното съдържание се проверява за съответствие от съответните инспекторати или тричленни комисии към органите по назначаване в три изчерпателно изброени случая: при постъпил сигнал за корупция или конфликт на интереси; при образувано дисциплинарно производство с елементи на корупция или конфликт на интереси;  и  когато служителите работят в административни звена с висок корупционен риск. Законът прави разлика между лицата, заемащи висша длъжност и тези по §2. Има разлика в размера на глобите, в процедурата за гражданска конфискация след нарушения, в задължението за подаване на декларация след напускане публична длъжност и други. Това е добре. Лошото е, че  административните проверки за корупция и конфликт на интереси сред средния и ниския ешелон на властта са поверени на повече от 2 000 (!) органа по назначаване – при съмнителни възможности да се справят и да получават сигнали. Декларациите за имущество и за интереси в този сектор ще бъдат проверявани за съдържание само в изрично посочени, ограничени случаи. – Това е лошо, наистина. Но не е задължително да остане завинаги лошо, нали? – Не, разбира се. Фактите налагат извода, че е необходимо е да се направи  съществено изменение на ЗПКОНПИ –  да се предвиди отново централизирана система за установяването на конфликт на интереси и проверката на декларациите. – Централизирана беше системата по-рано, но се появи тефтерчето на Златанов. Онова, с указания от силните на деня: “Тоя да се оправи, оня да се удари!”. – Такива тефтерчета може да има и при централизирана система, и при децентрализирана, но ако има кой да диктува и кой да записва… – Прав сте. Такива хора не би трябвало да има на отговорни места. Ако приемем, че това е така, какво трябва да направи законодателят, според вас? – Би трябвало да повери функциите по приемането и произнасянето по сигнали за корупция и за конфликт на интереси на лицата по §2  на КПКОНПИ – новия антикорупционен орган, който и в момента ги изпълнява за лицата, заемащи висша публична длъжност. Би трябвало отново изрично да се произнесе – проверяват ли се за съответствие имуществените декларации на тези лица. И да предостави на КПКОНПИ функции по методическо ръководство и контрол върху дейността на органите по проверка на тези декларации. – Новият антикорупционен закон влезе в действие преди няколко месеца само. Предложението за изменение в него не е ли твърде ранно? – По-важното е самото изменение да не е закъсняло. Нашият гост  Николай Николов е роден през 1972 г. в Ловеч. Магистър (1995) и доктор по право (2010) от СУ. Работил е като юрисконсулт на община, член на първия състав на Комисията за установяване на имуществото, придобито от престъпна дейност (2005 – 2010 г.), член и шеф на на Комисията за конфликт на интереси (2011 – 2018). Адвокат. Член на Научно – експертния съвет на Института за модерна политика. Автор на пет монографии и над 40 статии в наши и чужди научни списания – за гражданската конфискация, конфликта на интереси, декларирането на имуществото, административното право и процес.", "date": "2018.11.22", "title": " Д-р Николай Николов, бивш шеф на Комисията за конфликт на интереси, пред „Труд“: Нужно е изменение на новия закон против корупцията\t\t\t"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%b4%d1%8a%d0%bb%d0%b6%d0%b8-%d1%80%d0%b5%d0%bf%d0%b0%d1%80%d0%b0%d1%86%d0%b8%d0%b8-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Съществуват две паралелни истории от същия период и в същия район Гърция отново заговори, че Германия й дължи пари за репарациите, които й се полагали заради нацистката окупация през Втората световна война.Гръцкият президент Прокопис Павлопулос се срещна миналия месец с Франк-Валтер Щайнмайер в Атина, изтъкна, че „исканията на Гърция във връзка с окупационния заем и военните репарации за законни и съдебно изискуеми“. Германия се извини за престъпленията от нацистката епоха по време на войната, но настоя, че не желае да обсъжда репарациите. Тя отрече да дължи каквото и да било на Гърция за Втората световна война, тъй като изплати на Атина сумата от 115 млн. германски марки през 1960 г. В този ред на мисли се запитах защо България не е предявила претенции за репарации към Гърция относно забравената българска трагедия на гръцкия остров Трикери. Факт е, че този позорен епизод от Междусъюзническата война е описан само веднъж от малко известния чешки журналист Владимир Сис, който публикува брошурата „Гробовете на Трикери“, резултат от негово журналистическо разследване за жестокостите, на които са били подложени над 7 хиляди българи от Солун, много от които намират смъртта си на гръцкия остров Трикери. В текста са цитирани свидетели, извършители и чужди дипломати, придружен с много снимки. Установил се трайно в България като политически емигрант през 1908 г., по време на Балканската война той е доброволец в чешката санитарна мисия, а впоследствие – военен кореспондент на пражкия в. „Народни листи“. Остров Трикери (трисвещник) е отдалечен от Волос на 4 часа плаване с лодка. В този ад българските пленници прекарват пет месеца. В края на 1913 г. оцелелите около 1800 души са освободени според клаузите на Букурещкия мирен договор. Те са натоварени на параходите „Варна“, „Борис“ и „България“ и се завръщат в родината. Българите не знаят за тази трагедия. Колкото и да е странно, тя не става популярна сред обществото. След 1919 г. чешкият журналист напуска България и въпреки поддържаните връзки историята се забравя. Събитията в Солун отбелязват в спомените си генералите Никола Иванов, Христофор Хесапчиев и Велизар Лазаров, но за по-нататъшната съдба на хората, подложени на гръцката вендета, те не казват нищо. Само в „Енциклопедията“ на братя Данчови е отбелязано, че на остров Трикери е имало лагер за български военнопленници. По тази причина съдбата на тези гробове и паметта за тях е забравена. В края на Балканската война районът южно и източно от Серес е българска зона за отговорност (окупационна зона). По споразумение между главните командвания на Гърция и България още от октомври 1912 г. в Солун е разположен български гарнизон – 3-та дружина на 14-и Македонски пехотен полк от 11-а пехотна дивизия. Негов началник е командирът на дружината подполковник Велизар Лазаров (по-късно генерал и комендант на София). През цялото времетраене на войната гръцката страна се стреми по възможност да овладее северната и източната част от ареала, контролиран от българите. Още през май 1913 г., когато преговорите за мир в Лондон се финализират, отношенията между силите на съюзниците се изострят. Възникват сериозни инциденти. Българската инвазия срещу сръбската армия на 16 юни 1913 г. става повод гръцкият гарнизон (в състав повече от две дивизии) да извърши кървава разправа с българите в Солун. През нощта на 16 юни са взривени казарменото помещение на българския гарнизон и много от българските жилища в града. На следващия ден настъпва поголовен лов на българи и тяхното изтребление. Пощадените са натоварени на кораби и откарани на о. Трикери. Там пленниците са поставени при нечовешки условия. Заточените са без достатъчно храна и питейна вода, липсва медицинска помощ. Те са принудени да работят като роби в каменоломните при непоносима жега и всекидневни издевателства на охраната. Мнозина заболяват от малария и холера. Преди няколко години говорих с изтъкнат гръцки историк, който ми обясняваше причините, поради които Гърция претендира официално за репарации от Германия – а именно за кланетата, които извършват нацистите в село Дистомо през 1944 г., където са убити 218 гърци, мирни жители. Съгласих се, че е правилно да се даде обезщетение и след това го питах какви репарации ще трябва да изиска България от Гърция за смъртта на 5000 беззащитни пленници в Трикери. Погледна ме учуден. За пръв път чу за съществуването на лагер на този остров. Гръцката държава е заличила всеки факт, свързан с това престъпление, и гръцката историография в милионите си страници за балканските войни не е намерила място за нито едно изречение, в което да спомене за нашите нещастни пленници. Като цяло гръцката история е с къса и неуслужлива памет що се касае до други народи. Когато пристигнах в Гърция, вече знаех доста неща от най-новата история на Македония и Тракия и за престъпния начин, по който са се отнесли гърците към живеещото в тези райони българско население. Знаех за остров Трикери, за ужасните бедствия в Кукуш и Драма, за опожаряването на български села в Дедеагач и Суфли; за преживения от хората ни ужас, предизвикан от гръцката войска в целия район на Солун до района на Марица. Знаех за изнасилванията, кланетата, масовите изселвания, за престъпника Каламбакис и за жалката роля, която са изиграли уж мирно настроените епископи на гръцката църква. Никой не бе в състояние да обори тези неща. Съществуват документи, писма на войници, официални заповеди, публикации от онова време, мемоари, гробове, публикации на чужди наблюдатели, като Карнегиевата анкета, например. Когато отворих книгите на гръцката история от същия период, установих с изненада, че не се споменава нищо, свързано с всички тези ужасни и потресаващи факти. Като че ли не са станали, като че ли става въпрос за плод на българската фантазия. Това ме шокира. В същия момент прочетох в гръцките книги съответни ужасяващи събития от противоположната страна. Гърците твърдят, че не са налагали погърчване в Тракия, избивайки българско население, а че ние, българите, систематично сме побългарявали тази обширна област, гонейки гръцкото население. Имат и гърците документи, които могат да покажат. Признавам си, че се почувствах много неловко. Първата ми мисъл бе, че гърците изопачават грубо историята. Втората ми и по-хладнокръвна мисъл бе, че може да съществуват две паралелни истории от същия период и в същия район, като всяка страна се стреми да изтъкне това, което й е угодно, и да премълчава онова, което я смущава. Мисля, че втората оценка е по-близка до действителността. Стремейки се да намеря край и да бъда колкото е възможно по-обективна, проучих по-обемно въпроса за конфликтите между балканските нации. Всички балкански държави имат отворени въпроси относно своите сънародници, които живеят в територията на държавите съседки. И след като това съществува дори и днес, когато е постигната в голяма степен национална хомогенност вътре в тези страни, представете си какво е ставало през 1900 г.! Турците имат свои сънародници в Гърция, албанците поставят въпрос за сънародниците си, изгонени от гръцката област Епир; сърбите имат проблем с албанците в Косово; гърците имат свои хора в Константинопол; ние, българите, се контрираме с гърците за сънародниците си от Тракия и т.н. Този казус няма край. Хвърлих един поглед на старите карти на Балканите за районите, в които са живели различните народности. Говоря за карти, които не са направили балкански картографи, а чужди, за да наложат все пак някаква обективност. Останах без думи от видяното. В картите на германеца от Британия Е. Г. Равенщайн (1870), на французина А. Силвие (1877) или на германеца А. Алгемайнер (1881) народностите в района на Македония и Тракия са толкова смесени, че не е възможно да се направи заключение. На разстояние от десет километра е имало едно българско село, след това едно гръцко и малко по-нататък един турски малък град. В един район българският елемент е представлявал болшинство, в съседния район турският е преобладаващ и по-нататък гръцкият е бил с най-голямо население. Това е действителността, която за съжаление, е била решена с помощта на оръжието. Където са влизали националните войски или партизанските корпуси, които са изпращали държавите, са облагодетелствали своето население и са се стремели или да изгонят, или да приобщят другите. Така бе постигната народностната и религиозна хомогенност във вътрешността на балканските страни, които са създадени през бурния период 1850-1950 г. Но да се върна към темата с репарациите. След като Гърция смята, че има право на такива от Германия, защо България да няма право да бъде обезщетена заради забравения български гроб на остров Трикери…                      ", "date": "2018.11.22", "title": " Гърция дължи репарации на България\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d0%b4%d0%b6%d1%83%d0%b4%d0%b8%d1%81%d1%82%d0%b0-%d0%b8%d0%b2%d0%b0/", "text": "Министърът на младежта и спорта Красен Кралев награди джудиста Ивайло Иванов за успеха, който постигна на турнира от сериите Гран при в Хага (Холандия). Иванов спечели златен медал, надделявайки във финала над представителя на домакините Фран де Вит с ипон 3 секунди преди края, а по пътя към триумфа записа победа и над световния шампион от Баку 2018 Саеид Молаей със „златна точка“, след като в редовното време двамата не си отбелязаха точка. „Поздравления за успеха, който постигна. Убеден съм, че той ще те стимулира да преследваш още по-сериозни резултати и ти пожелавам реализацията на твоя труд да достигне своя връх по време на Олимпийските игри в Токио през 2020 г.“, каза министър Кралев, съобщават от ММС. Ивайло Иванов благодари на министъра за подкрепата и обяви, че се чувства много по-спокоен откакто президент на Българската федерация по джудо стана Румен Стоилов, а вицепрезидент Даме Стойков. „Нещата тръгват в правилната посока. Вече има добра организация, усещаме подкрепа и започваме да показваме резултати“, каза Иванов.  Румен Стоилов уведоми министъра, че вече са готови плановете за подготовка и състезания през 2018 г. на националните отбори във всички възрастови групи. Старши треньорът на националния отбор Атанас Герчев пък съобщи, че се възползвал от съвета на министър Кралев със състезателите да работи и психолог, като счита, че това е една от причините за израстването на Ивайло Иванов, който по време на турнира е показал много здрава психика.  Целта пред Българската федерация по джудо е да класира трима състезатели на Олимпийските игри в Токио. Към момента Ивайло Иванов е 11-ти в олимпийската ранглиста, като за Игрите се класират първите 18.", "date": "2018.11.22", "title": " Министър Кралев награди джудиста Ивайло Иванов за златния му медал от Гран при в Хага"}
{"url": "https://trud.bg/%d1%81%d0%be%d1%81-%d0%bf%d1%80%d0%b8%d0%b5-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b1%d1%81%d0%bf-%d1%81%d1%80%d0%b5%d1%89%d1%83-%d0%bf%d1%80%d0%be/", "text": "Столичният общински съвет прие предложената от групата на БСП декларация срещу промяна на границите на съдебни райони на територията на Столична община. Проектът за декларация беше предложен от председателя на групата на социалистите Калоян Паргов в началото на сесията на СОС в четвъртък. Тя предизвика бурни дебати в залата, но в крайна сметка кметът на София Йорданка Фандъкова се съгласи да бъде добавена още една точка в дневния ред и в края на заседанието да бъде гласувана декларацията. По време на сесията на СОС беше свикано извънредно заседание на Комисията по местно самоуправление и нормативна уредба, която обсъди текста и направи корекции. Така в края на сесията с пълно мнозинство беше приета Декларация на Столичния общински съвет относно предложение за промяна на границите на съдебни райони на територията на Столична община. „Сега очаквам от Висшия съдебен съвет да се съобразят с мнението на гражданите, на районните и селските кметове и с това на органа за местно самоуправление Столичния общински съвет, коментира Калоян Паргов. – Когато сме заедно, можем да повлияем на всяко решение. Благодаря за подкрепата. Радвам се за постигнатия консенсус в СОС и за това, че този път от ГЕРБ се решиха да подкрепят предложение на БСП. С тази декларация изразихме нашата солидарност с гражданите от засегнатите райони“. Ето пълния текст на Декларацията: Д Е К Л А Р А Ц И Я на Столичния общински съвет ОТНОСНО: Предложение за промяна на границите на съдебни райони на територията на Столична община Ние, общинските съветници от София, категорично се противопоставяме на предложението за промяна на границите на съдебни райони на територията на Столична община. Подобно предложение накърнява правата и законните интереси на широк кръг от граждани на столицата. Считаме, че предложението за промяна на границите на съдебните райони на Софийски районен съд, при която част от населените места/кметства от районите Кремиковци, Панчарево, Нови Искър, Банкя, Искър, Овча купел и Витоша ще преминат към Районен съд – Елин Пелин, Районен съд – Костинброд, Районен съд – Перник и Районен съд – Самоков ще ограничи правото на достъп на гражданите до справедлив съдебен процес, при условията на равно и състезателно начало. Участието на гражданите на столицата в подготовката и провеждането и делата им, които ще са подсъдни на съседните съдебни райони, ще бъде сериозно затруднено поради увеличаване на необходимото време и разходите им за транспорт, в т.ч. и междуградски. Към настоящия момент живеещите в кметствата от посочените райони осъществяват достъпа си до съдилищата в град София, ползвайки услугите на столичния градски транспорт, който е значително по-евтин и времево достъпен в сравнение с междуградския транспорт. Противно на всякаква логика е и административните услуги за гражданите на територията на София да се извършват от Столична община, а съдебните услуги – от други районни съдилища. Категорични сме, че начинът на райониране на съдилища трябва да следва административното деление на територията и да се ръководи от принципа за достъпно и близко до хората правосъдие. Не приемаме тезата, че съдебните райони на Софийски районен съд и Софийски градски съд трябва да се ограничат, за да се постигне увеличаване на натовареността на съседни съдебни райони. Запазването на тези райони обаче не трябва да е за сметка на интересите на част от гражданите на София, защото с промяната на границите на съдебните райони се създава изкуствено разделяне на столичани – една част ще ползват услугите на столичните съдилища, а другата – на съдилищата от съседни съдебни райони. Присъединяваме се към становището на районните кметове и кметовете на кметства, изразено пред кмета на СО г-жа Фандъкова, както и към нейното лично становище, че промените на границите на съдебните райони са несправедливи и ще затруднят голяма група от граждани да упражняват надлежно конституционното им право на съдебна защита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " СОС прие декларацията на БСП срещу промяна на границите на съдебни райони на територията на СО"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d1%82%d1%80%d0%b0%d0%bc%d0%b2%d0%b0%d1%8f-%d0%bf%d0%be-%d0%b3%d1%80%d0%b0%d1%84%d0%b0-%d0%bf%d1%80%d0%b5%d0%b4%d0%b8-%d0%ba%d0%be%d0%bb%d0%b5%d0%b4%d0%b0/", "text": "Трамваят ще тръгне по ремонтираното трасе на ул. „Граф Игнатиев“ преди Коледните празници. Това съобщи столичният зам.-кмет Евгени Крусев, като не се ангажира с конкретна дата. Новото трамвайно трасе е почити готово. Остават само довършителни работи, които ще приключат до края на ноември, както и съгласувателна процедура с ДНСК.", "date": "2018.11.22", "title": " Пускат трамвая по „Графа“ преди Коледа"}
{"url": "https://trud.bg/%d1%86%d0%b5%d0%bd%d1%82%d1%8a%d1%80-%d0%bf%d0%be%d0%bc%d0%be%d0%b3%d0%bd%d0%b0-%d0%bd%d0%b0-150-%d0%b1%d0%be%d0%bb%d0%bd%d0%b8-%d0%b4%d0%b5%d1%86%d0%b0-%d0%b8-%d1%80%d0%be%d0%b4%d0%b8%d1%82%d0%b5/", "text": "Втори рожден ден отпразнува Центърът за ранно детско развитие в Шумен. За това време специалистите му са помогнали на повече от 150 деца и техните родители да се справят дори и със страховити диагнози. Най-малките „пациенти“ са недоносени бебета, посещават го и каки, и батковци първолаци. Съвети и подкрепа са получили и 100 родители на деца с увреждания, казват от ръководството. В момента 85 момичета и момчета с увреждания и изоставане в развитието си посещават занятия при рехабилитатор, кинезитерапевт, психолог, логопеди и специални педагози. Процедурите са безплатни.  За 24 месеца съществуване екипът се гордее с момченце на 5 г. с хидроцефалия, което преодоляло част от двигателния и говорния си дефицит. Благодарение на грижите на кинезитерапевт, логопед и специален педагог хлапакът вече произнася първи изречения и ходи успешно, като го държат за ръка. Общо 10 са вече малчуганите, които правят най-трудната първа крачка в живота си с помощта на рехабилитатора и кинезитерапевта от Центъра. Работата на логопедите също дава резултат и след занимания месеци наред, децата произнасят трудните звуци и думички, разказва с ентусиазъм управителят Пенка Атанасова. Специалните педагози и психологът в екипа често помагат за адаптация на децата в забавачки и при проблеми в общуването. Седем момчета и момичета вече са първокласници, на други им предстои догодина да прекрачат училищния праг. Проектът, по който Центърът бе открит преди 2 години, сега получава допълнително финансиране от ОП „Развитие на човешките ресурси“ и това ще осигури работата му до края на 2019 г. Шуменци се ползват от услугите му в сградата на Детска градина „Пчелица“ и в четвъртък деца и родители празнуваха с пъстър карнавал и торта. Гостуваха им зам.-кметът по социални дейности д-р Светлана Маркова и зам.-областният управител Ширин Вели. „Благодаря на родителите, че ни поверяват децата си. Вярвам, че заедно ще преодолеем всички трудности. Най-добрите неща предстоят. Пожелавам ви да сте здрави, обичани и вярвайте в чудеса“, обърна се към гостите домакинът Атанасова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Център помогна на 150 болни деца и родителите им"}
{"url": "https://trud.bg/%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0%d1%82%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d0%b2-%d1%81%d0%b2%d0%b8%d1%89%d0%be%d0%b2-%d0%bf%d1%80%d0%be%d0%b4%d1%8a%d0%bb/", "text": "Двустранно споразумение за сътрудничество подписаха ректорът на Стопанската академия „Д. А. Ценов” в Свищов, доц. д-р Иван Марчевски и управителят на ДиУеър ЕООД – София, Симеон Зафиров. Сътрудничеството между свищовското висше училище и софтуерната фирма датира от 2014 г. и след постигнатите резултати през изминалите години двете страни решиха да продължат сътрудничеството. Подписаното в Свищов споразумение очертава насоките на бъдещото партньорство. Фирма ДиУеър ЕООД – София е основана през 1989 г. от Дамян Иванов и е специализирана в разработването на програмни продукти и информационни системи, тяхното внедряване, поддържане и развитие. Тя е партньор на Microsoft и златен партньор на Oracle. Компанията има седем офиса и сертифицирани партньори в шест града в страната, в които работят над 110 квалифицирани сътрудници. Тя предлага решения за автоматизация на финансово-счетоводната дейност, цялостна автоматизация на бизнес процесите във фирмата, автоматизация на управлението на търговията с течни горива, изграждане на пълнофункционални приложения във всички сфери на човешката дейност. Клиентите на ДиУеър са в широк спектър: държавната администрация; вериги бензиностанции и газстанции; търговски и производствени фирми; фирми, предлагащи застрахователни и финансови услуги; агрофирми; университети и училища. Началото на двустранното партньорство между Стопанска академия и софтуерната компания е поставено чрез подписан меморандум след проведен майсторски клас „Изграждане на уеб приложения за бизнеса с dWare OS чрез базиран на събитията подход” през 2014 г. за свищовските студенти, воден от тогавашния управител и основател на фирмата Дамян Иванов. Сред основните насоки на сътрудничество през изминалите години са: провеждане на майсторски класове, практически обучения и лекции за студенти и докторанти; предоставяне на софтуерни продукти на ДиУеър за обучение на студентите; реализация на студенти от специалност „Бизнес информатика” в ДиУеър. Специалисти от ДиУеър участваха и в честването на 50 годишния юбилей на катедра „Бизнес информатика” с доклад в практическата секция на конференцията и с лекция пред студентите. Ръководството на фирмата направи дарение на катедра „Бизнес информатика”, а за ползотворното сътрудничество и принос в развитието на специалност „Бизнес информатика”, основателят на фирмата – Дамян Иванов, бе удостоен с почетния знак на Стопанска академия. Много важен резултат от сътрудничеството е реализацията на студенти от специалност „Бизнес информатика” в ДиУеър. Само за последните 5 години, работа във фирмата започнаха 14 възпитаници на Стопанска академия. Част от тях вече достигнаха до позиции като „Ръководител екип”, „Ръководител проект”, а други са младши експерти. Възпитаниците на Стопанска академия могат да се похвалят с реализирани и успешно работещи проекти, някои от които сложни и мащабни системи от национално ниво, като: централизираната система за цялостно управление на Министерството на здравеопазването и всичките й второстепенни разпоредители; отчетността на Министерството на труда и социалната политика заедно с всичките структури към него; системата за инкасиране на местни данъци и такси; регистър „Договори” в Администрация на Президента. Освен това, свищовските възпитаници активно участват в поддръжката и развитието на системите, внедрени от фирмата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Стопанската академия в Свищов продължава успешно сътрудничество с водеща софтуерна компания"}
{"url": "https://trud.bg/%d0%b4%d0%b5%d1%86%d0%b0-%d0%b8-%d0%bc%d0%bb%d0%b0%d0%b4%d0%b5%d0%b6%d0%b8-%d1%81%d1%8a%d1%81%d1%82%d0%b0%d0%b2%d0%b8%d1%85%d0%b0-%d0%ba%d0%bd%d0%b8%d0%b3%d0%b0-%d0%b7%d0%b0-%d0%b1%d1%8a%d0%bb%d0%b3/", "text": "Книга за българските традиции и обичаи съставиха деца и млади хора от великотърновското село Самоводене. Изданието „Народното творчество – събрало мъдростта на вековете“ е дело на Центъра за работа с деца и младежи в селото. Инициативата е резултат от няколкомесечен труд и стана факт с подкрепата на Съюза на пивоварите в България и Дарителско сдружение „Св. Иван Рилски“. В продължение на близо половин година децата и младежите са се срещали с жители на Самоводене и се запознали с характерните за селото и региона народни обичаи и обреди, бит и фолклор. Съдействие оказват и от кметството. За описването на наученото помагат уредниците в местното читалище, както и Лиляна Гецова – уредник на центъра за работа с деца и младежи. Книжката „Народното творчество – събрало мъдростта на вековете“ бе представена в Регионалната библиотека „Петко Р. Славейков“ във Велико Търново навръх Деня на християнското семейство. Малчуганите от танцовата формация към младежкия център в Самоводене поздрави аудиторията с народни танци, а театър „Алтернатива“ към Клуба на пенсионера и инвалида в селото пресъздадоха обичаите за Бъдни вечер. Гостите на събитието се докоснаха до традиционните за Самоводене бит, нрави и обреди, за които разказа Лиляна Гецова. Всички малчугани и ученици от младежкия център в селото получиха подаръци – книги, осигурени от ръководството на библиотеката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Деца и младежи съставиха книга за българските традиции и обичаи"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d0%b3%d0%bb%d0%b0%d0%b2%d0%b0-%d1%83%d0%b4%d0%be%d1%81%d1%82%d0%be%d0%b8-%d1%81-%d0%be%d1%80%d0%b4%d0%b5%d0%bd-%d0%bc%d0%b0%d0%b4/", "text": "Президентът Румен Радев удостои на церемония в Гербовата зала на „Дондуков“ 2 с орден „Мадарски конник“ първа степен Робърт Сингер – вицепрезидент и главен изпълнителен директор на Световния еврейски конгрес, съобщиха от прессекретариата на държавния глава. Президентът открои приноса на международната организация за популяризиране на моралния подвиг на България и народа ни със спасяването на българската еврейска общност през Втората световна война. „Това е пример за морална сила, граждански дълг, който не трябва да се забравя и е особено актуален днес“, заяви Румен Радев. При връчването на държавното отличие президентът изказа благодарност и за усилията, които Робърт Сингер полага за укрепване на приятелството между българския и еврейския народ. „Това отличие е израз на надежда за още по-пълноценно сътрудничество. Ние стоим рамо до рамо с вас в борбата с антисемитизма, ксенофобията и радикализацията, които се опитват отново да посеят езика на омразата в отношенията между общностите“, заяви държавният глава. В тази благословена земя, наречена България, съжителството между различните общности може да бъде дадено за пример на много народи, заяви от своя страна Робърт Сингер. „Спасяването на българските евреи се помни от много хора, паметта ще свети като факел в тъмнината, сочещ пътя към преодоляване на жестокостта и несправедливостта. Нашата традиция повелява, че всеки, който е спасил живота на един човек, е спасил целия свят. Много евреи, дори да нямат връзка с България, пазят специално място за нея в сърцата си и приятелството между двата ни народа е непоклатимо“, заяви още на церемонията Робърт Сингер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.22", "title": " Държавният глава удостои с орден „Мадарски конник“ първа степен вицепрезидента и главен изпълнителен директор на Световния еврейски конгрес Робърт Сингер (СНИМКИ)"}
{"url": "https://trud.bg/%d0%ba%d0%b7%d0%bf-%d0%b7%d0%b0-%d1%87%d0%b5%d1%80%d0%bd%d0%b8%d1%8f-%d0%bf%d0%b5%d1%82%d1%8a%d0%ba-%d0%b7%d0%b0%d0%bf%d0%b0%d0%b7%d0%b5%d1%82%d0%b5-%d0%bf%d0%be%d1%82%d1%80%d0%b5%d0%b1%d0%b8/", "text": "Изкушението заради изгодната цена да си купим нещо, което не ни е потребно, е риск, който се среща при кампании от типа на „Черния петък”, посочи председателят на Комисията за защита на потребителите (КЗП) Димитър Маргаритов пред БНР. Той цитира наскоро оповестено проучване, според което около половината от анкетираните съобщават, че ще си купят нещо не защото са планирали покупката, а поради това, че то ще бъде по-евтино. „Особено при бързите темпове, с които се развива и онлайн търговията, понякога вземаме импулсивни решения и натискаме бутона „купи”. Съветваме хората да запазят потребителското си хладнокръвие. Има достатъчно време да се реализират всякакъв тип покупки, включително и непланирани”, коментира Маргаритов. „Когато сме в среда на атакуващи ни отвсякъде реклами за бомбастични проценти намаление, понякога може да се окаже, че това, което сме си купили, не само не ни е било необходимо, но и отстъпката не е чак толкова голяма”, добави председателят на КЗП. Стоките да не са продавани на старата цена поне 30 дни и да се анонсират отстъпки е едно от най-разпространените нарушения по време на „Черния петък”. „Имаме такива случаи през минали години. Наблюдаваме определени електронни магазини и динамиката на цените на най-търсените продуктови групи стоки. Седмица или няколко дни преди настъпването на самия ден цените се увеличават. В рамките на „Черния петък” се анонсира процент намаление, но той не съответства на истината, като целта е потребителите да бъдат въведени в заблуда”, даде пример Маргаритов. Некоректни са и гръмки анонси за намаления, които се отнасят само за няколко стоки в магазина. „Когато говорим за съвсем ограничен асортимент, тогава очевидно не е съразмерно анонсирането”, обясни председателят на КЗП. Той каза още, че механичен сбор на процентите намаления през непосредствено предшестващите кампанията „Черен петък” акции за отстъпки също е нарушение и заблуждава потребителите. „Трябва всеки път, когато анонсират някакво намаление, реалният процент да е спрямо старата цена – независимо, че тя е била намалена от своя страна. Старата цена е основата, върху която се изчислява реалният процент”, допълни Маргаритов.", "date": "2018.11.22", "title": " КЗП за „Черния петък“: Запазете потребителското си хладнокръвие!\t\t\t"}
{"url": "https://trud.bg/%d0%b5%d1%81-%d0%b8-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d0%bf%d1%80%d0%be/", "text": "Европейският съюз и Великобритания се разбраха за проектодекларация, засягаща отношнията им след Брекзит и установяваща „амбициозно, широко, дълбоко и гъвкаво партньорство“, предаде АФП. Двете страни са се споразумели също за проектоспоразумение, което удължава транзитния период с една до две години след края на 2020 година, отбелязва агенцията. Председателят на Европейския съвет Доналд Туск заяви, че Европейската комисия го е информирала, че се е споразумяла за политическа декларация за бъдещите отношения с Великобритания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " ЕС и Великобритания се разбраха за проектодекларация, засягаща отношнията им след Брекзит"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b5%d0%b3%d0%b8%d0%bf%d0%b5%d1%82-%d0%b5-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8/", "text": "Египет е най-големият търговски и икономически партньор на България в Близкия изток. Положителната динамика в двустранния обмен през последните години и добрият политически диалог показват, че има огромен потенциал сътрудничеството между двете страни да се задълбочи в редица сфери от взаимен интерес. Това заяви президентът Румен Радев на среща с министъра на външните работи на Египет Самех Шукри, който е на посещение у нас. Перспективите за задълбочаване на икономическото партньорство и реализацията на конкретни съвместни проекти между двете държави ще бъдат във фокуса на посещението на президента Румен Радев в Египет през 2019 г. През последните десет години стокообменът между България и Египет е в постоянен растеж, като в края на 2017 година е достигнал един млрд. щатски долара. Румен Радев и Самех Шукри откроиха сигурността, отбраната, военното обучение, земеделието, енергетиката и туризма като сфери от взаимен интерес с възможност за по-голямо сътрудничество. Българските компании имат интерес да инвестират, необходимо е да се конкретизират секторите, в които това може да се случи, заяви българският държавен глава. Румен Радев отбеляза, че България подкрепя усилията на Египет за борбата срещу тероризма, радикалния екстремизъм и противодействието на миграцията. Министър Самех Шукри запозна президента Радев с действията на Египет по защита на европейската граница от миграционни потоци. „Европа трябва да насърчава страните, които работят за сигурността и стабилността на региона“, посочи президентът. Румен Радев допълни, че са необходими по-решителни мерки от страна на ЕС за подкрепа на страните, от които идват бежанци, чрез ефективни програми в социалната сфера, образованието, трудовата заетост, както и осигуряване на оборудване за охраната на техните граници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Президентът Радев: Египет е най-големият ни търговски и икономически партньор в Близкия изток"}
{"url": "https://trud.bg/%d0%bf%d0%b5%d1%82%d1%8a%d1%80-%d1%81%d1%82%d0%be%d0%b9%d1%87%d0%b5%d0%b2-%d0%bd%d0%b0%d0%bf%d1%80%d0%b0%d0%b2%d0%b8-%d0%bf%d1%8a%d1%80%d0%b2%d0%b0-%d1%82%d1%80%d0%b5%d0%bd%d0%b8%d1%80%d0%be%d0%b2/", "text": "След проблемите с влизането във водата преди един ден, рано тази сутрин българско време Петър Стойчев направи първата си тренировка в ледените води на Антарктида. Събитието се случи в залива на остров Къвървил. Още със стъпването си на земята, а после и във водата, Стойчев развя българското знаме, съобщиха от екипа на българина. Стойчев заедно с още 15 състезатели от 9 държави, от близо седмица са на Седмия континент в очакване на плувния маратон с дължина 1000 метра. Първото по рода си организирано състезание по плуване във водите на Антарктида беше отложено с няколко дни заради разпаднал се ледник и появилите се огромни парчета ледени късове на мястото на старта. „Щастлив съм, че най-после слязохме на твърда земя и после направихме тренировка във водата. Чувството е уникално. Първо бяхме посрещнати от стотици пингвини, които за моя изненада изобщо не се уплашиха, а напротив, бяха много близо до нас, а след това екипа по организацията на състезанието постави временен понтон от който влизахме в ледената вода“, сподели по сателитната връзка Петър Стойчев. Температурата беше минус 0.7 градуса, а на въздуха минус 2.4. Аз лично плувах около 6-7 минути. Само с бански, очила, силиконова шапка и тапи в ушите, за да не влезе вода в главата. Никой не използва мазила против студа, защото е забранено и бяхме проверени от шефа на Международната федерация по ледено плуване, разказа българинът. Помолих капитана на кораба да изчислим точното разстояние до България, като му зададох опорна точка НДК в София. Сателитната навигация показа 14 034 километра от мястото на плуване до столицата ни. По всяка вероятност отново тук ще направим състезанието от 1000 метра, като след жребия се паднах в 4-та серия, заедно с колегите от Русия, ЮАР и Бразилия. Живи и здрави в рамките на следващото денонощие ще стартираме, обясни най-успелият български плувец. „Времето засега е нормално, силния вятър и снеговалежа намаляха, а като бонус днес по обяд имаше и слънце. Когато взех знамето и влязох във водата се сетих за онези велики българи, които през годините са съхранили традицията на Йордановден и влизат в ледените води на нашите реки, езера и морето. Направих го и аз, макар и на далечна Антарктида, като си пожелах здраве за мен и семейството, както и всичко най-добро за България”, разказа Стойчев.  ", "date": "2018.11.22", "title": " Петър Стойчев направи първа тренировка на Антарктида (СНИМКИ)"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d0%be%d0%b8%d1%81%d0%ba%d0%b0-%d1%83%d0%bc%d0%bd%d0%b8-%d0%b8-%d0%b2%d0%b8%d1%81%d0%be%d0%ba%d0%be%d1%82%d0%be%d1%87%d0%bd%d0%b8-%d1%80%d0%b0%d0%ba%d0%b5%d1%82/", "text": "Предприятията от руския военно-промишлен комплекс трябва да развиват производство на умни и високоточни ракети и боеприпаси, включително за перспективните въоръжения. Това заяви президентът на Русия Владимир Путин на съвещание с ръководствата на Министерството на отбраната и предприятията от ВПК, съобщава ТАСС. „Важно е и по-нататък да развиваме възможностите на предприятията от военно-промишления комплекс, произвеждащи ракети и боеприпаси, да усъвършенстват организацията на самото производство“, заяви руският президент. По неговите думи, продукцията в тази сфера трябва да бъде с високо качество. „Трябват ни, разбира се, не известните ни глупави боеприпаси, а умни и високоточни, които ще увеличат възможностите както на действащите, така и на перспективните оръжейни системи, а след това, на което обръщам внимание, да има една значителна икономия на финансови средства“, подчерта Путин                          ", "date": "2018.11.22", "title": " Путин поиска умни и високоточни ракети"}
{"url": "https://trud.bg/%d1%81%d1%8a%d1%81-%d1%81%d0%b2%d0%b5%d1%82%d0%b0-%d0%bb%d0%b8%d1%82%d1%83%d1%80%d0%b3%d0%b8%d1%8f-%d0%be%d1%82%d0%b2%d0%b0%d1%80%d1%8f%d1%82-%d0%be%d0%b1%d0%bd%d0%be%d0%b2%d0%b5%d0%bd%d0%b8%d1%8f/", "text": "Обновеният храм „Св. Архангел Михаил” откриват в петък в поповското село Ковачевец. Църквата, която е паметник на културата, ще бъде отворена за миряните със света литургия, след година ремонтни дейности. Те са в размер на 666 000 лв., осигурени по проект по линия на програмата за развитие на селските райони.  Сградата е реновирана, възстановени са стенописите в храма, обновено е и прилежащото пространство. Още две църкви са в процес на ремонтиране на територията на община Попово по програмата за селските райони. Те са в селата Кардам и Славяново, където общо се инвестират над 720 000 лв. Други 5 църкви на територията на общината вече също са със статут на паметници на културата и за тях също ще се търси финансиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.22", "title": " Със света литургия отварят обновения храм в поповското село Ковачевец\t\t\t"}
{"url": "https://trud.bg/%d1%80%d0%b0%d0%bc%d1%83%d1%88-%d1%85%d0%b0%d1%80%d0%b0%d0%b4%d0%b8%d0%bd%d0%b0%d0%b9-%d0%bc%d0%b8%d1%82%d0%b0%d1%82%d0%b0-%d0%b2%d1%8a%d1%80%d1%85%d1%83-%d1%81%d1%80%d1%8a%d0%b1%d1%81%d0%ba%d0%b8/", "text": "Министър-председателят на Косово Рамуш Харадинай заяви днес пред парламента в Прищина, че  върху сръбските стоки ще останат в сила, докато Белград не признае Косово, предава държавната „Радио и телевизия Косово“ (RTK). „В рамките на нашите правомощия, ние ще използваме всички права, които имаме, ще уважаваме себе си и тези, които ни уважават. Утвърдените мерки ще са перманентни, докато Сърбия не ни признае. Не е добре за Косово да страда, докато не бъде призната независимостта му“, заяви Харадинай. По неговите думи е невъзможно да бъде постигнато международно споразумение за взаимно признаване със сегашното отношение на Сърбия. Министър-председателят поиска от бизнеса да не увеличава цените, защото такива решения ще доведат до много проблеми за него и Косово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.22", "title": " Рамуш Харадинай: Митата върху сръбските стоки ще останат, докато Белград не признае Косово"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-2/", "text": "Столична община официално обяви конкурс за организации по оползотворяване на отпадъците от опаковки, които да обслужват 22 от районите за срок от 5 години. В критериите за подбор на кандидатите са заложени увеличения в броя и обхвата на съществуващите съдове за разделно събиране на отпадъци от опаковки. Допълнителен критерий към кандидатите е да имат площадки и съоръжения за предварително третиране, в т.ч. сепариране на разделно събраните отпадъци, съобщиха от общината. Участниците следва да представят подробен План за организиране на системите за разделно събиране на отпадъци, който ще бъде подложен на оценка и ще включва местонахождение, брой и вид на съдовете в предлаганата от тях система. За подписване на договори със Столична община ще бъдат избрани кандидати, които отговарят на предварително обявените минимални условия и получат най-висока обща оценка по критериите и показателите за оценка. „Разширяването на съществуващата система за разделно събиране на отпадъци от опаковки от домакинствата е резултат както на добре функциониращата общинска система за разделно събиране на отпадъци, така и на по-високите цели за подготовка за повторна употреба и рециклиране на битови отпадъци, заложени в пакета мерки „Кръгова икономика“ на ЕС. Според националното законодателство в срок до 1 януари 2018 г. общините трябва да постигнат най-малко 40% от общото тегло на отпадъците за подготовка за повторна употреба и рециклиране. През 2016 г. Столична община достига степен на рециклиране от 51%“, коментира новите изисквания зам.-кметът на СО по екология Йоана Христова. Срокът за подаване на документи е до 17.00 часа на 30.11.2018 г., като повече информация можете да намерите на сайта на СО.", "date": "2018.11.22", "title": " Столична община разширява системата за разделно събиране на отпадъците"}
{"url": "https://trud.bg/%d0%b2-%d0%b4%d0%b6%d1%83%d0%b4%d0%be%d1%82%d0%be-%d0%bd%d0%b0%d1%81%d0%bb%d0%b5%d0%b4%d0%b8%d1%85%d0%b0-%d0%b4%d1%8a%d0%bb%d0%b3%d0%be%d0%b2%d0%b5-%d0%b7%d0%b0-%d0%bd%d0%b0%d0%b4-120-000-%d0%bb/", "text": "Българската федерация по джудо е наследила дългове за над 120 000 лева от предишното ръководство. „Освен това тогавашният президент Иван Михалев е взел 10 000 евро личен заем и не го е върнал, а други 51 000 евро държи у себе си“, разкри настоящият председател Румен Стоилов.  Липсите са установени от Агенцията за държавна финансова инспекция, Икономическа полиция, инспектората на Спортното министерство и вътрешна проверка. „Управителният съвет взе единодушно решение да заведем граждански и наказателни искове и да си търсим парите чрез съда“, продължи Стоилов.  А вицепрезидентът Даме Стойков допълни, че са спрени парите и от Световната федерация, която подпомага 15 наши клуба, одобрени по програма. Еднолично обаче Михалев е дал тези средства на различни от посочените клубове.  Въпреки финансовите затруднения управата на федерацията реши и премира най-добрия ни джудист Ивайло Иванов с 3000 лева за титлата от престижния турнир в Хага преди дни. Асът ни постигна 6 победи, включително и над номер 1 в света Саеид Молаей (Египет). Това е първият медал за седмия от олимпиадата Рио 2016 от година и половина. „Сега вече имам спокойствието да тренирам и да давам най-доброто от себе си – каза Иванов. – С предишното ръководство бях на път да се откажа. Имах предложения и от други страни. Но не си представях да се кача на стълбичката и да слушам химна на Турция, Израел…“", "date": "2018.11.22", "title": " В джудото наследиха  дългове за над 120 000 лв."}
