{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b3%d1%80%d1%83%d0%bf%d0%b8%d1%82%d0%b5-%d0%b7%d0%b0-%d0%bf%d0%bb%d0%b0%d0%bd%d0%b0-%d0%b7%d0%b0-%d1%83%d0%bf%d1%80%d0%b0%d0%b2%d0%bb%d0%b5/", "text": "Работните групи в Каварна вече са определени и действат за разглеждането на плана за управление на защитена зона „Комплекс Калиакра“ на местно ниво. Това стана ясно по време на срещата на министъра на околната среда и водите Нено Димов с местната общност и власти в Каварна, съобщиха от МОСВ. Групите са четири – земеделие, енергетика, лов и риболов и строителство/туризъм и ще търсят балансирано решение по казуса. До средата на другата седмица те ще дават становища по плана. След това ще направим среща между работните групи и експертите на Министерството на околната среда и водите на място в Каварна, заяви министър Димов. Според него е необходимо да бъде намерено максимално балансирано решение между различните засегнати страни. Кметът на Каварна Нина Ставрева по-късно показа на министър Димов действащо гробище в село Топола, което влиза в НАТУРА 2000.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Нено Димов: Работните групи за плана за управление на „Калиакра“ започват работа"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d1%82%d0%b0%d0%b7%d0%b8-%d0%bd%d0%be%d1%89-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b2%d0%bb/", "text": "Тази нощ държавата влезе в ролята си и в „Бедруум” – открита дискотека, работеща в противоречие с редица разпоредби на закона и тероризираща целия залив от години. Това написа на профила си във фейсбук вицепремиерът Валери Симеонов. В коментара си той напомни, че според наредбите в община Несебър е забранено озвучаването на открити заведения след 24 ч., каквото е „Бедрум“, което беше проверено от него и органите на реда снощи. Той отбеляза, че е  , където по-предишната нощ също беше отнета техника, а диджеят беше временно задържан. По-рано беше разпространено видео от проверката на Валери Симеонов и органите на реда в „Какао бийч“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Валери Симеонов: Тази нощ държавата влезе в ролята си и в „Бедруум”"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%ba%d0%be%d0%bb%d0%b0-%d0%b8-%d0%b0%d0%b2%d1%82%d0%be%d0%b1%d1%83%d1%81-%d0%b2-%d0%b1%d0%bb%d0%b8%d0%b7/", "text": "Кола се удари в автобус на градския транспорт в София в близост до метростанция „Обеля“. Инцидентът е станал около 11:30 ч., съобщават от  МВР. В колата са пътували 20-годишно момче и 19-годишно момиче. Леко в пострадало момчето, което е шофирало. Двамата са откарани в „Пирогов“. Няма пострадали от пътниците на автобуса. Причините за инцидента се изясняват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Катастрофа между кола и автобус в близост до метростанция „Обеля“ в столицата\t\t\t"}
{"url": "https://trud.bg/%d1%81%d0%bb%d0%b5%d0%b4-1100-%d0%b3%d0%be%d0%b4%d0%b8%d0%bd%d0%b8-%d1%86%d0%b0%d1%80-%d1%81%d0%b8%d0%bc%d0%b5%d0%be%d0%bd-i-%d0%bf%d0%b0%d0%ba-%d1%80%d0%b0%d0%b7%d0%b1%d0%b8-%d0%b2%d0%b8%d0%b7%d0%b0/", "text": "Точно след 1100 години епичната битка край река Ахелой, където цар Симеон I Велики разбива съкрушително византийската армия, оживя отново благодарение на ентусиасти от патриотични клубове. Те се сражаваха в местността „Яза“ край старата столица Велики Преслав. В неделната възстановка участие взеха пехотинци от клубовете „Традиция“ от Велико Търново, Добрич, София, Троян, Преслав, клуб „Възраждане“-Търговище и шуменският клуб „Крум Страшний“. Близо час продължи сражението по суша и вода, и поне двайсетина ромеи паднаха мъртви пред очите на ентусиазираната публика. Византийците толкова се бяха вживяли в ролите си, че не помръднаха до закриването. Дори и войн, който „погина“ във водите на река Камчия. Възстановката започна с освещаване на бойните знамена от двама свещеници. Традицията започва от цар Симеон за първи път преди битката при Ахелой през 917 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " След 1100 години цар Симеон I пак разби византийците"}
{"url": "https://trud.bg/%d0%b2%d0%b8%d1%81%d1%88%d0%b8-%d0%ba%d0%be%d0%bc%d0%b0%d0%bd%d0%b4%d0%b8%d1%80%d0%b8-%d0%bd%d0%b0-%d0%b8%d0%b4-%d1%81%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d0%b2%d1%8a%d0%b7%d0%b4/", "text": "Няколко висши ръководители на Ислямска държава са убити при въздушни удари над Афганистан, съобщи военното ведомство на САЩ, цитирано от  . Според изявлението на командването в Кабул единият от убитите е Абдул Рахман – емира на провинция Кунар за Ислямска държава.  Трима други висши членове на ИД са били убити при бомбардировките в източната провинция Кунар. „Смъртта на Абдул Рахман нанася поредния удар във висшето ръководство на Ислямска държава“, заяви ген. Джон Никълсън, главнокомандващ на американската армия в Афганистан. Емирът на групировката Абу Саид беше убит при удари в Кунар през юли. През април американската армия удари цели на ИД в провинция Нангархар с т.нар. „Майка на всички бомби“ (MOAB) – едно от най-мощните конвенционални оръжия, използвани от армията на САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Висши командири на ИД са убити при въздушни удари на САЩ в Афганистан"}
{"url": "https://trud.bg/%d0%b4%d0%b2%d0%b0%d0%bc%d0%b0%d1%82%d0%b0-%d1%86%d0%b8%d0%b3%d0%b0%d0%bd%d0%b8-%d0%be%d1%82-%d1%81%d1%82%d0%be%d0%bb%d0%b8%d0%bf%d0%b8%d0%bd%d0%be%d0%b2%d0%be-%d1%83%d0%b4%d0%b0%d1%80%d0%b8%d0%bb/", "text": "Двамата цигани – Николай и Румен Николови, които удариха на  ” в Пловдив, застанат пред Районния съд под тепетата. Двамата роми, които са баща и син, са обвинени в нанасяне на лека телесна повреда на длъжностното лице, както и упражняването на принуда над полицейски служител . Екшънът се разиграл 2 дни преди последните парламентарни избори след сигнал за силна музика, получен на 23 март сутринта в Шесто РУ на МВР-Пловдив. На място униформените служители на реда установили, че се провежда семейно тържество – раждането на бебето на Николай, и предупредили близо 500-те  участници в купона да намалят силната музика. Празнуващите обаче не изпълнили полицейското разпореждане и при повторното явяване на служителите на реда ги посрещнали с агресия, обиди и закани за саморазправа. Те извършвали непристойни действия, грубо нарушаващи обществения ред, изразяващи се в явно неуважение към служители на МВР и обществото. В един момент 26-годишният подсъдим Николай Николов ударил в лицето единия от полицаите – младши експерт С.С., като му нанесъл лека телесна повреда, изразяваща се в контузия на дясната очна ябълка, причинила разстройство на здравето. Служителят на реда не предизвикал с нищо подобна агресия, а само поискал от циганина документите му за самоличност.  Подсъдимият  Румен Николов, който е баща на Николай Николов, пък е обвинен за това, че на 23 март 2017 г. в съучастие като извършител с неизвестни лица е причинил на полицейски орган – мл. инспектор Т.Н.,  при изпълнение на службата му лека телесна повреда, изразяваща се в травматични отоци и кръвонасядания в областта на главата, кръвонасядане по външна странична повърхност на лявото бедро, охлузвания по предната повърхност на двете коленни стави, причинили болка и страдание. Освен това двамата подсъдими са обвинени, че са употребили сила с цел да принудят орган на властта – младши експерт С.С. – командир на отделение в група „Охрана на обществения ред“ на сектор „ОП“ към VІ РУ при Областна дирекция на МВР – Пловдив, и младши инспектор Т.Н. – старши полицай в група „Охрана на обществения ред“ на сектор“ОП“ към VІ РУ, да пропуснат нещо по служба – да извършат проверка за установяване на самоличността на лица, нарушаващи обществения ред. Синът Николай Николов е обвинен също така в извършването на непристойни действия, грубо нарушаващи обществения ред и изразяващи явно неуважение към обществото, като по своето съдържание деянието се отличава с изключителен цинизъм – обиждал и крещял непристойни изрази и псувни по адрес на полицейските служители. Подсъдимият проявил и голяма дързост, като упорито и демонстративно е продължил извършването на хулиганските действия въпреки неколкократните предупреждения на полицейските служители. Деянията са извършени от подсъдимите при пряк умисъл,  същите са разбирали свойството и значението на извършеното и са могли да ръководят постъпките си, предвиждали са настъпването на обществено опасните последици и са желаели престъпния резултат, изразяващ се в съвместно причиняване на телесни увреди, пише още в обвинителния акт, изготвен от Районна прокуратура-Пловдив. След  нанесените телесни повреди на двама униформени служители на Областна дирекция на МВР-Пловдив към мястото на екшъна в Столипиново незабавно били насочени допълнителни полицейски екипи за осигуряване на обществения ред. След инцидента двамата цигани – син и баща, се укривали 4 дни от полицията, преди да решат сами да се предадат в Шесто РУ на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Двамата цигани от Столипиново, ударили полицаи, застават пред съда"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b2%d1%8a%d0%bf%d1%80%d0%b5%d0%ba%d0%b8-%d0%bd%d0%b5%d0%b4%d0%be%d1%81%d1%82/", "text": "Службата в армията не е само дълг, а нещо много по-голямо. На вашите плещи пада отговорността за съществуването, просперитета, свободата и независимостта на българската нация и българската държава. Това каза министърът на отбраната Красимир Каракачанов в приветствието си към курсантите от „Випуск 2017“ на Висшето военноморско училище „Н. Й. Вапцаров“ във Варна, съобщиха от МО. Ритуалът по присвояване на първо офицерско звание на курсантите се състоя на Морска гара Варна след тържественото издигане на флага по случай празника на Военноморските сили (ВМС) на Република България. „Усилията, които сте положили през тези години във военното училище, днес получиха своето признание с получаването на първите офицерски пагони пред погледите на вашите командири, родители и гражданството на Варна“, каза още министърът на отбраната. „Призовавам ви всичко, което сте научили, духа на българския воин, възпитанието в родолюбие и патриотизъм, да го предавате на вашите подчинени“, завърши той. „Българската армия и Въоръжените сили на Република България се нуждаят от вас, за да претворите това, което сте натрупали като знание, в черноморския ни флот“. Това каза началникът на отбраната генерал-лейтенант Андрей Боцев и пожела много успехи и попътен вятър на младите офицери. В словото си началникът на ВВМУ „Н. Й. Вапцаров“ флотилен адмирал Боян Медникаров подчерта, че възпитаниците на военноморското училище остават най-ценния капитал за своите преподаватели и командири. Първенците в отделните специалности и първенецът на випуска получиха дипломите и първите си пагони от министъра на отбраната и началника на отбраната. Пред журналисти след края на тържествения ритуал министърът на отбраната Красимир Каракачанов отново подчерта, че основен приоритет в работата на ръководството остава личният състав – повишаването на заплащането и подобряването на условията на работа и обучение. В следващите месеци ще се водят активни разговори, за да се постигне по-добро заплащане за военнослужещите, като наред с увеличението на бюджета, ще се търсят и собствени приходи, посочи министър Каракачанов. Той съобщи още, че Съветът по отбрана е одобрил и предстои в Министерския съвет да бъде внесен проект за инвестиционен разход за модернизация на фрегатите на стойност 90 милиона лева. „Ученията показаха, че въпреки недостатъчното средства, с които армията разполага, нашите офицери и войници носят службата с достойнство“, посочи министърът на отбраната. „Наблюдавайки на ученията нашите военнослужещи, в сравнение с тези от съюзниците ни от други страни, които са по-добре заплатени, по-добре оборудвани, с по-модерно въоръжение, нашите категорично са много по-добри“, подчерта той. На тържествения ритуал по издигане на флага по случай празника на ВМС и акта по присвояване на първо офицерско звание присъстваха още представители на областната и общинската администрация във Варна, на Варненска и Великопреславска митрополия, съветникът на президента и бивш министър на отбраната Стефан Янев, председателят на Комисията по отбрана в 44-ото Народно събрание Константин Попов, представители на МВР, много граждани и гости на Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Красимир Каракачанов: Въпреки недостатъчното средства на армията ни, офицери и войници носят службата с достойнство"}
{"url": "https://trud.bg/%d0%b2-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d1%81-%d0%bd%d0%b5%d0%b4%d0%b5%d0%bb%d0%bd%d0%b8%d1%82%d0%b5/", "text": "В Асеновград продължават с мирните неделни протести и шествия из центъра на града под Асеновата крепост, като сборният пункт отново е край паметника на Цар Иван Асен Втори. От Инициативния комитет на протестиращите, които миналата неделя бяха посетени лично от вицепремиера Валери Симеонов, твърдят, че целта на поредната им сбирка е обсъждане на общинските политики за интеграция на ромите, заложени в годишните планове за действие в периода 2014-2017 година. „Не сме съгласни със заложените мерки, които касаят незаконните цигански къщи. Процесът по узаконяване къщите на циганите е започнал със стартирането на тези общински политики за интеграция през 2014 година. През последните три години им се дават помощи и права. По този начин циганите от цяла България идват към Асеновград. От 5300 души преди са нараснали почти тройно и сега са станали вече между 12 000 и 13 000. Ако това означава интеграция, то тогава ние трябва да се изселваме“, коментира Йордан Тодоров от Инициативния комитет на протестиращите. Според него и съмишлениците му Община Асеновград работи по разрешаването на посочените от протестиращите проблеми, но не с нужното темпо. От Инициативния комитет, в който има родители на малтретирани на 26 юни деца спортисти от клуба по кану-каяк „Асеновец”, са изпратили 11 въпроса в офиниално запитване до началника на РУ на МВР-Асеновград за това на какъв етап е стигнало разследването, установени ли са други съпричастни лица към масовия побой, има ли други привлечени обвиняеми по делото освен първоначално задържаните, както и какъв е броят на регистрираните сигнали на тел. 112 за нарушаване на обществения ред в ромския квартал „Лозница“ през последните 2 години и за незаконни търговски обекти от 2010 г. насам. Другите въпроси са има ли получени в районното полицейско управление сигнали за проповядване на радикален ислям в ромската махала, колко каруци са задържани по улиците на града, колко са напусналите през последната година служители на реда и има ли назначен нов конкурс за вакантните длъжности. Протестиращите станимаклии внесоха в началото на август и официални запитвания в местните клонове на ВиК, ЕВН и дирекция „Социално подпомагане” във връзка с услугите, които те предоставят на жителите на циганската махала в града. Целта им е по реда на Закона за достъп до обществена информация да стане ясно какъв брой роми получават законно ток, вода и социални помощи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " В Асеновград продължават с неделните мирни протести\t\t\t"}
{"url": "https://trud.bg/%d0%bd%d0%be%d0%b2-%d1%82%d1%80%d1%83%d1%81-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-48-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f/", "text": "Земетресение с магнитуд 4,8 разлюля днес турския курорт Бодрум, съобщи „Хюриет дейли нюз“, позовавайки се на Дирекцията за управление при бедствия и извънредни ситуации (АФАД). Епицентърът на труса е бил на 26 км от курорта и е бил на дълбочина 4,3 км. За момента няма данни за пострадали и причинени щети.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Нов трус с магнитуд 4,8 по Рихтер разлюля Бодрум"}
{"url": "https://trud.bg/%d1%86%d0%b5%d1%86%d0%ba%d0%b0-%d1%86%d0%b0%d1%87%d0%b5%d0%b2%d0%b0-%d0%bf%d1%80%d0%b0%d0%b2%d0%b8-%d1%81%d0%b5-%d0%be%d0%bf%d0%b8%d1%82-%d0%b7%d0%b0-%d0%bf%d1%80%d0%be%d1%82%d0%b8%d0%b2%d0%be%d0%bf/", "text": "Прави се опит за противопоставяне на институциите по темата за антикорупционния закон. Това заяви на брифинг във Варна министърът на правосъдието Цецка Цачева. „Антикорупционният закон е разработван от Министерството на правосъдието от работна група в широк състав от участници -представители на съдебната власт, неправителствените организации, академичните среди и обществеността. От 31 юли той е качен на страницата на Народното събрание за публично обсъждане и към този момент към конкретни текстове от закона се получават коментари от заинтересованите институции. Подчертах от самото начало, че този проект е изготвен от широк екип от специалисти. Смисълът на публичното обсъждане е да се отрази отзвукът, който намира сред обществото, тъй като за всички ни противодействието на корупцията и преодоляване последиците от нея са стратегически интерес, за който гражданите и обществото ни чакат резултати“, посочи Цачева. По думите й финалното обсъждане на закона ще се състои на 1 септември в Народното събрание от 11.00 часа, където Съветът по актуализираната стратегия за продължаване на реформата в съдебната власт, съвместно с парламентарните групи и комисиите, които имат отношение към тази материя, ще обобщят получените мнения от страна на заинтересованите лица и организации по време на публичното му обсъждане. „В този смисъл категорично отхвърлям внушенията в публичното пространство за законопроект, който е механичен сбор от сега действащи структури, които са имали по различни нормативни актове задачи за противодействие на корупционни практики. Изцяло нов е единният орган, ясно са разписани неговите правомощия и задължения, с които той ще разполага във взаимодействие с други вътрешни структури и организации, което ще става чрез нарочно разписани инструкции за координация между тези звена“, подчерта правосъдният министър. И към момента в страната ни има законодателство, по силата на което определен кръг лица са длъжни да декларират конфликт на интереси тогава, когато те са на определени властови позиции, както и годишните си имуществени декларации, заяви Цецка Цачева. По думите ѝ със законопроекта на правосъдното министерство този кръг от хора се разширява. „Необходимо е обаче единен орган, единна структура, която да сравнява данните, подадени в тези декларации, както и изпреварващо да анализира източниците на обогатяване за едно лице. Тогава, когато то е свързано с неговата властова функция или управленчески позиции, трябва да се стигне до отнемане на това незаконно имущество и това именно ще се случва по част от правилата, които и сега функционират в Комисията по отнемане на незаконно придобито имущество“, допълни министърът. Тя подчерта, че и последният устен доклад от проверяващите по механизма за сътрудничество и оценка дава изключително висока оценка на работата на тази комисия, защото чрез нейната дейност, която ще премине като част от функциите на новия единен орган, ще се постигне справедливостта, която всички ние очакваме – онези, които неправомерно са се възползвали от властовите си позиции и в резултат на това са се обогатили, да бъде отнето имуществото им в полза на държавата или на местни структури. Министър Цачева припомни, че 30% от това имущество по закон се предвижда да бъде използвано за социални нужди. По отношение на БОРКОР министърът обясни, че този орган няма да продължи да съществува във вида, в който е сега. „Част от функциите на БОРКОР, които са аналитични, както и същите правомощия, които са на агенцията към държавна сигурност, която следва да премине към новия орган, ще се запазят, но това не означава, че ще има механичен сбор на различните звена, които до момента са се занимавали и са имали като правомощие противодействие и борба с корупцията. Към момента тези резултати, които са постигнати, не удовлетворяват обществото като цяло“, добави министър Цачева. Тя каза още, че финалът на този единен орган трябва да приключи със сигнал на компетентните органи, които разследват и към момента, и прокуратурата, която единствено е компетентна да повдига обвинения по НПК в нашето законодателство. „Това тепърва ще се коментира в обществото, категорично не приемаме реанимирането на един опит, неуспешен, който бе направен по времето на кабинета „Орешарски“. Тогава бяха дадени разследващи функции на ДАНС като цяло, които много скоро бяха отнети, защото са неефективни и не работят“, посочи министър Цачева. По думите ѝ и към настоящия момент, преди този закон, отношенията между ДАНС, МВР и прокуратурата се уреждат с тристранно споразумение. В законопроекта на министерството се предвижда отношенията между различните институции и органи да се регулират с нарочна инструкция, по силата на която във всеки случай, в който се стигне до информация, комисията е длъжна да подаде сигнал, за да се проведат вече действията от страна на прокуратурата. Цецка Цачева отбеляза, че България е една от малкото европейски държави, в които освен конфискация по Наказателен ред, съвместно с друг вид наказание, обикновено лишаване от свобода, има изработен закон и практика вече за т.нар. гражданска конфискация – отнемане на имуществото по исков път. „Това е един опит, който трудно бе приет още по време на 41-то Народно събрание, но той вече дава резултати. Буквално дни назад стана достояние и на медиите за конфискувано имущество на един обект в Банско. Комисията работи, дава своите резултати. Надяваме се, че сега, след разширяване кръга на лицата, чийто декларации за конфликт на интереси и имущество ще бъдат анализирани и проверявани обстойно от новия единен орган, резултатите ще бъдат още по-добри“, подчерта министър Цачева. Тя допълни, че всеки е свободен да подаде като сигнал информацията и данните, с които разполага. „Това може да се случи и чрез публикации в медиите, в последния случай комисията започва проверка на имуществото, а тогава, когато сигналът е подаден от граждани в частта за несъответствие на декларациите, това като проверка ще се извършва от териториалните органи на комисията. Това са териториалните структури, които и сега съществуват към Комисията за отнемане на незаконно придобито имущество. Там, където е необходимо да се извършват оперативни дейности, това ще се извършва от новия орган, който предвиждаме в комисията, а именно – въпросната дирекция с нейните членове, които по закон ние сме нарекли „инспектори“. Те ще бъдат със специален служебен статут с оглед правомощията и компетенциите, с които те ще разполагат. Във всички случаи натрупаният опит до момента и високата експертиза на служителите от тази дирекция в ДАНС трябва да бъде мултиплицирана и тогава, когато те по-тясно взаимодействат с останалите органи и структурите в рамките на комисията, съм убедена, че резултатът ще бъде по-добър“, коментира още Цачева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Цецка Цачева: Прави се опит за противопоставяне на институциите"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80-3/", "text": "Четирима души са загинали при тежък инцидент на пътя Плевен – Ловеч малко след село Брестовец, съобщиха от МВР. Сигналът за катастрофата е получен минути преди 15 часа. Веднага към мястото на инцидента са изпратени екипи на полицията, пожарната и центъра за спешна медицинска помощ. По първоначални данни, на второкласен път II-35, малко след село Брестовец лек автомобил, с плевенска регистрация, движещ се в посока Плевен е загубил контрол над управлението и се е ударил челно в автобус, с пловдивска регистрация, пътувал в посока Ловеч. В следствие на инцидента на място са починали четирима души, пътували в лекия автомобил. Няма пострадали пътници от автобуса. Движението в участъка на инцидента се регулира от полицейски екипи. На място се извършва оглед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Четирима души са загинали след челен сблъсък между кола и автобус край Плевен"}
{"url": "https://trud.bg/%d0%bf%d1%80%d0%b5%d0%b4%d0%b8-70-%d0%b3%d0%be%d0%b4%d0%b8%d0%bd%d0%b8-%d0%b0%d0%b4%d0%b2%d0%be%d0%ba%d0%b0%d1%82-%d1%80%d0%b0%d0%b7%d0%b4%d0%b5%d0%bb%d1%8f-%d0%b8%d0%bd%d0%b4%d0%b8%d1%8f-%d0%b8/", "text": "Преди 70 г. британски адвокат е натоварен със задачата да раздели управляваната от Великобритания Индия на две независими държави. Той имал едва 5 седмици да направи това и линиите, които прекарва в региона водят до ужасна трагедия. Която все още трови връзките между двете страни, разказва Би Би Си. Този мъж – Сирил Радклиф, е трябвало буквално да реши съдбата на огромната територия с население от около 400 милиона души. След Втората световна война Великобритания спешно решава, че трябва да предостави самоуправление на Индия. Но приема и искане на местните мюсюлмани за създаване на нова държава. Така на 14 август 1947 г. се появява населеният предимно с мюсюлмани Пакистан. На следващия ден – 15 август, пък е обявена независимостта на Индия, в която мнозинство са индуистите. Това е така, за да може британският генерал-губернатор на Индия лорд Луис Маунтбатън да може да присъства и на двете церемонии. Но в два района на Индия има две огромни провинции, в които живеят приблизително равен брой мюсюлмани и индуисти – Бенгалия – на изток, и Пенджаб – на запад. Работата на Радклиф е била да раздели тези две провинции. А подобна задача – да разделиш общества, които са живели заедно векове наред, била изключително сложна. Още повече, че разчитал на остарели карти и данни за състава на населението. Решението за новите граници било взето след обявяването на независимост и милиони отпразнували новината, без да знаят в коя от новите държави живеят. Британските колониални управници напускат разделената на две Индия, в която започва масово преселение на около 15 млн. души. Мюсюлмани, които трябва да се изселят в новосъздадения Пакистан, и индуисти, които трябва да напуснат бъдещата Ислямска република. В хаоса на миграцията избухва невиждано насилие, в което загиват между 1 и 2 млн. души. Самият Радклиф се завръща в Лондон, където е награден с орден и никога повече не посещава новите държави.   Когато растях, разделянето бе не толкова историческо събитие, а по-скоро семейна история, споделя пред “Гардиън” пакистанската писателка Камила Шамзи (43 г.). Разделянето направи половината ми семейство пакистанци, а останалата част – индийци. Разделянето направи така, че моята баба да не може да получи виза да посети умиращата си майка. Но в Пакистан към 1947 г. бе прикачена думата “независимост”, а не “разделяне” за разлика от британските учебници. Защото да говорим за независимост на Пакистан и Индия означава да признаем краха на колониалното управление. Далеч по-лесно е да говорим за “разделяне”, което предполага, че всичко се е разпаднало, когато британците са напуснали, сякаш разпадът не е пряк резултат от политиката “разделяй и владей”.", "date": "2017.08.13", "title": " Преди 70 години адвокат разделя Индия и Пакистан\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-3-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0-%d0%b5-%d1%81%d1%82%d0%b0%d0%bd%d0%b0%d0%bb/", "text": "Двама души са загинали след катастрофа между 3 леки автомобила, станала в района на ловешкото село Микре, съобщиха от МВР. Сигнал за тежък инцидент, станал на главен път I-4 на територията на област Ловеч, в района на село Микре е получен в 15.25 часа. При инцидента са загинали 30-годишна жена и 3-годишното й дете, руски граждани. В ловешката болница са закарани 5-годишното братче и дядото на загиналото дете. Те са с множество наранявания, но няма опасност за живота им. Ранени са още две жени и дете, като жената е в тежко състояние. Пътят е затворен и двете посоки. Организиран е обход през Сопот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Катастрофа между 3 автомобила е станала край Ловеч, двама души са загинали"}
{"url": "https://trud.bg/%d0%bd%d0%b5%d0%bb%d0%b5%d1%87%d0%b8%d0%bc%d0%b8-%d0%b1%d0%b5%d1%81%d0%be%d0%b2%d0%b5/", "text": "Днес всеки, обладан от нещо си, може да показва словесни мускули. Екзотиката на реваншизма по-завоалирано се демонстрира в заинтересувана медия. А по през просото и в интернет, както го прави наскоро уволненият директор на Националния литературен музей Пламен Крайски. Пита и клейми той в блога си, цял (дали?) в недоумение „… как се уволнява директор на национален музей, само и само на негово място да бъде назначен приятел на министъра, бившият директор на драматичния театър в Димитровград”. Не съм почитател на Министерството на културата, не познавам министъра му Боил Банов, но го поздравявам за този ход. Правя го от позицията на 25-годишния ми стаж в Националния литературен музей (НЛМ), 7 от които като директор. И се стряскам от неутешимата агресивност на спечелилия конкурса, самопровъзгласил се за рицар на Печалния образ, Крайски: „Всичко в тази невероятна история започва…” с искането на Министерството той да назначи за заместник-директор единствения от останалите участници в конкурса, прескочил наред с него задължителния директорски минимум – Атанас Капралов, иначе и „бивш директор… в Димитровград”. Всъщност, вярното във вашата фраза е, че историята е невероятна. Но тя започва от мига на решението ви да кандидатствате, г-н Крайски. Доколкото зная, тогава сте бил на 64 години. И нямате и ден стаж в литературен музей, нямате никакво присъствие в българската литература. (Освен ако тайно от всички не сте автор на стиховете на Хр. Фотев или на публицистиката на Н. Хайтов.) А с вас се явяват съперници с литературна и с литературно-музейна биография. Не един, а трима – освен споменатия Капралов и поетесата Мирела Иванова и литераторката Катя Зографова. Очевидно сте куражлия (навярно в определени ситуации), убеден, че ще ги тръшнете по Божия промисъл като Давид – Голиата. Аз пък питам простичко: как при тази даденост вие измислихте най-бляскавата концепция и зашеметяващо я защитихте? За съжаление концепцията ви е свалена от сайта на НЛМ. И не мога да я анализирам. Но от практиката ви като директор и от говореното за НЛМ съм убеден в едно: там отсъства намерението Музеят най-после да се сдобие със сграда, в която да има експозиции, фондови помещения, зала за културно-пропагандна дейност и т. н. Национален музей без сграда в продължение на 40 години – това е нонсенс, преминал в траен абсурд. И може ли да бъде назначен за директор човек, който освен другото няма като първостепенна цел това намерение?! Цели 40 години Музеят под зоркия поглед на Министерството на културата върви през пустинята на безразличието и явно вече му трябва Мойсей да го води към сграда. Която е незаменима идентичност за такава институция. Домовете-музеи в НЛМ не могат да изпълняват тази функция, колкото и важни да са. За да напиша този текст, се информирах и от сайта на НЛМ за извършеното в Музея в последните години. Ще споделя първото си смайване: там на стр. 7 пише: „Зам.-министърът на културата доц. д-р Бони Петрунова награди директора на Националния литературен музей Пламен Крайски със специално отличие на тържеството по повод 40-годишнината на престижната институция.” Ноември 2016 г., тогава вие сте директор на 7-8 месеца. А награждават вас, а не Музея, не някой служител с доказан принос. И си зададох въпроса: не се ли дължи спечелването на конкурса и високата министерска оценка – неща, които изтъквате като планетарни свои заслуги, на особена благосклонност свише? Която в един момент изчезва, за да започне действителното оценяване. Завършило печално за вас. Само за вас. Защото вие не приемате събитията като същинска оценка. Вероятно при тази ви особеност за вас адекватна е само награда за особени приноси в областта на високото самочувствие. Питам ви още защо вие, по мое мнение, нахакано, преиначавайки думи на министър Банов, наричате станалото „освободен за неправилно паркиране”. Визирате донеслото ви световна известност паркиране на собствената кола в двора на музей „Яворов”, като и сега подвеждате хората, че то ви е било разрешено от собственика на сградата. И защо непрекъснато натрапвате евфемизма на министъра, който просто няма как да каже цялата истина. Не е ли ясно, че министър министру око не вади, когато са от една партия или от една коалиция. Нима мислите, че някой ще повярва, че министърът маха доказано светило, за да назначи свой приятел. А не да поправи сторената преди него грешка с назначаването ви. Юридически сте освободен с ваше съгласие, което прави всеки разговор по темата излишен. Ама не, вие освен жертва се изкарвате и умник: „По-умният отстъпва” – с тази мисъл уж сте приели споразумението с министъра, който следва да е по-глупав, че не ви ще като директор. Брей че сентенция! Щото според мене верни са други: по-умният успява; по-умният съумява да преодолее причиненото; по-умният върви по своя път и т. н. А вие, „по-умният” сте отстъпил. Без да ви бесят надолу с главата, без да ви стягат с менгеме пръстите. На „по-умният” са изплатили 6 работни заплати (премълчан във вайканията ви факт). За няма си нищо, просто да е по-далеч от НЛМ. И щото е по закон. Вие ги приемате и, почвайки да ги харчите, плачете като да се е срутил Музеят. Другото действащо лице от двустранния заговор (според вас) срещу особата ви е поетът Атанас Капралов. Ето как стартирате отношенията си – цитирам ви: „Опитах да се запозная с него, с поезията, която пише и за себе си приех, че той няма качества за исканото място.” Като на читател ми става ясно, че сте се опитал. И как така, въз основа на опит, нестигнал до постигане, вземате решение? Питам още – как след опит (недовършен) за прочитане на стихотворения решихте, че авторът им не може да е заместник-директор. Може и още да анализирам, но ще оставя и читателят да се позабавлява с изречението. Щото аз, като прочетох това свидетелство за езикова грамотност, доста но-ниска от „исканото” за директор на НЛМ, задавам още един въпрос: Как си въобразихте, че можете да бъдете литературен и морален съдник на изявен съвременен поет? И негов преследвач. След като сте го понижил в длъжност, вие сте назначил на неговото място жена с диплом за инженер-химик. Харесахте ли й стихотворенията или заради нещо друго? Та тъй: директор – археолог; заместник-директор – химик; за светата управляваща троица на НЛМ ви е липсвал ветеринар или още някаква конюктурна чудатост. И това и ваши други действия наричате изпълнение на концепцията си?! Но да се върнем на Ат. Капралов. Първия публичен скандал сте му направил, когато той с радост (разбираема за професионалист) ви съобщава, че е приел като дарение за музея архива на поета Александър Геров. Вместо поздравления следва неодобрително учудване: Кой е той? Което ми дава основание за въпроса: Кой сте вие г-н Крайски, паркирал на непозната и чужда територия. Който си въобразява, че тя му принадлежи по силата на небяснимо завоевание. И като взехте скалпа на Капралов и фактически, произнасяйки забрана на най-важната дейност в музея – събирателската, пак ли си следвахте концепцията? Като четях изявленията ви и проследявах стореното по време на вашето директорство, се питах: вашата задача в НЛМ да не би да е била да го ликвидирате. Щото българската литература не отговаря на високите ви критерии и морал. И после да освобождавате и други музеи. Г-н Крайски, спирам да се занимавам с вас. Няма защо и не си струва! Пък е и крайно време НЛМ да бъде оставен на мира и да бъде подпомаган да се възправи. Да си върши достойно важната работа. Та казвам край, Крайски. За ново начало. Без вас и подобни.", "date": "2017.08.13", "title": " Нелечими бесове\t\t\t"}
{"url": "https://trud.bg/%d0%bc%d0%b8%d1%85%d0%b0%d0%b5%d0%bb%d0%b0-%d1%84%d0%b8%d0%bb%d0%b5%d0%b2%d0%b0-%d0%bc%d0%bb%d0%b0%d0%b4%d0%b8%d1%82%d0%b5-%d0%bd%d0%b0-%d0%b7%d0%bd%d0%b0%d1%8f%d1%82-%d0%ba%d0%b0%d0%ba%d0%b2%d0%be/", "text": "– Сякаш за първи път това лято успявам да намеря баланса между почивката и музикалните ангажименти. Успявам да съчетая концертите с време край брега на морето – един ден имаме участие във Варна с цялата банда, а на следващия сме в Приморско, да кажем, продължаваме към Созопол, където оставаме два дена, а после към Лозенец, и така… Лятото ми, за щастие, е свързано с много музика, пътувания и срещи с готини хора. Когато съм в София се “крия” от горещините в студиото на “Монте”, където в момента с екипа обсъждаме концепцията за втория ми албум. Истината е, че никак не ми се иска лятото да приключва. – Музиката и текстът са на Владимир Ампов – Графа. Когато ми пусна бийта на песена, бях категорична: “Искам това да бъде следващият ми проект!” Успях да се преборя за него! Песента е едно своеобразно намигане към нас самите – да не се втренчваме в неприятните неща в ежедневието си, които човек, ако трезво се огледа, няма как да не забележи. Песента има характерно reggae-dub звучене, с което ми се искаше да подарим на хората и един по-различен, чисто музикален поглед за лятото им в контраст на актуалния в момента регетон. – Живеем в странно време, в което често самооценката на хората се основава предимно на социалните мрежи. Колко сме красиви или интелигентни съдим по това колко лайка или споделяния ще получи постът или селфито ни. За всички е ясно, че това е нередно, но живеем в 21-ви век и не можем съвсем да избягаме от това. Налагат ни се еталони за физическа красота, както и объркани морални ценности. Попадала съм на ужасни постове заклеймяващи артисти, каузи, или идеи. Според мен решението е лична хигиена на онлайн общуването. Всеки да погледне към себе си и да не забравя, че активността в социалните мрежи не е най-важна. Има по-важни неща, като това да комуникираш очи в очи и душа в душа с човека отсреща. – Все по-дебелокожа ставам спрямо “драскачите по сайтове”, въпреки че в началото често клеветите ме разстройваха, успяваха да стигнат до мен. Трябваше ми време да изградя личен имунитет срещу крайни и обидни писания. Това да спрягат някого за болен или не дай си Боже – умрял, е нередно и направо нечовешко! Това е псевдо журналистика, но вярвам, че хората са интелигентни и не се връзват на тези писаници. Истината е, че преди години такива статии ме засягаха основно заради близките ми. Случвало се е майка ми да ми звънне притеснена от прочетена статията в жълта “медия”, просто за да я успокоя, че всичко е наред. – Аз съм позитивен човек, но не от онези, които слагат розови очила. Ако имам проблем, го решавам без паника, подхождам по-скоро рационално към ситуацията и така той изчезва. Да обявиш бойкот на проблемите си, не значи да бягаш от тях, а да ги решиш възможно най-успешно и бързо. За себе си възприемам това като единствената правилна рецептa. – Съвсем скоро бях попаднала на статия относно ролята на жената в семейството и обществото и четейки събрани накуп толкова стереотипи, с които се налага да живеем, ми се прииска наистина да обявя бойкот на общоприетите рамки и норми за всичко. Сякаш днес човек няма право да бъде свободен или по-смел от общоприетото. Не ми допада повсеместното старание да се впишеш. Опитвам се да приемам хората около себе си такива каквито са, да не ги съдя. Някак по-важно за мен е дали си добър човек, или добър приятел. – Всички го знаят това. Въпрос на личен избор е дали ще упражняваш това знание или просто ще се скриеш зад някое оправдание от типа “Аз не възпитавам, това е роля само на родителите.”. Истината е, че ние като артисти носим голяма отговорност. Разбира се в семейството, децата научават най-важното – кое е добро и кое лошо, но ние като творци можем да възпитаваме поне добър вкус и да се опитваме да даваме добър личен пример. – Да, доста хора ни питаха. Дори снощи имах спор на тази тема с мой приятел – дали трябва да си разочарован от това, че не знаят, или да се радваш, че все пак питат и искат да научат. Притеснително е, не ми се иска да е така, но ето, за щастие, благодарение на музиката, един не малък брой хора ще разберат значението на тази и други думи. Това е един вид позитивната равносметка от не дотам позитивната страна на този въпрос. – Докато гледах изпълнението на Кристиан Костов на сцената на “Евровизия”. Толкова достойно представи България, че се почувствах горда. Вълнувах се, докато гледах гласуването на всяка държава и точките, които се изпращат за нас. Стисках палци и много исках да победи. Той наистина ни донесе най-високото класиране досега. Крис е страхотен. – Още не съм ходила на негова постановка, а и сега театрите са в почивка, но гледах филма му “Бензин” и леко съм се отсрамила. (Смее се.) Хареса ми филмът. Оценявам всички български проекти в сферата на изкуствата. – О, според мен тази философия дори тръгна от мен. Още в началото имах разговор с Графа, в който му развивам теорията си ( смее се. ) Просто вярвам в силата на думите и че сам можеш да си извикаш някакви събития. За това избирам да пея предимно за позитивни неща, или за такива, които вече са ми се случили. Любопитно е, в песента ми с Ник Нейм – “Има ли начин?”, например, се пееше за любовни разочарования, пошегувах се с екипа – сега ще видите, че съм права в теорията си, и така стана. Като застанеш в студиото сам с микрофона, в старанието си да предадеш текста с възможно най-силна емоция, сваляш защитите си. Сякаш това те прави уязвим за всяка една дума, която изпяваш – и за хубавата, и за лошата. – Аз съм социално ангажиран човек. Интересувам се от средата, в която живея, от това как живеят родителите ми или родителите на моите приятели, а те са представителна извадка на нашето общество. С моят екип пътуваме много из цяла България и ми прави впечатление инфраструктурата в държавата ни и това как живеят хората в по-малките населени места. Мои приятели от София, с които сме си говорили казват: всичко у нас тръгва на добре! Да, така е, но тази тенденция се усеща предимно във столицата и в по-големите градове. Ако имаш късмета да попаднеш среда от интелигентни и развиващи се млади хора, всичко е наред, но нещата не винаги стоят по този начин. В очите на хората, които срещаме, понякога разчитам разочарование, тъга, нужда от съществени промени. – Да! Вярвам, че ако към всеки проблем, който ти се изпречи и към всеки въпрос, който си задаваш, се опиташ да подходиш с добро, с любов, всичко се ще се случи много по-лесно. Това ми дава усещането, че това е правилният начин. – Казват, че за кучетата има само един стопанин, но при Айра сякаш не стана така. Тя прекарва значително повече време с мен и ми се иска да вярвам, че все пак предпочита мен. ( смее се.) – Била съм обезверена, но не от критика. Единственото нещо, което може истински да те сломи в порива да сбъдваш мечтите си, е собствената ти несигурност в самия теб. Живеем в “хейт среда” и сме позабравили как да критикуваме така, че да не сме язвителни, да не нараняваме човека отсреща, забравяме, че и той има емоции. Ние като артисти например, влагаме душата си правейки музика и понякога от неправилно поднесената критика боли много. Важно е да изказваме мнението си с опит то да бъде градивно. – Може би за това, че ми показа, че няма смисъл да мрънкам. Тя винаги ми е била пример за силна и справяща се жена. Когато бях тийнейджър – във възрастта, когато всичките ми връстници започваха да пушат, една вечер седна до мен и каза – толкова много пари давам за тези цигари, а ми вредят. Ще ги откажа. Всеки път след това, когато са ми предлагали цигара, си казвах – няма как майка ми ги отказва, а аз да ги започвам. Ако ме беше поучавала, как това не е хубаво, докато държи цигара в ръка, ефектът щеше да е нулев. Но по този начин, явно успя да остави трайна следа и до ден днешен никога не съм палила цигара. Истината е, че личният пример не е в това, което казваш, а в това, което показваш с действията си. – Вярваща съм и нямам нужда от конкретни места и ситуации за това. Като имам нужда от разговор, аз знам, че Той е там и ме чува! – Най-доброто предстои!   Звездата на Михаела Филева изгрява с участието й в музикалното риалити “X фактор”, където е забелязана от нейния музикален продуцент – Графа, който я кани в компанията си “Монте Мюзик”. Още с втората си песен – “Опасно близки” с участието на Вензи, тя покорява класациите и сърцата на феновете. В продължение на три години хитовата певица печели отличието за най-добра изпълнителка от наградите на “Бг радио” както и редица други призове. Михаела започва да се занимава с музика още на 6 години, когато тръгва на уроци по пиано при Петя Кръстева, която по-късно става и неин вокален педагог. Певицата завършва Природо-математическа гимназия във Велико Търново, а след това е приета на първо място в Музикалната Академия в класа на Стефка Оникян. Пред нея е стояла дилемата дали да остане в България, защото е била приета като студент и в Лондон, но любовта й към семейството, приятелите и родината я задържа тук. Михаела жъне успех не само на музикалната сцена, но става любимка на зрителите и в танцовото риалити “Денсинг старс”, а скоро ще изненада почитателите си и със своя модна колекция.", "date": "2017.08.13", "title": " Михаела Филева: Младите ме питат какво е бойкот"}
{"url": "https://trud.bg/%d0%bf%d0%b0%d1%80%d0%ba%d0%b8%d1%80%d0%b0%d0%bd%d0%b5%d1%82%d0%be-%d1%81%d1%82%d0%b0%d0%bd%d0%b0-%d0%bf%d0%bb%d0%b0%d1%82%d0%b5%d0%bd%d0%be-%d0%b8-%d0%b2-%d1%86%d0%b5%d0%bd%d1%82%d1%8a%d1%80%d0%b0/", "text": "Паркирането става платено и в центъра на Карлово, където от тази седмица се въвежда „синя зона”. Тя обхваща улица „Петко Събев“, прилежащият паркинг между община Карлово и Народно читалище „Васил Левски – 1861 г.“ , както и улица „Цар Симеон“ в частта между ул. „Петко Събев“ и ул. „Генерал Карцов“. Цената за паркиране в „синята зона” е 1 лев на час при заплащане чрез паркомат или 1,20 лева с ДДС при заплащане с SMS на номер 13335. За гражданите, живеещи на улиците „Петко Събев“ и „Цар Симеон“, които нямат гараж, ще бъде обособено по едно безплатно паркомясто. Те трябва да подадат заявление в деловодството на община Карлово с копие на личната карта и големия талон на колата. Задължително условие е автомобилът да се води на собственика на жилището. Юридическите лица, ползващи „служебен абонамент“ в зоната за платено паркиране, могат да ползват до 3 паркоместа, като месечният абонамент за един автомобил е 50 лв. За МПС-та, извършващи товаро-разтоварни дейности ще се издава временен пропуск. Цената ще бъде 7 лева на месец или 60 лева за година. Нарушителите на зоната за платено паркиране ще бъдат санкционирани с поставяне на скоба и заплащане на 20 лева и цената за престоя на автомобила в зоната. Платеното паркиране ще бъде за времето от 8.00 до 17.00 часа всеки работен ден. „С въвеждането на „синя зона” Община Карлово цели създаване на ред и организация по отношение на паркирането в най-натоварените части на града, което се надяваме да бъде в интерес на гражданите”, коментира кметът д-р Емил Кабаиванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Паркирането стана платено и в центъра на Карлово"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d1%88%d1%83%d0%bb%d1%86-%d0%b5%d0%b4%d0%b8%d0%bd%d0%b5%d0%bd-%d1%81-%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%b7%d0%b0-%d0%ba/", "text": "Кандидатът на германските социалдемократи за канцлерския пост в Берлин – Мартин Шулц демонстрира единство с лидера на ФРГ Ангела Меркел по отношение на кризата между Пхенян и Вашингтон, отбелязва националният ежедневник Die Frankfurter Allgemeine Zeitung. Има ситуации, в които нацията трябва да бъде сплотена. Това заяви председателят на ГСДП в традиционното т.нар. лятно интервю за телевизионното предаване „Берлин Директ“. Всеки германец може да бъдете сигурен, че в никакъв случай той не би използвал като инструмент в предизборната кампания подобна криза, категоричен бе Шулц. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Мартин Шулц единен с Ангела Меркел за кризата между Пхенян и Вашингтон"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%b8-%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%b4%d0%be%d0%ba%d0%b0%d1%80%d0%b0%d1%85%d0%b0-40-%d0%b0%d0%b2%d1%82%d0%be%d0%bc%d0%be%d0%b1/", "text": "120-те френски доброволци от „Еurop’raid 2017” докараха с 40 автомобила в Карлово дарение за децата от социалните центрове и училищата в родния град на Васил Левски. С тази социална инициатива бе отбелязан Международния ден на младежта – 12 август, а дарението едва се събра в автобуса на Социален център „По-добре заедно” в Карлово. Френските младежи на възраст от 18 до 30 години, бяха посрещнати на площада в Карлово от заместник-кмета на общината Антон Минев, Царицата на розата за 2017 г. и много деца, а двете доброволки от Румъния Карла и Андра бяха подбрали за „добре дошли” на гостите най-горещите хитове на поп и хип-хоп музиката, която се слуша в момента в дискотеките в Париж и на Лазурния бряг. Младите хора в Карлово пък научиха за благотворителните инициативи на френските им връстници, които в продължение на един месец пътуват през 20 държави, спят на открито и на места като връх Бузлуджа и се къпят, където имат възможност, но са щастливи от възможността да зарадват деца в неравностойно положение от страни като България и Румъния, накъдето продължава маршрутът им. Дарението от Франция ще бъде разпределено от доброволци в Младежкия информационен център на Карлово и доставено на училищата в общината за началото на учебната година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.13", "title": " Френски доброволци докараха 40 автомобила с дарения за децата на Карлово"}
