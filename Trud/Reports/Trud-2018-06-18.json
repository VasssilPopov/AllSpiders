{"url": "https://trud.bg/%d0%b8%d0%b2%d0%b0%d0%bd-%d0%b4%d1%80%d0%b5%d0%bd%d0%be%d0%b2%d0%b8%d1%87%d0%ba%d0%b8-%d0%b8%d0%bc%d0%b0%d0%bc%d0%b5-%d0%b5%d0%b4%d0%bd%d0%b0-%d0%be%d1%82-%d0%bd%d0%b0%d0%b9-%d0%bd%d0%b8%d1%81%d0%ba/", "text": "На фона на дебатите за цените на газа трябва да се каже, че с оглед на международното положение и ситуацията в Европа, България има една от най-ниските цени на газ в ЕС. Това каза Иван Дреновички, бивш изпълнителен директор на „Булгартрансгаз” по  . Той посочи, че цената се дължи не толкова на вътрешни фактори, а на международните цени на петрола и нефтопродуктите и както е формулирана цената по договора ни с „Газпром.” Гърция например има така бленуваната диверсификация и там цената е 30 на сто по висока от цената на „Булгаргаз”, добави той. Трансанадолският газопровод (ТАНАП) е мащабен проект и успех за международната общност. По думите му той е важен за Турция, защото си решават проблема с усвояването на азерска газ от Каспийския регион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Иван Дреновички: Имаме една от най-ниските цени на газа в ЕС"}
{"url": "https://trud.bg/%d0%bd%d0%be%d1%80%d0%bc%d0%b0%d0%bb%d0%bd%d0%b0-%d0%b8%d0%b7%d0%bd%d0%b5%d0%bd%d0%b0%d0%b4%d0%b0/", "text": "Бивш затворник  . Каква изненада! Той би трябвало в затвора да е превъзпитан и да знае, че всяко престъпление се наказва. Ако не е превъзпитан, би трябвало да е наблюдаван, за да не извърши престъпление пак. Ако не е наблюдаван, би трябвало да е зает, защото кварталният полицай е проверил и докладвал, че той отдавна си вади хляба с честна работа. Би трябвало, обаче не е станало. Малшанс, както би казал вътрешният министър Радев. А предвид статистиката, че е у нас всеки трети затворник е рецидивист – извършил две, три или повече злодеяния, след като си е излежал наказанието – убийството би могло да се нарече и другояче: нормална изненада.", "date": "2018.06.18", "title": " Нормална изненада"}
{"url": "https://trud.bg/%d1%81%d0%b5%d0%bb%d0%b5%d0%ba%d1%86%d0%b8%d0%be%d0%bd%d0%b5%d1%80%d1%8a%d1%82-%d0%bd%d0%b0-%d1%85%d1%8a%d1%80%d0%b2%d0%b0%d1%82%d0%b8%d1%8f-%d0%be%d0%b1%d1%8f%d1%81%d0%bd%d0%b8-%d0%b7%d0%b0-%d1%81/", "text": "Световното първенство за Никола Калинич приключи. Нападателят на „Милан“ бе освободен от лагера на Хърватия два дни след успеха над Нигерия с 2:0. Причината за крайното решение на селекционера Златко Далич е отказ на играча да влезе в заключителните минути на срещата с африканците. Таранът се обосновал с болки в гърба, но според пресата в страната става въпрос за бойкот. Освен това Далич и Калинич имали проблем в комуникацията, тъй като играчът не е доволен от статута си на резерва. “Имам нужда от футболисти, готови за игра, а той не е – обясни наставникът на специална за целта пресконференция. – Калинич на три пъти отказа да играе за Хърватия. Първият път това бе в приятелската среща с Бразилия (0:2), а след това и на една от тренировките тук в Русия. Приех го спокойно и реших, че е по-добре да се прибере вкъщи.“ Часове, след като Калинич напусна лагера на „шахматистите“ и се прибра в Сплит, стана ясно, че „Уест Хем“ проявява интерес към снажния футболист. „Чуковете“ стягат силна селекция за новия сезон, след като последната кампания бе разочароваща.", "date": "2018.06.18", "title": " Селекционерът на Хърватия обясни за скандала с Калинич"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%8f%d0%b2%d0%b0%d1%88%d0%b5%d0%b2-%d0%ba%d1%80%d0%b8%d1%81%d1%82%d0%be-%d1%82%d0%b2%d0%be%d1%80%d0%b5%d1%86-%d0%b1%d0%b5%d0%b7-%d0%b3%d1%80%d0%b0%d0%bd%d0%b8/", "text": "Днес Кристо постави своя скулптура в лондонския Хайд парк. “Мастаба” е първата голяма творба на открито във Великобритания на световноизвестния художник от български произход. Мастабата е изградена от 7506 шарени варела, инсталирани на платформа от пластмасови кубове. Христо Явашев е на 21, когато решава, че никога повече няма да се върне в България. Фактът, че дори след демократичните промени той не стъпва на родна земя често е приеман като родоотстъпничество. От тогава той е зад граница, а изглежда и за изкуството му няма граници. “Живеейки на Запад, бях изложен на това огромно културно богатство…беше немислимо, невероятно, бидейки от това далечно място, България. И затова не съм се връщал от 1956 г. Толкова много обичам нещата, които правя, че не искам да прекарам и една минута в нещо, което не е свързано с тази ми страст, а и съм в добро здраве, за да го направя”, обясни самият той преди дни. Въпреки това Кристо остава най-известният творец от български произход по света и продължава да е неуморим на 83 г. България е някъде там, в спомените му до далечната 1956 година, когато минава Желязната завеса, като подкупва железничар в товарния влак от Чехия към Австрия. Кристо разказва, че е живял в много страни по света като цели 16 години е бил без гражданство. “През всичките тези години бях безотечественик. Но не гражданството – идентичността прави човека. А моята идентичност е Кристо. Това е нещото, което никой не може да ми отнеме”. Днес световно известен, тогава Кристо работи по автомивки и като мияч на чинии, за да се издържа, рисува и портрети. През 1958 г. пътят го отвежда във Франция. “Наех апартамент в Париж от коафьора на Бриджит Бардо. Той ми уреждаше да правя портрети на богати французойки. Веднъж ми се обади и каза: “За Коледа искам да нарисуваш Бардо”, разказва Кристо. Оказва се, че именно в Париж го чака най-съдбовната среща в живота му. Поканен е да прави портрет и на майката на бъдещата си съпруга Жан-Клод, която се оказва неговата сродна душа. Тя е родена на същата дата, в същата година и до края на живота си остава неговата друга половина. Кристо дебело подчертава, че цялото му творчество е в тандем в Жан-Клод. Дори и бъдещите проекти ще бъдат подписани от двамата, макар тя да си отива през 2009 г. Защото двамата са замисляли всичко заедно, често десетилетия наред какъвто е случаят с мащабния проект “Мастаба”, който по план ще бъде изграден в пустинята в Абу Даби. Той трябва да бъде най-голямата скулптура от варели в света и единствената перманентна работа на артиста. “Аз правя това, защото обичам Кристо. Ако той беше зъболекар, щях да се занимавам със зъболекарство”, казва Жан-Клод преди години. Двамата използват като художествен похват опаковането на предмети – от пишеща машина и телефон до мостове и цели сгради. С все по-мащабни творби, и не само опаковки, изкуството им се категоризира като environmental art, изкуство на средата. За всеки свой проект Кристо и Жан-Клод се борят упорито, понякога в продължение на години и десетилетия, като разясняват проектите си на общинари, политици и еколози. В свое интервю Кристо се самоопределя като решителен човек, който преследва целите си докрай – без никакви компромиси и отстъпки. “Не обичам половинчатите неща. Такъв бях като млад, такъв си и останах”, казва той, а делата му доказват, че това далеч не са само думи. През годините скрива под полипропилен германския Райхстаг и парижкия Пон Ньоф. Отваря оранжеви “врати” в нюйоркския Сентръл парк. Разпъва 3100 чадъра в Калифорния и Япония. Кристо продължава да твори и след смъртта на Жан-Клод, като последната му инсталация “Плаващите кейове” привлече над 1,5 милиона посетители и се превърна в най-посещаваното културно събитие в Италия за 2016 г. Но други негови проекти като например “Над реката” в американския щат Колорадо, така и не бяха осъществени. “Работих 20 години над този проект, инвестирах 15 млн. долара лични средства – и въпреки това реших да се откажа. Просто в един момент загубих интерес. Ето това аз наричам свобода – да вземеш определено решение, без да си длъжен да се оправдаваш или да даваш обяснения”, казва Кристо. И гледа напред към следващия мащабен проект.   Потомък на виден разградски род Роден на 13 юни 1935 г. в Габрово, Христо Явашев произлиза от виден разградски род. Дядо му е академик Анани Явашев, открил руините на древния римски град Абритос. Братята му са известният актьор Анани Явашев и инж. Стефан Явашев. От 1953 г. учи в Художествената академия. През 1957 емигрира и е лишен от българско гражданство.   За него Изключително интересен новатор За нас Кристо е изключително интересен като интелектуалец, който твори за неприсвояването на изкуството. Той реализира творби за милиони, които всички могат да разглеждат на обществени места, а след това ги демонтира. Кристо е новатор в сферата на отвореното за всички изкуство и в преодоляването на понятието за собственост на творбата. Проектите му носят усещане за величие Той си спечели голяма известност в САЩ заради мащаба на неговите проекти, които преминаха от предмета към архитектурата, а след това към самата природа. Той успя да възвиси чрез проектите си усещането за величие на американските пространства, като Сентръл Парк. Това уникално предизвикателство завладя Америка.   Преминава дълго и интересно развитие Кристо е минал през много различни етапи в изкуството си. Някои причисляват опаковките към ленд арт и други течения, аз мисля, че той е уникален като артист, защото е преминал много дълго и интересно развитие, тръгвайки от Виена, през Париж, Ню Йорк. Един световен автор, който е уникален. Не можем да останем безучастни към неговото изкуство.", "date": "2018.06.18", "title": " Христо Явашев-Кристо-Творец без граници"}
{"url": "https://trud.bg/%d1%82%d1%80%d0%b8%d0%b4%d0%bd%d0%b5%d0%b2%d0%bd%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0-%d0%bf%d1%80%d0%b5%d0%b4%d0%b0%d0%b2%d0%b0%d0%bd%d0%b5-%d0%bd%d0%b0-%d0%be%d0%bf/", "text": "Тридневна лятна кампания за разделно събиране на опасни отпадъци от домакинствата ще се проведе в периода 21-23 юни в четири столични района – „Овча купел“, „Лозенец“/„Триадица“ и „Слатина“. Мобилният събирателен пункт ще бъде разположен от 8.30 до 14.30 часа, както следва: Район „Овча купел“ 21.06.2018 г. (четвъртък) – бул. „Цар Борис III“ № 136 Б, пред районна администрация „Овча купел“. Райони „Лозенец“ и „Триадица“ 22.06.2018 г. (петък) – бул. „Арсеналски“ № 97, на паркинга до светофара на кръстовището с ул. „Богатица“. Район „Слатина“ 23.06.2018 г. (събота) – бул. „Шипченски проход“ № 67, пред районна администрация „Слатина“. Безплатно ще се приемат следните опасни отпадъци, образувани от домакинствата: *Живак и живаксъдържащи уреди (живачни термометри, прекъсвачи и други подобни)  *Лакове и бояджийски материали  *Домакински препарати и химикали  *Мастила и замърсени опаковки  *Фармацевтични продукти (лекарства с изтекъл срок на годност) Действащата Система е единственият възможен законен начин гражданите на столицата да предадат съхраняваните в домовете си отровни препарати и химикали. 0700 11 750 е универсалният тел. номер за запитвания и заявки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Тридневна кампания за предаване на опасни отпадъци ще се проведе в София"}
{"url": "https://trud.bg/%d1%81%d0%b8%d0%bd%d0%b8%d1%88%d0%b0-%d0%bc%d0%b8%d1%85%d0%b0%d0%b9%d0%bb%d0%be%d0%b2%d0%b8%d1%87-%d0%bf%d0%be%d0%b5%d0%bc%d0%b0-%d1%81%d0%bf%d0%be%d1%80%d1%82%d0%b8%d0%bd%d0%b3/", "text": "Синиша Михайлович е новият треньор на “Спортинг”. Сръбският специалист вече е в Португалия, където е договорил всички подробности по договора с местния гранд. Той ще бъде за срок от 3 години. Очакванията са най-късно утре той да бъде представен начело на “лъвовете”, след като по-рано този месец бе уволнен Жорже Жезус. Михайлович има солиден опит, но само в Серия А. В Италия той е водил “Болоня”, “Фиорентина”, “Сампдория”, “Милан” и “Торино”.", "date": "2018.06.18", "title": " Синиша Михайлович поема “Спортинг”"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0%d1%81%d1%82%d0%be%d1%8f%d0%b2%d0%b0-%d0%b5%d1%81-%d0%b4%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%b3%d1%80%d0%b0%d0%bd%d0%b8%d1%86/", "text": "На Европейския съвет ще защитавам компромисен вариант за миграцията – превенция, която включва затваряне на всички европейски граници. Това заяви премиерът Бойко Борисов по време на пленарната среща на Конференцията на комисиите по европейски въпроси на парламентите на ЕС. Припомняме, на 28 и 29 юни в Брюксел председателят на Съвета на ЕС Доналд Туск събира държавните ръководители на страните-членки, а в дневния ред на срещата на върха като основна тема е точно проблемът с бежанците и изграждането на “ефективна, хуманна и безопасна европейска миграционна политика”. “От година и половина България има нулев миграционен натиск”, отбеляза Борисов. И подчерта, че страната ни гарантира на 100 процента европейската външна граница. “Без много да приказваме, да се оплакваме си създадохме надеждна охрана на българо-турската граница и не само на нея”, посочи още министър-председателят. Границата ни с Турция, сухопътна и морска, е колкото тази с Гърция. България в пълния обем си е свършила задачите”, коментира Бойко Борисов. “Без много да приказваме, да се оплакваме си създадохме надеждна охрана на българо-турската граница и не само на нея”, каза още премиерът. “Не виждам как миграционната вълна, която идва от Близкия Изток, ще бъде намалена. Войните продължават, заплахите стават все по-големи. Не говорим вече за бягащите от войната в Сирия. Как няма да бягат, като бомбардировките не спират години наред. Дипломацията ни в това отношение търпи доста критики”, подчерта министър-председателят. “Държавите една по една проявяват политическа воля, независимо от политическите сътресения, които си причиняват. Ако не се разберем в Брюксел, ще се разбираме под натиска и силата на обстоятелствата. Обществата притискат държавите да бъдат крайни”, предупреди Бойко Борисов. Той акцентира и върху най-важната тема на българското европредседателство: “Ако сега не се помогне на Западните Балкани, после ще е късно. Големите геостратегически играчи само това чакат – Русия, Турция, САЩ и Китай”. Пред депутатите от 28-те парламента на ЕС: Министър Павлова отчете успехите на председателството  Министърът за Българското председателство на Съвета на ЕС Лиляна Павлова отчете постигнатите резултати през изминалите шест месеца пред депутатите от националните парламенти на 28-те държави членки на ЕС и наблюдателите от страните партньори. Тя участва в Пленарната среща на Конференцията на Комисиите по европейските въпроси на парламентите на Европейския съюз (КОСАК), която се провежда в София. “И шестте събития от парламентарното измерение допринесоха за напредъка по заложените приоритети. Мога да кажа, че отчитаме резултати по всяко едно досие, благодарение не само на екипите в работните групи, на добрата координация между всички институции, на доброволците и на българското общество”, каза пред депутатите от ЕС министър Павлова. Министърът отбеляза, че Австрийското председателство прие три от българските приоритети и се надява до края на годината да бъде завършено започнатото от нашата страна. По две от темите България безспорно постигна напредък – направихме необратима темата за Западните Балкани и предложихме нов подход по темата за миграцията, отбеляза министърът. Тя посочи някои от важните дебати и досиета, по които екипът на председателството работи през изминалите 6 месеца – за многогодишната финансова рамка и бъдещето на Европа. Като един от трудните успехи тя отбеляза споразумението за командированите работници. Предстои да се намери решение в дебата за автомобилния бранш, добави министърът. Поставихме си амбициозна задача и я изпълнихме – да градим мостове и да бъдем конструктивен медиатор, завърши министър Павлова.", "date": "2018.06.18", "title": " Борисов настоява ЕС да затвори границите си (ОБЗОР)\t\t\t"}
{"url": "https://trud.bg/%d0%b1%d0%be%d0%b9%d0%bb%d0%b5%d1%80-%d0%b8%d0%b7%d0%b1%d1%83%d1%85%d0%bd%d0%b0-%d0%b2-%d1%80%d0%b0%d0%b7%d0%b3%d1%80%d0%b0%d0%b4-%d0%b4%d0%b2%d0%b0%d0%bc%d0%b0-%d1%81%d0%b0-%d1%80%d0%b0%d0%bd%d0%b5/", "text": "Бойлер гръмна в къща до Природо-математическата гимназия в Разград, съобщава  . Има пострадали – двама преподаватели в училището, които в момента на взрива се намирали на няколко метра от сградата и били ранени от разхвърчалите се стъкла. Раните на преподавателите са обработени в разградската болница. По време на инцидента в къщата не е имало никой, но гръмналият бойлер, който не е бил стар, е нанесъл значителни материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Бойлер избухна в Разград, двама са ранени"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d1%81%d0%b2%d0%b8%d1%89%d0%be%d0%b2-%d1%81%d0%b5-%d1%81%d0%b4%d0%be%d0%b1%d0%b8-%d1%81-%d0%bd%d0%be%d0%b2-%d1%81%d0%ba%d0%b5%d0%bd%d0%b5/", "text": "  МБАЛ „Д-р Димитър Павлович“ в Свищов се сдоби с нов скенер от най-ново поколение, който вече е инсталиран в болничното заведение. Новият томограф, е осигурен по проект „Вашето здраве има значение! – Модернизация на болниците в Зимнич и Свищов“ и е реализиран съвместно от община Свищов и община Зимнич по Програма „Interreg V-A Romania-Bulgaria“. Освен компютърен томограф, е заложено и закупуването на реаномобил от най-ново поколение. Общата сума, която ще усвои община Свищов по проекта е в размер на 763.231.29 евро, от които 2% са собствен принос. Стартира петдневна обучение на специалистите, които ще работят с високотехнологичната апаратура, а по този повод в Свищов пристигнаха инж. Алфред Рамуш – представител на фирмата производител на скенера „PHILIPS“ и Явор Иванов – представител на фирмата, отговаряща за доставката и сервизното обслужване. Кметът на Свищов Генчо Генчев подчерта, че скенерът е с 5-годишна пълна гаранция и цялостно сервизно обслужване. Представителят на фирмата доставчик добави, че скенери на този производител има инсталирани на 20 места в България, а със същите параметри са само 4. Лекарите изразиха удовлетворението си, че благодарение на усилията на общинското ръководство и реализирането на проекта, ще имат възможността да обогатят професионалния си опит и да работят с 16-срезов скенер, който предоставя много по-прецизна, и високоскоростна диагностика, от предишния едносрезов. Д-р Лалев добави, че освен всички предимства за работата на Неврология и Вътрешно отделение, с качествената апаратура ще могат да се изпълняват и изследвания в извън болнична помощ, след като това бъде уточнено със здравната каса и се сключи договор. В рамките на проекта, предстоят посещения на екипите от Българска и Румънска страна в лечебните заведения от двете страни на река Дунав, за обмяна на опит и повишаване компетентността при работата с високотехнологичната апаратура.", "date": "2018.06.18", "title": " Болницата в Свищов се сдоби с нов скенер"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d1%82%d1%80%d0%b0%d1%85%d0%be%d0%b2%d0%b8%d1%82%d0%b0%d1%82%d0%b0-%d0%b1%d1%83%d1%80%d1%8f-%d0%b8-%d1%81%d0%b2%d0%b5%d1%82%d0%ba%d0%b0%d0%b2%d0%b8%d1%86%d0%b8/", "text": "Страховита гръмотевична буря изля огромни количества дъжд над София тази вечер. Много улици в различни части на столицата са под вода. Духа силен вятър. Светкавици проблясват над града, чуват се силни гръмотевици, показва това видео (превъртете до 0:25 мин.): В центъра на София, на бул. “Г.С. Раковски” и бул. “Васил Левски”, изби канализационна шахта. Подобни ситуации има и по други улици, като това създава рискове за шофьорите. Спряно е електроподаването към трамваите в района на Триъгълника. Подлезът на НДК се превърна в басейн, покривът на „Мол София” и таванът на Метростанция „Сердика” протекоха. Проблеми има също на метростанции “Сердика” и “Централна гара”, но за момента метрото не е спряно. Около 200 сигнала са получени на аварийнтото звено в Столична община за затруднено движение и наводнени улици и квартали. По булевардите „Г.С. Раковски” и „Васил Левски” изби и канализационна шахта. Временно е спряно движението на някои трамваи заради поройния дъжд по пл. Възраждане, по бул. „Дондуков”. На някои места в града не работят светофарите. Всички аварийни екипи работят по отстраняване на повредите, съобщиха от Столична община. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Вижте страховитата буря и светкавиците над София (ВИДЕО)\t\t\t"}
{"url": "https://trud.bg/%d1%81%d0%b0%d1%89-%d0%b4%d1%80%d1%8a%d0%bd%d0%ba%d0%b0%d1%82-%d1%81-%d0%be%d1%80%d1%8a%d0%b6%d0%b8%d1%8f-%d0%bd%d0%be-%d0%b8%d1%81%d0%ba%d0%b0%d1%82-%d0%b4%d1%80%d1%83%d0%b3%d0%b8-%d0%b4%d0%b0/", "text": "Или-или, така значи стоят днес нещата! САЩ все по-нахъсано нагнетяват напрежението с Русия. Принудени са да го правят поради нарастващите собствени икономически и социални проблеми, които по стара традиция решават чрез агресия навън. Подтиквани са отвън, преди всичко от Израел и Великобритания, които пак по традиция опитват да решават своите проблеми чрез използване силата на американците. И за трите страни укрепването и дори оцеляването на Русия е неприемливо, плановете за целта и опитите да ги осъществят са отколешни. Русия обаче все още успешно контролира „евразийския гръбнак“, не успяха да я лишат от него нито преди 100 години, нито преди 20. А това я прави практически непреодолима сила дори частично обезоръжена, разнебитена икономически и идейно изцедена. С наличието на стратегически ядрени активи за унищожителен възмезден удар само някой с тежко психическо заболяване би тръгнал на действително въоръжено нападение срещу нея. САЩ поначало предпочитат да воюват с подкупване на политически елити, шпионаж, идеологически диверсии и пропаганда в чуждите общества. Най-много някоя Гренада без армия или Либия от разстояние да нападнат. Крайно редки са изключенията. Както и британците преди тях, главно дрънкат с оръжия, но интригантстват с оглед други да воюват срещу набелязания силен противник. Ако той все пак оцелее и набере сили, присъединяват се към него под някаква форма, както гласи една стара английска поговорка. И пак по британски политически архетип нямат вечни приятели, а само вечни интереси. Между Първата и Втората световни войни, за да си отмъстят на Великобритания, изградиха с голяма финансова изгода редица много важни за икономиката на СССР индустриални обекти. След войната заедно с Москва чрез т. нар. национално-освободителни движения в Азия и Африка поставиха под свое влияние почти всички британски колонии. Англо-саксонците, в частност САЩ, не са били, не са и няма да бъдат сигурен съюзник или поне партньор на никого. Биологизирана е тяхната външна политика, във висока степен и вътрешната. Оцелява и впечатлява само силният; победителят взима всичко и не го съдят; всичко му е позволено; законно е каквото прецени той. След ликвидирането чрез елитарно предателство на другата свърхсила СССР, САЩ решиха, че историческият процес е приключил, а те са бялата акула в океана, лъвът в саваната, върховният хищник за човечеството. И очаквано изпаднаха в тоталитарен унес. Най-неизбежното нещо във Вселената е промяната. Ин неизбежно превключва в Ян и обратно, количествените натрупвания прерастват в качествени и обикновено скокообразно. Блъснаха се още при Буш Втори с незаобиколимия геополитически фактор Русия, при Обама вече и достатъчно въоръжен за отпор. Блъснаха се и в икономическия гигант Китай, вече достатъчно дълбоко проникнал в американската икономика, наука и образование. При това двата и поотделно твърде мощни в своите области плътоядни заиграха заедно и координирано, привлякоха и други по-слаби в икономически съюзи. С оглед не само оцеляването си, но и победата над върховния над хранителната верига звяр. Така той се оказа в много болезнена фрустрация при провеждането на вътрешната си политика и особено за потъналия в самодоволния си грабеж, пределно оял се по времето на хегемонията банкстерски и либералстващ елит. Според очакванията и поетите от президента Доналд Тръмп ангажименти Вашингтон премести посолството си в Йерусалим и развали ядрената сделка с Иран, сключена през 2015 г. Държавният секретар Помпео заплаши Иран с „най-тежките санкции в историята“ и изброи 12 условия, които трябва да бъдат част от евентуално следващо споразумение. Повечето преднамерено неприемливи условия очаквано бяха отхвърлени. Омразата спрямо Израел рязко се увеличи не само в ислямския свят, съответно и рисковете за малката страна. Това ли искаха израелците, лобито им във Вашингтон и враговете на Тръмп в Щатите? Да, ако в резултат американската армия рязко увеличи незаконното си присъствие в Сирия и влезе във въоръжени сблъсъци с иранските и сирийските войски там. Скъпо и рисковано начинание, много е съмнително да стане с оглед военното присъствие на Русия и дискретното на Китай. Както във Вашингтон гневно се бяха отказали от срещата с лидера на КНДР Ким Чен Ун поради „враждебното поведение на Пхенян“, така рязко се обърнаха на 180 градуса, Тръмп склони да отиде на 12 юни в Сингапур. Изглежда с намерението да постави неприемливи условия с цел запазване на военното си присъствие на Корейския полуостров, насочено главно срещу Китай и Русия. Изостриха ситуацията и в Източна Украйна, само за седем дни наблюдатели на ОССЕ съобщиха за 7700 нарушения на примирието. Киевските власти в навечерието на световното по футбол остро провокират Русия да се намеси с редовна войска. От Варшава заявяват, че Полша е готова да даде до 2 млрд. долара, за да бъде разположена постоянна база на Съединените щати на нейна територия с цяла танкова дивизия в нея. Другаде в Евросъюза като че ли стоплиха, че САЩ ще си бранят хегемонията и Израел за тяхна сметка. Председателят на Европейския съвет Доналд Туск изригна: „С приятели като Доналд Тръмп, кой се нуждае от врагове? Осъзнахме, че ако се нуждаете от помощ, вие ще я откриете в собствените си сили. Европа трябва да бъде икономически, политически и военно заедно. Или сме заедно, или няма да ни има“. Или-или, така значи стоят днес нещата! Скоро лицемерно загрижен се обади и световният „добродетел“ Джордж Сорос: „ЕС е изправен пред предстояща екзистенциална заплаха… Всичко, което може да се обърка, вече се е объркало“. За поводи сочи „териториалната дезинтеграция“, илюстрирана от „Брекзит“, кризата с бежанците и строгите икономии, които докарват популистите във властта. Предупреждава за нова „голяма“ финансова криза и „разрушаването“ на трансатлантическия съюз между ЕС и САЩ „. Корифеите в икономиката спорят само дали тази криза ще е нова или пореден пристъп на старата от 2008 г. Значи някой пак трябва да плати сметката, поне по-голямата й част. Ами Европа да я плаща! В частност записаните в ЕС, който поначало е американски неоколониален следвоенен проект, а не мечтания от европейците съюз на нации. ЕС няма самостоятелна политика, тя е иззета от Вашингтон чрез различни ефективни механизми, най-здравият от които е НАТО. Чрез тази примка на шията страните в ЕС на практика са лишени от всякаква независимост в областите на външната, отбранителната, финансовата и търговската политики. А така и от почти всички други. Европа реално е окупирана от САЩ с всички видове американски военни структури, с което всяка страна от Северно-атлантическия пакт е превърната в мишена за възмезден ядрен удар. Политическите и силовите елити в страните от ЕС са строго подбрани от Държавния департамент и секретните служби на САЩ. Медиите са под почти пълен американски контрол, в обществата вилнеят соросоидните НПО. Изборите се манипулират черз подкупи и заплахи през лидерите или с натиск от улицата. На първите постове в големите партии и властите в ЕС с малки изключения са издигнати откровени палячовци с видимо агентурно поведение. Добавиха и организирани цивилизационно чужди групи, измамно наричани бежанци, насочени към различни форми на тероризиране на европейците в собствените им страни. „Да бъдем субект, а не обект на глобалната политика“, каза Туск, но е вярно обратното. Мулти-култи и гейпарадизмът на Брюксел порутиха европейската идентичност и способност за съпротива. Обаче „САЩ вече не са надежден партньор на ЕС, заяви австрийският канцлер Курц. Преди него същото рече канцелерината Меркел и се забърза към Русия и Китай да дири съчувствие и съдействие. При Путин дотърчаха френският президент Макрон, японският премиер Абе и индийският Моди. На Икономическия форум в Петербург имаше представители на Siemens, Shell, Volvo. BP, Boing и много други мощни западни фирми. Междувременно Еврокомисията отмени антимонополното разследване на „Газпром“ и даде знак – дано не е предпоследният! – на нашите първи ръководители да летят на север с ищах за тръби за газ и съживяване на „гьола“ в Белене. Обратното на желаната от Вашингтон изолация на Русия. Не го правят западняците от Европа от внезапни топли чувства към нея, не са обърнали гръб на Щатите. Не могат реално да го сторят, а и не искат твърде, само опитват да дадат сърдити знаци и стряскащи сигнали на Вашингтон да спре натиска върху тях. Добре ги разбират в Москва, с присвити очи чакат да видят дела във вид на спиране на санкциите и оттегляне от противопоставянето поне по повод Украйна. Тежки времена идват за Европа. От другата страна САЩ натискат „международната“ си общност за нови санкции по разни измислени поводи: за сваления малайзийски „Боинг 777“ над Източна Украйна, за намеса в избори и референдуми в редица страни от НАТО, подкрепа на тероризма и пр. Имат много лостове да ги принудят да слушкат дори без да папкат. В един момент дори могат да се разберат с Русия и Китай и да ограбят европейските конкуренти.", "date": "2018.06.18", "title": " САЩ дрънкат с оръжия, но искат други да воюват\t\t\t"}
{"url": "https://trud.bg/%d0%b4%d0%b5%d1%81%d0%b8-%d0%b4%d0%be%d0%b1%d1%80%d0%b5%d0%b2%d0%b0-%d1%89%d0%b5-%d0%be%d1%82%d0%bd%d0%b5%d1%81%d0%b5-%d0%b3%d0%bb%d0%b0%d0%b2%d0%b8%d1%82%d0%b5-%d0%b8-%d0%bd%d0%b0-%d0%b2%d0%b0%d1%80/", "text": "Над 100 артисти, сред които брас бенда на Мишо Йосифов, трупата на Нешка, фламенко звездата Стефан Николов и Стунджи, участват като гост изпълнители в първия самостоятелен концерт на Деси Добрева. Певицата за първи път представи зрелищния спектакъл “Лудо младо” пред софийска публика в зала 1 на НДК на 08 май. А на 22 юни предстои вторият концерт в зала “Конгресна” в родната й Варна. Сред поканените са Косьо Цеков от ФСБ, Нено Илиев от Romaneno Project, гимнастичките от клуб “Левски”, водещи фолклорни виртуози, вокален състав от ансамбъл “Филип Кутев”, духовия оркестър “Виво Монтана”, формация “Жестим” и група от 50 кукери-сурвакари от Пернишко.  Ще прозвучат песни като “Лудо Младо”, “Червената Шапка”, “Кой уши байрака”, “Море Сокол Пие” и много други. Фламенко танцьорът Стефан Николов също е родом  от Варна. Въпреки многобройните си ангажименти в чужбина, той е и гост солист в трупата на Нешка Робева. Николов е възпитаник на легендарния холандски балетист и хореограф Бенджамин Феликсдал. Стефан започва танцовата си кариера като ирландски танцьор. Испански танци изучава в Amor De Dios, най-старото училище по фламенко в света.", "date": "2018.06.18", "title": " Деси Добрева ще отнесе главите и на варненци\t\t\t"}
{"url": "https://trud.bg/%d0%b8%d1%81%d0%ba%d0%be%d0%b2%d0%b5-%d0%b7%d0%b0-900-000-%d0%bb%d0%b2-%d0%bf%d0%be-%d0%b4%d0%b5%d0%bb%d0%be%d1%82%d0%be-%d0%bc%d0%be%d1%81%d0%ba%d0%be%d0%b2-%d0%be%d0%b1/", "text": "Министерството на здравеопазването и фирма “Бул Био” внесоха граждански искове съответно за 325 233 лв. и за 582 476 лв. по делото срещу бившия здравен министър от кабинета “Борисов – 2” Петър Москов, заместника му Адам Персенски и още трима души от “Бул Био”. Те отговарят пред спецсъда по обвинения, свързани с турските ваксини, които ни бяха доставени като дарение през 2015 г. Съдът прие исковете на МЗ и “Бул Био” като се мотивира с това, че те са своевременно представени и няма да затруднят или забавят делото. Адвокатите на подсъдимите обаче настояха делото да бъде върнато на прокуратурата заради нарушения, неясноти и пропуски в обвинителния акт. Спецсъдът ще се произнесе днес дали тези искания са основателни и дали трябва делото да се разглежда в съдебна фаза или да се върне на прокуратурата за корекции. Бившият министър Москов е подсъдим за това, че е приел като дарение от здравното министерство на Турция 100 000 дози ваксина за деца “Пентаксим” и 100 000 дози ваксина за “Хепатит Б” – “Еувакс Б”, които не са разрешени за употреба в България. Второто му обвинение е, че е улеснил сключването на договор на “Бул Био” за дарение на 5 000 000 дози ваксини “БЦЖ”, а третото – че не е упражнявал контрол над същата държавна фирма. Според прокуратурата от деянията му са настъпили щети от над половин милион лева.", "date": "2018.06.18", "title": " Искове за 900 000 лв. по делото „Москов“ (ОБЗОР)\t\t\t"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%86%d0%b8-%d0%bd%d0%b0-%d0%b3%d0%be%d1%80%d0%b8%d0%b2%d0%b0-%d0%b3%d0%be%d1%82%d0%b2%d1%8f%d1%82-%d0%bf%d1%80%d0%be%d1%82%d0%b5%d1%81%d1%82%d0%b8/", "text": "Над 100 собственици на малки бензиностанции и дребни търговци на горива от цялата страна се събраха днес във Велико Търново, за да обсъдят протестните си действия срещу новия проектозакон за контрола на нефтените продукти. Срещата бе организирана от Сдружението на малките и средни търговци и превозвачи на горива. Малките фирми, които търгуват с горива, недоволстват срещу законопроекта и са на мнение, че той ще обслужва големите играчи. Според текстовете в проектозакона, малките и средните обекти са приравнени с големите вериги и трябва да извадят банкова гаранция от 20 000 до 500 000 лв. и уставен капитал от 3 млн. лева. Според търговците, с него се нарушават директивите за пазарна икономика и конкуренция. По думите на Николай Николов, дребен търговец на горива, потребителите ще платят социалната цена на новия закон. „Цената със сигурност ще се повиши, а това, което се очаква е, да останат една шепа на пазара, които ще го контролират както си искат”, заяви той. Участниците в Общото събрание на Сдружението на малките и средни търговци и превозвачи на горива, изразиха готовност за протестни действия до края на следващата седмица в София.", "date": "2018.06.18", "title": " Търговци на горива готвят протести\t\t\t"}
{"url": "https://trud.bg/%d1%82%d0%b0%d0%bd%d1%8f-%d0%b0%d0%bd%d0%b4%d1%80%d0%b5%d0%b5%d0%b2%d0%b0-%d0%b2-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d0%be%d0%b4%d0%b8%d1%82-%d0%bd%d0%b5/", "text": "Има две неща, които много ме притесняват. Едното е, че прокуратурата е намерила причини да влезе на проверка в изпълнителна агенция „Медицински одит”, което означава, че институцията не си е свършила работата. И второ – има доклади с резюме „маловажен случай” – всички случаи са важни. Това заяви Таня Андреева, бивш министър на здравеопазването, по  . По думите й „Медицински одит” е единствената агенция, която проверява качеството на медицинската дейност и всеки, който е подал жалба към нея, трябва да получи отговор. „Не всяка жалба означава лекарска грешка. Хората имат очакването, че като подадат жалба, някой ще излезе и ще се произнесе, че има грешка. В медицината няма черно и бяло”, поясни още Андреева. Според нея за всеки случай трябва да има отговор на жалбите, независимо дали удовлетворява пациентите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Таня Андреева: В „Медицински одит” не може да има „маловажен случай”"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%b6%d0%b5%d0%bd%d1%81%d0%ba%d0%be-%d0%bc%d0%b5%d0%bb%d0%b5-%d0%b2-%d0%b4%d0%b8%d0%bc%d0%b8/", "text": "Женски бой изпрати две жени в болница. На 15 юни, в 17.15 часа в РУ-Димитровград е получен сигнал на спешния телефон за сбиване на улица „Лонгоза“, съобщиха от МВР. На място, за прекратяване на конфликта са изпратени униформени служители и криминалисти, които установили, че инцидент от битов характер е предизвикал скандал и последващо сбиване между жени на възраст 34 г. и 41 г. и опонентите им – 38- и 26-годишна и 41-годишен мъж. Пострадали са първите две, които с повърхностни наранявания, са прегледани и освободени за домашно лечение. Полицаите са иззели 2 газови пистолета, с които втората група заплашвала пострадалите, без да ги използва. Задържани до 24 часа.", "date": "2018.06.18", "title": " Двама в болница след женско меле в Димитровград"}
{"url": "https://trud.bg/%d0%b1%d0%b5%d0%bb%d0%b3%d0%b8%d1%8f-%d0%bf%d0%bb%d0%b0%d1%88%d0%b8-%d1%81-30-%d0%bd%d0%b0-%d1%81%d1%82%d0%b0%d1%80%d1%82%d0%b0-%d0%b2-%d1%80%d1%83%d1%81%d0%b8%d1%8f/", "text": "Белгия, скритият фаворит на мондиала, единствен до този момент от големите сили стартира убедително участието си на световните финали в Русия. „Червените дяволи“ сразиха абсолютния дебютант Панама с 3:0 в мач от група G. Дрис Мертенс, Ромелу Лукаку и Еден Азар записаха имената си сред голмайсторите на Олимпийския стадион в Сочи.  Американците заложиха на солидна игра в защита със система 4-5-1, но това даде резултат само през първите 45 минути. След това дойде невероятното изпълнение на Дрис Мертенс. Звездата на „Наполи“ вкара след неспасяем удар от воле. В средата на втората част Лукаку удвои след магическа асистенция на Кевин де Бройне, а Азар затвърди превъзходството на Белгия. Нападателят на „Манчестър Юнайтед“ вече има 5 гола на големи първенства, доближавайки се само на един от Ян Кулеманс.  Таранът може да го задмине още на 23-ти юни, когато той и неговите съотборници се изправят срещу Тунис.", "date": "2018.06.18", "title": " Белгия плаши с 3:0 на старта в Русия"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%b2-%d0%bc%d0%b5%d0%ba%d1%81%d0%b8%d0%ba%d0%be-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d0%b7%d0%b5%d0%bc%d0%b5/", "text": "Стотици хиляди фенове на Мексико в столицата Мексико Сити заподскачаха толкова лудо от радост, че разтрепериха стрелките на сеизмичните уреди. В страната обявиха, че земята се е разтреперила като при земетресение. Но разместване на пластове не е имало. Всичко е предизвикано от лудата радост на „сомбрерата“.  От института по геология и атмосферни изследвания съобщиха, че високите стойности са отчетени в продължение на 7 секунди – след гола на Ирвинг Лосено.", "date": "2018.06.18", "title": " Феновете в Мексико предизвикаха земетресение"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%b4%d0%be%d0%bf%d1%83%d1%81%d0%bd%d0%b0-%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b8-%d0%b8%d1%81%d0%ba%d0%be%d0%b2/", "text": "Спецсъдът уважи искането на Министерството на здравеопазването и на фирма “Булбио” и допусна като основателни гражданските искове срещу бившия министър Петър Москов, заместника му Адам Персенски и още трима души – Любомир Димитров, Росен Алексиев и Юлияна Ценкова, предаде репортер на “Труд”. Здравното ведомство претендира за 325 233 лв. обезщетение, а “Булбио” за общо над 582 476 лв. в три отделни иска срещу различни подсъдими. Москов и останалите подсъдими отговарят пред съда във връзка с ваксините „Пентаксим“, „Еувакс Б“ и „Тетадиф“, които бяха доставени като дарение от Турция през 2015 г., въпреки че употребата им не е разрешена в България. Днес спецсъдът провежда разпоредително заседание, в което трябва да реши дали делото да тръгне по същество или има процесуални нарушения, които налагат връщането му на прокуратурата.", "date": "2018.06.18", "title": " Спецсъдът допусна и граждански искове срещу Петър Москов (СНИМКИ)"}
{"url": "https://trud.bg/7000-%d0%bf%d0%b8%d0%bb%d0%b5%d1%82%d0%b0-%d0%b8%d0%b7%d0%bf%d0%b5%d0%bf%d0%b5%d0%bb%d0%b5%d0%bd%d0%b8-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2%d1%8a%d0%b2-%d1%84%d0%b5%d1%80%d0%bc/", "text": "Пожар в пилчарник край град Велики Преслав овъгли 7 000 малки пилета. Инцидентът станал след 17,30 часа в събота, съобщават от полицията. Фермата в местността “Крумито” най-вероятно е пламнала от възникнално късо съединение. Два противопожарни екипа от Велики Преслав и от Шумен са гасили пламъците, които се разпростряли на площ от 150 кв.м. Унищожени са 50 хранилки и 350 поилки, освен тридневните пернати. Хвърлени са 3 тона вода и пожарникарите успели да спасят две сгради и 20 000 пилета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " 7000 пилета изпепелени при пожар във ферма"}
{"url": "https://trud.bg/%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5-%d1%81-%d0%b1%d1%80%d0%b0%d0%b4%d0%b2%d0%b0-%d0%bf%d1%80%d0%b8/", "text": "56-годишен мъж е починал след нападение с брадва при семеен скандал. Това съобщиха от пресцентъра на МВР. Скандалът е станал на 14 юни в семейно жилище в областния град. 26-годишен мъж е нанесъл удари с брадва по тялото на 56-годишния. Пострадалият е настанен за лечение в плевенска болница, където на 17 юни е починал. Първоначално извършителят е задържан за срок до 24 часа по Закона за МВР. С постановление на наблюдаващия прокурор е задържан за 72 часа, а днес предстои прокуратурата да внесе искане в съда за вземане на мярка за неотклонение „Задържане под стража“. По случая е образувано досъдебно производство. Действията по разследването продължават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Мъж почина след нападение с брадва при семеен скандал"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bf%d1%8a%d1%82%d0%bd%d0%b8%d0%ba-%d0%bd%d0%b0%d0%bf%d1%81%d1%83%d0%b2%d0%b0%d0%bb-%d0%ba%d0%be%d0%bd%d1%82%d1%80%d0%be%d0%bb%d1%8c/", "text": "Нередовен пътник е арестуван заради агресивно поведение към контрольори на Центъра за градска мобилност и общинска полиция. Това се посочва в официална позиция на ЦГМ във връзка с разпространено видео в социалната мрежа Facebook, на което се вижда как полицейски служители арестуват пътник от градския транспорт. При редовна проверка на екип от контрольори на Центъра за градска мобилност и общинска полиция по линията на трамвай № 8 тази сутрин, е задържан пътник, който се е държал агресивно към служителите на реда и екипа на ЦГМ. Случката е станала в 8.20 часа в района на “Западен парк”. Пътникът е бил без редовен превозен документ. При влизането на проверяващите той се е опитал да си купи тепърва билет. Контрольорите са го помолили да слезе на следващата спирка, което е предизвикало нецензурни изрази от страна на пътника. На следващата спирка той слиза и там са му поискани документите за проверка от полицията. Пътникът се нахвърля с нецензурни изрази срещу представители на органите на реда, които са го арестували. Отведен е и задържан в 9-то РПУ. По информация на ЦГМ той ще бъде съден по бързата процедура за дребно хулиганство. ЦГМ напомня, че пътуването с редовен превозен документ е абсолютно задължение на всеки пътник, който използва обществения транспорт. Контрольорите са служебни лица, чиято работа е да следят за редовността на пътниците и в случаи на нарушение да изпълняват задълженията си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Арестуваха пътник, напсувал контрольори в трамвай (ВИДЕО)"}
{"url": "https://trud.bg/%d0%ba%d0%be%d0%bc%d0%b1%d0%b0%d0%b9%d0%bd-%d0%bf%d0%be%d0%b4%d0%bf%d0%b0%d0%bb%d0%b8-%d0%b5%d1%87%d0%b5%d0%bc%d0%b8%d0%ba/", "text": "Комбайн се подпали в блок с ечемик и пламъците се пренесли в нивата. Изгорели са 2 дка с ечемик, съобщават от шуменската полиция. Проблемът възникнал в двигателя на комбайна, докато бил в блок край село Тодор Икономово. Към мястото на инцидента бил насочен екип от Районната противопожарна служба в Каолиново, който погасил пламъците с половин тон вода. Освен посевите, е унищожено динамо на комбайна „Клас“. Спасени са 8 декара с ечемик, собственост на Л.Л./43г./. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Комбайн подпали ечемик"}
{"url": "https://trud.bg/%d1%86%d0%b0%d1%80-%d0%b8%d0%b2%d0%b0%d0%bd-%d0%b0%d1%81%d0%b5%d0%bd-ii-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%bd%d0%b0-%d1%86%d0%b0%d1%80%d0%b5%d0%b2%d0%b5%d1%86-800-%d0%b3%d0%be/", "text": "Осем века след своята интронизация великият български и търновски цар Иван Асен II ще се завърне зад крепостните стени на Царевец. Славните години от епохата на Второто българско царство ще оживеят чрез Международния фестивал на историческите възстановки „Средновековен Търновград“. Големият културен форум ще се състои в периода 29 юни – 1 юли, а поводът за третото му издание е навършването на 800 години, откакто цар Иван Асен II (1218-1242 г.) се възкачва на българския престол. Откриването ще бъде на 29 юни с демонстрации на бойни хватки и сражения в крепостта. Същата вечер образът на великия владетел ще оживее в театралната постановка „Сватбите на Йоан Асен II”, която ще бъде поставена в Царския дворец. Спектакълът ще бъде представен от състав на великотърновския Музикално-драматичен театър „Константин Кисимов“. Режисьор на постановката е Антони Цонев. 144 реанактори от България, Румъния, Украйна и Сърбия ще участват в големия фестивал. Те ще покажат конкретни елементи от живота и бита от времето на Второто българско царство и Средновековна Европа. В детайли ще бъдат представени автентични занаяти от XI-XIII век и съпътстващите ги технологии – горещо и студено коване, точиларство, обработка на кожи, производство на пергамент, сечене на монети, дърворезба, ножарство, плетене на дантела и на колани на кори. На място ще бъде показана и средновековната българска и европейска кухня.  Демонстрации на военни схватки, сражения, фехтовка и стрелба с лък ще подчертаят отличните войскови умения на средновековните българи от Търновград. Всеки посетител ще може да участва в състезания по стрелба с лък и арбалет, както и да изучава бойни техники за боравене с оръжия. Всяка от трите вечери ще завърши с концерт със средновековна балканска и европейска музика. Организатор на фестивала е Община Велико Търново, а партньори са Регионалният исторически музей в Старата столица, клуб „Традиция“ , сдружения „Чигот“ и „Авитохол“ /Варна/, Средновековно общество MODVS VIVENDI – София, Дружина „Барадж“ /Пазарджик/, група „Ериней“ и сдружение „Верени“. Чуждестранните реанактори са от групи „Кафява мечка“ и „Червеният дракон“ /Румъния/, формация „Бели орлови“ /Сърбия/, група „Спиритуал сезонс“ – Украйна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Цар Иван Асен II се завръща на Царевец 800 години след интронизацията си\t\t\t"}
{"url": "https://trud.bg/%d0%b5%d1%81-%d1%83%d0%b4%d1%8a%d0%bb%d0%b6%d0%b8-%d1%81-%d0%b3%d0%be%d0%b4%d0%b8%d0%bd%d0%b0-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d1%81%d1%80%d0%b5%d1%89%d1%83-%d1%80%d1%83%d1%81/", "text": "Европейският съюз удължи с още една година икономическите санкции срещу Русия заради анексирането на Кримски полуостров през 2014 г. В изявление на Съвета на ЕС от днес се казва, че той “остава твърдо ангажиран със суверенитета на Украйна и териториалната й цялост” и продължава “да осъжда нарушенията на международното право”. Решението е взето на заседание на министрите на селското стопанство и риболова на 28-те страни членки в Люксембург, предаде ДПА. Новият срок на действие на санкциите, които се отнасят за европейските граждани и компании,  е 23 юни 2019 г. Санкциите забраняват вноса на продукти от Крим и Севастопол, преустановяват всякакви европейски инвестиции или покупки на недвижими имоти и туристически услуги там, отменят и спирките на круизни кораби и кацането на самолети на летищата в Крим с изключение на извънредни ситуации. Мерките включват също забрана на износа на някои стоки и технологии, които може да се използват за транспорт, телекомуникации или в енергийния сектор – особено в петролния и газовия или в проучването за полезни изкопаеми, както и в отбранителния и финансовия сектор. Забранява се предоставянето на техническа помощ, брокерски, строителни или инженерни услуги, свързани с инфраструктурата в тези сектори. Мерките, географски ограничени до Крим и Севастопол, се налагат успоредно с икономическите санкции срещу Русия заради ролята й в украинския конфликт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " ЕС удължи с година санкциите срещу Русия"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b7%d0%b0%d0%b3%d0%b8%d0%bd%d0%b0-%d0%bf%d0%be%d0%b4-%d0%b3%d1%83%d0%bc%d0%b8%d1%82%d0%b5-%d0%bd%d0%b0-%d0%b1%d0%b5%d1%82%d0%be%d0%bd%d0%be%d0%b2%d0%be%d0%b7/", "text": "Шофьор на бетоновоз загина на място, след като попадна под гумите на тежкото возило. Тежкият инцидент станал около 13 ч. на територията на метан станция на бул. “Христо Смирненски” във Варна, съобщиха от полицията. 49-годишният водач излязъл от кабината, но внезапно бетоновозът потеглил сам и го прегазил. Минути по-късно районът бе отцепен за оглед. Изясняват се причините и обстоятелствата, довели до произшествието, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Шофьор загина под гумите на бетоновоза си"}
{"url": "https://trud.bg/%d1%83%d1%87%d0%b8%d1%82%d0%b5%d0%bb%d0%ba%d0%b0-%d0%b4%d0%b0%d1%80%d0%b8-4-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0-%d0%b2-%d0%b4%d0%b2%d0%be%d1%80%d0%b0-%d0%bd%d0%b0-%d0%ba%d0%b8%d1%80/", "text": "Пенсионираната учителка Йорданка Славова направи лично дарение четири паметника на наши творци на уникалния културно-исторически комплес Двор на кирилицата в старата столица Плиска. Във вторник те ще бъдат официално открити. 19 юни е нарочно избран, не само защото тогава е Денят на дарителството, но го честваме и като ден на автора на История славянобългарска Паисий Хилендарски. Както “Труд” писа, шуменката сама е избрала кои автори, творили на кирилица, да бъдат увековечени с нейната лепта в Алеята на писателите, която е част от комплекса. Първо се спряла на Паисий и негов ваятел е Вежди Рашидов. Скулпторът Красимир Ангелов е създател на бюста на Христо Смирненски, Гео Милев е сътворен от Константин Симеонов-Костика, а Никола Вапцаров от Владимир Киров. 84-годишната преподавателка ще говори в рими за четиримата творци на тържеството. Тя готви и пето дарение за Алеята на писателите, в която ще има поне 80 бюст-паметника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Учителка дари 4 паметника в Двора на кирилицата\t\t\t"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%b8-%d0%be%d1%82-%d0%b1%d0%b5%d0%bb%d0%b3%d0%be%d1%80%d0%be%d0%b4%d1%81%d0%ba%d0%b8%d1%8f-%d0%b4%d1%8a%d1%80%d0%b6%d0%b0%d0%b2%d0%b5%d0%bd-%d0%bd%d0%b0/", "text": "Шестима студенти от Юридическия институт на Белгородския държавен национален изследователски университет, Руска федерация, успешно завършиха обучението си в Юридическия факултет на Великотърновския университет. Три месеца те изучаваха правните закони по съвместната магистърска програма на руски език в рамките на договора за сътрудничество между Белгородския и Великотърновския университети. Мухамед Санка, който е от Гана и също следва в Белгородския университет, използва предоставената възможност за студентски обмен и започва да работи по докторската си програма по международно право във Великотърновския университет. Днес студентите от Белгород получиха своите сертификати за положените изпити от ректора на Великотърновския университет проф. д-р Христо Бонджолов на специално тържество, организирано от учебния отдел на Великотърновския университет. Освен сертификатите те се зарадваха и на получените подаръци – рекламни материали за спомен от тяхното обучение във Великотърновския университет. По време на тримесечния им престой във Велико Търново на студентите от Белгород бе организирана и културна програма – те разгледаха историческите забележителности във Велико Търново и околността. Преди заминаването си те посетиха Никополис ад Иструм и Преображенския манастир заедно със своите преподаватели и колеги от Юридическия факултет, а техен екскурзовод беше студентката от специалност Културен туризъм Виктория Николова.", "date": "2018.06.18", "title": " Бесарабски българи завършиха обучението си по право във ВТУ\t\t\t"}
{"url": "https://trud.bg/%d0%be%d0%bf%d1%80%d0%b5%d0%b4%d0%b5%d0%bb%d0%b8%d1%85%d0%b0-%d0%b3%d0%b8%d0%b4%d0%be%d0%b2%d0%b5%d1%82%d0%b5-%d0%bd%d0%b0-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8%d1%82%d0%b5-%d0%b2/", "text": "70 гидове от Бургас ще придружават участниците и отборите в Международното математическо състезание – BIMC 2018, което ще се проведе в морския град между 1-6 юли. 30 учители от бургаски учебни заведения и 40 ученици от 11-12 клас в ПМГ, Английската, Немската и Руската гимназии ще имат за цел да съпровождат 1200 млади топ математици от цял свят по време на всички събития от официалната програма. Това съобщиха от Община Бургас. На среща в Община Бургас гидовете-преводачи бяха разпределени по отбори и държави. Те получиха подробни указания и маршрута на гостите, за които ще отговарят по време на престоя им. Водачите ще имат задължението за посрещане на участниците на летищата, настаняването им, ще осъществяват комуникацията между отборите и организаторите на състезанието, и ще съдействат за провеждането на екскурзоводските беседи. Престижният международен форум предоставя чудесна възможност за бургаските ученици, които искат да упражнят своя английски език и да намерят приятели от други държави и континенти. Математическото състезание ще се проведе за втори път в Бургас, след успешното домакинство през 2013-та година, което бе и първо извън пределите на Азия, от създаването му. Тази година общият брой на отборите-участници ще бъде 167. 19 са от България, а 4 от тях са от Бургас. Отборите ще пристигнат в България на 1-ви юли с полети до летищата на София, Варна и Бургас, след което ще бъдат настанени от водачите до хотелите за настаняване. Престижният математически форум ще бъде открит с изискана церемония на 2-ри юли от 10.30 часа в Летния театър на Бургас и кратко представяне на отборите-участници. Същинското състезание ще се проведе на 3-ти юли от 09.30 до 14.30 часа в сградата на ППМГ “Акад. Никола Обрешков” и ОУ “Александър Георгиев Коджакафалията”. След него участниците ще имат възможност да разгледат забележителностите в и около Бургас, а една част от тях – 300 математици от Тайван, Канада, Филипините и България, ще участват в надпревара за нареждане на пъзели от 15.00 часа пред Експо център “Флора Бургас”. На 4-ти юли от 17.30 часа всички отбори от 30 държави от цял свят ще преминат в пъстро шествие през центъра на Бургас. Дефилето ще стартира от Гъбката в Морската градина и ще премине по “Богориди” и “Александровска” до Бургаския свободен университет, където от 19.30 часа в Атриума всички състезатели ще представят екзотиката и обичаите на страната си в специалната Вечер на културите. На следващия ден – 5-ти юли, ще се състои церемонията по награждаване на най-добре представилите се отбори и официалното закриване на състезанието. Организатори на събитието са Община Бургас, ПМГ “Акад. Н. Обрешков”, МОН, РУО-Бургас, Института по математика и информатика към БАН и Съюзът на математиците в България.", "date": "2018.06.18", "title": " Определиха гидовете на участниците в Международното математическо състезание в Бургас"}
{"url": "https://trud.bg/%d0%b4%d0%b5%d1%86%d0%b0-%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%b4%d0%b2%d0%b5-%d0%be%d1%82%d0%ba%d0%bb%d1%8e%d1%87%d0%b5%d0%bd%d0%b8-%d0%ba%d0%be%d0%bb%d0%b8/", "text": "Непълнолетно и малолетно момче станаха клиенти на прокуратурата в Провадия, след като за ден откраднаха две коли в Дългопол. И в двата случая возилата били отключени, а ключовете били оставени в контактите. Невръстните апаши се възползвали от небрежността на собствениците и задигнали колите. След броени часове обаче били заловени. Същата съдба споходила двама криминално проявени мъже – на 44 г. от Варна и на 28 г. от Долни чифлик, които миналата неделя отмъкнали от центъра на Варна чужд “Опел”, паркиран на улицата с отворен прозорец. Вътре имало кожена чанта с лични документи, банкови карти, мобилен телефон и 2460 лв. След бързата намеса на полицията апашите били задържани за денонощие, а плячката – върната на разсеяния собственик. Срещу автокрадците е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Деца откраднаха две отключени коли"}
{"url": "https://trud.bg/%d0%bd%d0%b0%d0%b4-60-%d0%bf%d0%be%d1%82%d0%be%d0%bc%d1%86%d0%b8-%d0%bd%d0%b0-%d0%bf%d1%8a%d1%80%d0%b2%d0%b0%d0%bd%d0%be%d0%b2%d0%b8%d1%8f-%d1%80%d0%be%d0%b4-%d1%81%d0%b5-%d1%81%d1%8a%d0%b1%d1%80/", "text": "Над 60 потомци от Първановия род от еленското село Дрента – Горни край се събраха на първата си родова среща. Силно, със здрави корени, с многоцветна и плодородна корона е родословното дърво на Първан Коев от махала Бялковата и на Юрдана Савова. Последните проучвания сочат, че името на махалата идва от „белодрешковци“ – така наричали заселниците, които носели бели дрехи и се предполага, че са потомци на избягали в Балкана след погрома на Чипровското въстание. В малката къща, която и днес синее под китните шубраци на Чукара, от 1915 до 1941 година се раждат деветимата братя – Станю, Стоян, Кръстю, Иван, Христо, Йордан, Марин, Здравко и Симеон. В онези трудни времена родителите не само отгледали и изучили своите деца. С личния си пример ги научили на честност и трудолюбие, да бъдат горди като Балкана и със силен дух, всеотдайни, но и разумни в делата си – все житейски ценности, които те предават на своите деца и внуци.  Убедени, че семейството и родът са най-важни в живота на всеки, с организацията на срещата се заловиха двама от най-младите потомци на Първанови – Веско Василев и Дарина Вараджакова, внуци на Кръстю и Христо. „Човек без родова памет е като дърво без корени, което бързо изсъхва. За нас, по-младите, е важно да знаем откъде сме тръгнали, за да стигнем по-далеч. Наш дълг е да познаваме миналото си, да тачим предците“ – споделиха 30-годшините организатори. Наследници на деветимата братя – дъщери и внучки разказаха мили спомени, върнаха се в детството и младостта, с гордост показваха снимки на най-малките потомци на рода. С бурни овации бе посрещнато словото на Симеон Първанов – деветият брат, който дойде на срещата със своя син – политолога Първан Симеонов, двадесет и шестият внук на дядо Първан и баба Юрдана. Затрогващи думи каза най-малкият брат и за деветте момичета, които навремето свързват живота си с деветте Първанови момчета. Осем снахи посрещат в малката си къща, където единствен остава да живее и да поддържа духа й синът Йордан. Най-големият, гурбетчия в днешна Словакия, си харесва момиче от град Нитав, където Първановият род също пуска корени.", "date": "2018.06.18", "title": " Над 60 потомци на Първановия род се събраха на среща в Еленско"}
{"url": "https://trud.bg/%d0%bc%d0%b5%d0%bd%d1%82%d0%b5%d1%82%d0%b0-%d0%bd%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bb%d0%b8%d1%80%d0%b8-%d0%bf%d1%80%d0%be%d0%b8%d0%b7%d0%b2%d0%b5%d0%b6%d0%b4%d0%b0/", "text": "Специализираната прокуратурата и ГДБОП са разбили банда, занимаваща се с производство на фалшиви монети от по два британски паунда, предаде репортер на „Труд“. Престъпната група е разкрита при акция в Пловдив, се разбра на пресконференция на обвинението. Бандата се състояла се от четирима души – трима българи и един турчин, като чужденецът не е задържан, защото не е в страната. Открити са 34 000 монети, което прави 68 000 паунда или приблително 150 000 лева. За момента от Спецпрокуратурата не потвърждават дали тези монети са стигали до Великобритания. Вече са изпратени мостри, за които специалисти от монетния двор в Лондон са заявили, че са с изключително високо качество. Тепърва ще се правят експертизи дали заловени на Острова фалшиви монети са с пловдивски произход. На брифинга на Спецпрокуратурата бе съобщено още, че при друга акция – край Сливница, е била разкрита нарколаборатория, произвеждала амфетамини и марихуана. При операцията са открити оранжерия, сушилня и готови (изсушени – б.а.) големи количества марихуана. Намерени са още и 30 килограма амфетамини. При обиска са иззети автомат, пушка и хиляди патрони за автомат – всички незаконни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Ментета на британски лири произвеждани в Пловдив\t\t\t"}
{"url": "https://trud.bg/%d0%b2%d1%8a%d1%80%d0%bd%d0%b0%d1%85%d0%b0-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89-2/", "text": "Състав на Софийския градски съд върна на прокуратурата делото срещу бившия изпълнителен директор на НДК Мирослав Боршош и експредседателя на Съвета на директорите Валентин Кръстев, предаде репортер на “Труд”. Причината е съществени нарушения, разминавания в обвинителния акт и неясноти, които трябва да бъдат поправени. Те възпрепятстват подсъдимите да разберат в какво са обвинени. Преди това съдебният състав с председател Стефан Милев отхвърли гражданския иск на НДК срещу Боршош и Кръстев, но уважи и прие за разглеждане иска от страна на Министерството на финансите в размер на 3 431 146 лв. От прокуратурата обявиха, че ще преценят дали да протестират определението на магистратите или да се съобразят с него и да коригират обвинителния акт.", "date": "2018.06.18", "title": " Съдът върна на прокуратурата делото срещу Мирослав Боршош (СНИМКИ)\t\t\t"}
{"url": "https://trud.bg/%d1%81%d1%82%d0%be%d1%8f%d0%bd%d0%be%d0%b2-%d0%b7%d0%b0%d0%bc%d0%b8%d0%bd%d0%b0-%d1%81-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b7%d0%b0-%d0%b0%d0%b2%d1%81%d1%82/", "text": "Вратарят Владислав Стоянов замина с “Лудогорец” за втория подготвителен лагер на шампионите. Той ще се проведе в Австрия, където “орлите” ще изиграят пет контроли. “Направихме един добър първи лагер – каза Стоянов. – Настроението е добро. Не съм на 100% готов. Възстановяването върви по план, но срокове няма. Работя доста усилено. Надявам се до 1-2 месеца да имам възможност да се завърна на терена.” Главният мениджър на отбора Пауло Аутори заяви, че е доволен от постигнатото в тренировките до момента, но това не го задоволява. “Винаги има върху какво да се работи – каза бразилецът. – Нямахме достатъчно време за тренировки, но имаме приятелски мачове пред себе си. Това, което искам да приложа в Лудогорец, ще изисква повече време.”", "date": "2018.06.18", "title": " Стоянов замина с „Лудогорец“ за Австрия"}
{"url": "https://trud.bg/%d1%86%d1%81%d0%ba%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b8-%d1%81%d0%bb%d0%be%d0%b2%d0%b0%d1%88%d0%ba%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "ЦСКА договори словашкия национал Борис Секулич, информира БТА. 26-годишният централен защитник се очакваше да пристигне късно снощи в София и да парафира контракт с “червените”. Той ще подсили състава със свободен трансфер от „Слован“ (Братислава), на който през миналия сезон беше капитан и записа 3 гола и 8 асистенции в 38 мача. За Словакия бранителят има два двубоя. 187-сантиметровият Секулич, който може да играе и като краен бранител, е роден в Белград и е юноша на „Земун“. Той е бил част още от ФК „Београд“ и словашкия „Кошице“.", "date": "2018.06.18", "title": " ЦСКА договори словашки национал"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b0%d1%80%d0%b5%d1%81%d1%82%d1%83%d0%b2%d0%b0-%d0%b4%d0%b5%d0%bf%d1%83%d1%82%d0%b0%d1%82%d0%b0-%d0%ba/", "text": "Гръцките сили за борба с тероризма арестуваха в Атина депутата от крайнодясната партия “Златна зора” Константинос Барбарусис, съобщава в. “Катимерини”. По време на дебатите по вота на недоверие към правителството заради споразумението за новото име на Македония в петък   да арестува министър-председателя Алексис Ципрас, министъра на отбраната Панос Каменос, както и президента Прокопис Павлопулос, за да “предотврати предателството”, за каквото той смята договора за името. Същия ден прокуратурата обвини Барбарусис в държавна измяна, а той се укри. Междувременно ръководството на Златна зора изключи Барбарусис заради “отклонение от позициите на партията”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Гръцката полиция арестува депутата, който призова военните към преврат"}
{"url": "https://trud.bg/%d1%81%d0%bb%d0%b5%d0%b4-%d0%b3%d0%be%d0%bd%d0%ba%d0%b0-%d1%81-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b7%d0%b0%d0%bb%d0%be%d0%b2%d0%b8%d1%85%d0%b0-%d1%82%d1%80%d0%b8%d0%bc%d0%b0/", "text": "Криминално проявен изхвърлил раница с прекурсори (заготовка за наркотици – б.а.), но бил заловен след луда гонка с полицията. Около 14:15 ч. служители от Четвърто районно управление – Бургас подали сигнал за спиране на лек автомобил “Ситроен Ксара” със старозагорска регистрация. Возилото пътувало към бл. 529 в комплекс “Меден рудник”. Водачът му обаче не се подчинил, а натиснал газта към околовръстното шосе. На кръстовището до бл.70 полицаите забелязали как през прозореца на задната дясна врата от купето на “Ситроена” е изхвърлена раница. Тя паднала на пътното платно, а от нея се изсипали и разпилели прекурсори. Потърсено е съдействие от служители на Първо Районно управление – Бургас, като преди кръговото на изхода за Созопол автомобилът е спрян. Установено е, че негов водач е криминално проявеният Радостин Е., 21 годишен от Стара Загора (водач с отнета шофьорска книжка). Радостин отказал да бъде изпробван за употреба на наркотични вещества. Задържан е за срок от 24 часа. По случая е образувано бързо полицейско производство. Установено е, че с автомобила се придвижвали и 25-годишният Радостин К. от с. Зимница, обл. Ямбол и 21-годишният Живко Ж. от Стара Загора, които също са задържани за срок от 24 часа. Групата е възнамерявала да разпространява наркотици на юг от Бургас. Мъжете явно са любители на приготвянето на дрога на момента и пласирането й на предварително намерен купувач. Става дума за така наречените “нарколаборатории на колела”, а задържаните са “готвачи” на наркотици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " След гонка с полицията заловиха трима мъже със заготовки за дрога"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-400000-%d1%80%d0%b8%d0%b1%d0%ba%d0%b8-%d0%b2-%d0%b4%d1%83%d1%80%d0%b0%d0%bd%d0%ba%d1%83%d0%bb%d0%b0%d1%88%d0%ba%d0%be%d1%82%d0%be-%d0%b8-%d1%88%d0%b0%d0%b1/", "text": "Зарибиха с 300 000 шаранчета, толстолоб и бял амур Дуранкулашкото езеро и с още 100000 от трите вида -Шабленското езеро. Акцията се проведе през уикенда, съобщават от ИАРА. Инициативата за зарибяването е на народния представител Йордан Апосотолов, като в нея лично се включил изпълнителният шеф на Изпълнителната агенция по рибарство и аквакултури (ИАРА) доц. д-р Галин Николов. Последното зарибяване в района е било през 2006 г. От ИАРА псочиха, че вече с промени в закона за рибарството и аквакултурите се въвеждат отчисления от таксите за риболов, които ще отиват за зарибяване. Със засиления контрол в района на двете езера през последните години бракониерството е намаляло. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Пуснаха 400 000 рибки в Дуранкулашкото и Шабленското езеро"}
{"url": "https://trud.bg/%d0%b2%d0%b8%d0%bb%d0%b8%d1%8f%d0%bd-%d0%bf%d1%80%d0%b5%d0%b4-%d1%82%d1%80%d0%b0%d0%bd%d1%81%d1%84%d0%b5%d1%80-%d0%b2-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%8e%d0%bd%d0%b0/", "text": "Бразилският национал Вилиян може да направи трансфер веднага след световното първенство. След разочароващия сезон в „Челси“ бившият му треньор Жозе Моуриньо иска да го вземе в „Манчестър Юнайтед“. Трансферната цена за крилото е 60 милиона паунда.  Вилиян игра срещу Швейцария в първия мач на Бразилия на Мондиал 2018. Но в последния сезон във Висшата лига едва 20 пъти започна като титуляр и иска да промени статуквото. Проблемът на Вилиян е, че има договор за още две години с „Челси“.  „Юнайтед“ вече взе един бразилски национал това лято – Фред от „Шахтьор“. А през пролетта Моуриньо каза, че няма добър отбор в света без играч на „селесао“ в състава си. Скоро могат да станат двама.", "date": "2018.06.18", "title": " Вилиян пред трансфер в „Манчестър Юнайтед“"}
{"url": "https://trud.bg/%d1%81%d1%82%d0%b8%d0%bd%d0%b3-%d0%b8-%d1%88%d0%b0%d0%b3%d0%b8-%d0%bc%d0%b8%d0%bd%d0%b0%d1%85%d0%b0-%d0%bf%d0%be-%d0%bc%d0%be%d1%81%d1%82%d0%b0-%d0%bd%d0%b0-%d0%b2%d0%bb%d1%8e%d0%b1%d0%b5%d0%bd%d0%b8/", "text": "На входа те бяха посрещнати от културния ни министър Боил Банов. Така те имаха възможност да посетят сградата на НДК, докато вътре течеше среща на високо равнище част от Българското европредседателство. България е председател на Европейския съвет до края на юни. След това щафетата поема Австрия. Дългоочакваният спектакъл на британската знаменитост е на 19 и 20 март в Античния театър в Пловдив, а днес Стинг и ямайската регезвезда Шаги са в Нов театър – НДК, за да репетират хитовете от общия им албум 44/876, който издадоха през април тази година. Снимки ПЛАМЕН СТОИМЕНОВ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Стинг и Шаги минаха по Моста на влюбените (СНИМКИ)"}
{"url": "https://trud.bg/%d0%bc%d1%8a%d0%b6-%d1%81%d0%ba%d0%be%d1%87%d0%b8-%d0%be%d1%82-%d0%bf%d0%be%d0%ba%d1%80%d0%b8%d0%b2%d0%b0-%d0%bd%d0%b0-%d0%b1%d0%bb%d0%be%d0%ba-%d0%b2-%d0%bf%d1%80%d0%b5%d1%81%d0%bb%d0%b0%d0%b2/", "text": "Мъж на 48 г. скочи от покрива на 5-етажен блок в старата столица Велики Преслав в понеделник по обяд и издъхна място. Тежка черепно-мозъчна травма е получил самоубиецът Е.М. и медиците, които пристигнали на ул.”Неофит Рилски” 15 на втората минута след сигнала нямали с какво да помогнат. Мъжът направил фаталният избор най-вероятно по лични причини, коментират запознати. Развел се наскоро със съпругата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Мъж скочи от покрива на блок в Преслав"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b1%d1%80%d0%b0%d0%ba%d0%be%d0%bd%d0%b8%d0%b5%d1%80%d1%81%d0%ba%d0%b8-%d0%ba%d0%be%d1%80%d0%b0%d0%b1-%d1%81-400-%d0%ba%d0%b8%d0%bb%d0%be%d0%b3%d1%80%d0%b0/", "text": "Поморийски бракониери са били спипани с 400 кг калкан. Рибата е била предадена на Социалния патронаж в Бургас, който храни пенсионерите и самотни хора. Инспекторите на Изпълнителната агенция “Рибарство и аквакултури” са локализирали в акваторията на Черно море рибарски кораб, който излиза без уведомление и без пуснато проследяващо устройство. При акостирането му обратно, на пристанището в Поморие е извършена проверка на борда, където са намерени близо 400 кг калкан – обект на незаконен риболов, съобщиха от ИАРА. Рибата е била хваната с двойни хрилни мрежи с фани, с размер на окото 180 мм. Не е бил попълнен и риболовният дневник. Иззети са и над 2000 метра рибарски мрежи. Издаден е констативен протокол и акт за установяване на административно нарушение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Спипаха бракониерски кораб с 400 килограма калкан\t\t\t"}
{"url": "https://trud.bg/%d1%82%d1%80%d0%b8-%d1%89%d1%8a%d1%80%d0%ba%d0%b5%d0%bb%d1%87%d0%b5%d1%82%d0%b0-%d0%b8%d0%b7%d0%b3%d0%be%d1%80%d1%8f%d1%85%d0%b0-%d0%b2-%d0%b3%d0%bd%d0%b5%d0%b7%d0%b4%d0%be%d1%82%d0%be-%d1%81%d0%b8/", "text": "Три новоизлюпени щъркелчета изгоряха, след като гнездото им върху електрически стълб в с. Падина се подпали заради късо съединение, съобщиха от община Девня. Злокобният инцидент се случил в неделя сутринта, в уличка зад кметството в селото. По данни на МВР местни жители подали около 8 ч. сигнал на тел. 112, след като видели, че от гнездото се разнася дим. Огнеборци от Девня бързо пристигнали на мястото, но трябвало да изчакат, докато от “Енерго Про” спрат подаването на ток към съоръжението. Спасителната операция се забавила цял час, докато дойде авариен екип на електроразпределителното дружество. През това време трите бели щъркелчета изгорели пред очите на безпомощните хора. Въпреки че са защитен от Закона за биологичното разнообразие вид, щъркели и друг път са намирали смъртта си на съоръжения на доставчика на еленергия – през август 2014 г. цели ята  загинаха в землищата на Варна и Аксаково след кацане на необезопасени далекопроводи, допълниха от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Три щъркелчета изгоряха в гнездото си"}
{"url": "https://trud.bg/%d1%80%d0%b0%d1%84%d0%b0-%d0%bc%d0%b0%d1%80%d0%ba%d0%b5%d1%81-%d0%b2%d0%bb%d0%b5%d0%b7%d0%b5-%d0%b2-%d1%82%d1%80%d0%b8%d0%be%d1%82%d0%be-%d0%bd%d0%b0-%d0%b2%d0%b5%d0%bb%d0%b8%d0%ba%d0%b8%d1%82%d0%b5/", "text": "Легендарният мексикански защитник Рафаел Маркес влезе в триото на великите. Бившият бранител на „Барселона“ се появи в 74-ата минута на терена срещу Германия и записа минути на пето поредно световно първенство. Единствено сънародникът му Антонио Карбахал (вратар) и германецът Лотар Матеус бяха играли на толкова мондиали. На пет световни е бил и италианският вратар Джанлуиджи Буфон. Но през 1998 година бе със статут на трети страж и не влезе в игра. Маркес планира да се откаже от футбола веднага след края на мондиала. Вече е на 39 години, а седем от тях прекара в „Барселона“. С каталунците два пъти спечели Шампионската лига и беше част от първия звезден тим на Пеп Гуардиола. В последните два сезона Маркес играе в родния си клуб „Атлас“, като продължи договора си, за да се подготви за световното. Пътят на защитника до мондиала е най-тежък от всички 736 футболисти в Русия. По-труден от възстановяването на Мохамед Салах и борбата на Пауло Гереро с допинг комисарите. На 9 август 2017 година Маркес бе обвинен от американския департамент, че е замесен в трафик на наркотици. След месеци разследване делото беше замразено, но играчът вече не може да влиза в САЩ. Благодарение на „Барселона“ Маркес стана най-успешният мексиканец в цялата история и остави Уго Санчес (бивша звезда на „Реал“) зад гърба си. Мачът срещу Германия бе неговият №144 за „ацтеките“. Очаква се след световното първенство Маркес да получи пост във федерацията или да стартира политическа кариера. Всички в националния отбор го наричат с прякора Ел Патрон, което в превод от испански означава Босът. Лотар Матеус е най-успелият от триото великани, играли на пет световни първенства. През 1990 година като капитан на Германия той донесе титлата и стана първият футболист с приза за №1 в света на ФИФА. Матеус дебютира на Мондиал 82, където Германия стигна до финал. На следващото световно Бундестимът също се спъна чак в мача за титлата. Последните два мондиала са кошмарни за Матеус. Той игра при загубата с 1:2 от България на четвъртфинал през 1994-а, когато ни вкара гол от дузпа. На същата фаза бе и последният му мач на световно четири години по-късно – 0:3 от Хърватия. Снимка: Twitter", "date": "2018.06.18", "title": " Рафа Маркес влезе в триото на великите"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d1%86%d0%b8%d1%82%d0%b5-%d0%bd%d0%b5-%d0%be%d1%82%d1%81%d1%82%d1%8a%d0%bf%d0%b2%d0%b0%d1%82-%d0%bd%d0%b0-%d0%b1%d1%80%d0%b0%d0%b7%d0%b8%d0%bb%d1%86%d0%b8/", "text": "Швейцарските футболисти не отстъпиха на бразилските в мача в Ростов (1:1), а и жените им могат да завършат (поне) наравно в дуел по красота срещу половинките на южноамериканците. В „нежния“ отбор на Швейцария, липсва изявена звезда като приятелката на Неймар и топмоделка Бруна Маркезине, но средното ниво на сексапил също е много високо. Авторът на изравнителния гол срещу бразилците Стивън Цубер от германския „Хофенхайм“ мачка чаршафите с бившата кандидатка за Мис Швейцария – Миряна Васович. Красавицата от сръбски произход е показвала страхотното си тяло и в други консурси за красота, а откакто е футболна съпруга и носи фамилията Цубер се изявява като модна дизайнерка.  Подложеният на мощен обстрел от бразилската атака вратар Ян Зомер вече повече от година се радва на ласките на брюнетката Алина. Студентката по право извади футболиста на „Борусия“ (Мьонхенгладбах) от двугодишна „суша“, в която той си нямаше гадже. „Телохранителят“ на Неймар в средата на терена Валон Бехрами има най-известната приятелка в целия национален отбор. Натурализираният косовар от „Удинезе“ излиза с русокосата швейцарска скиорка Лара Гут. Заради нея той се раздели със съпругата си, от която има две деца. С напращялото си деколте и рокли с дълбоки цепки привлича вниманието Амина – гаджето на нападателя Харис Сеферович от „Бенфика“. Тя е особено активна в социалните мрежи, където редовно радва почитателите си с актуални снимки, подобно на Николета Лозанова, но нейните фотоси не са толкова предизникателни.  Много ефектна дама има и Гранит Джака. Полузащитникът на „Арсенал“ преди малко повече от година се ожени за пищната брюнетка Леонита Лекай, с която събра погледите на колегите си на тържеството на ФИФА за награждаването на най-добрите играчи в света. Не по-назад остава и защитникът Нико Елведи от „Борусия“ (Мьонхенгладчах), който се радва на близостта на знойната Александра Кръм, но двамата опитват да запазят връзката си далеч от светлината на прожекторите. За разлика от него младата надежда Бреел Емболо от „Шалке“ показва смело бременната си приятелка Наоми, която скоро ще го дари с дете.", "date": "2018.06.18", "title": " Швейцарците не отстъпват на бразилците и по жени"}
{"url": "https://trud.bg/4-35-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%81%d1%82%d1%80%d0%b5%d1%81%d0%bd%d0%b0%d1%85%d0%b0-%d0%b1%d0%b5%d0%bb%d0%b8%d1%86%d0%b0/", "text": "Земетресение с магнитуд 3,5 по скалата на Рихтер е регистрирано на територията на Белица у нас, предаде  . Земният трус е усетен в 12,00 ч. днес с епицентър на 21 км югоизточно от Белица, на 57 км източно от Благоевград и на 103 км южно от София, с дълбочина 9 км. Според Геофизичния институт на БАН трусът е с магнитуд 3,6 по Рихтер, с дълбочина 15 км и епицентър между селата Брезница и Корница. Няма данни за пострадали и материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " 3,5 по Рихтер стреснаха Белица"}
{"url": "https://trud.bg/%d1%82%d1%80%d1%83%d0%b4-%d0%b2-%d1%82%d0%be%d0%bf-10-%d0%bd%d0%b0-%d0%bc%d0%b5%d0%b4%d0%b8%d0%b8%d1%82%d0%b5-%d1%81-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%be-%d0%b4%d0%be%d0%b2/", "text": "“Труд” е в топ 10 на българските медии, които се ползват с най-голямо доверие  от потребителите на новини, според годишния доклад на Института за изследване на журналистиката на агенция “Ройтерс”. Изследването обхваща общо 37 държави, но основният му фокус е Европа – включени са 25 страни от Стария континент. Проведено е с онлайн въпросник през януари-февруари 2018. Целта му е да се разкрият навиците при потребителите на новини в различните държави. За пръв път в доклада намира място и България. В графиката за доверие на читателите към медийните брандове в страната “Труд” се нарежда на 6-то място. Респондентите са отговорили на въпроса “Колко достоверни са новините от следната медия от 0 до 10, където 0 е абсолютно недостоверни, а 10 – напълно достоверни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " “Труд” в топ 10 на медиите с най-голямо доверие в България"}
{"url": "https://trud.bg/%d0%b4-%d1%80-%d0%bb%d1%8e%d0%b1%d0%be%d0%bc%d0%b8%d1%80-%d1%87%d0%b8%d0%bf%d0%b8%d0%bb%d1%81%d0%ba%d0%b8-%d0%b5-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b8%d0%b7%d0%bf%d1%8a%d0%bb%d0%bd/", "text": "Д-р Любомир Чипилски е определен за временно изпълняващ длъжността „изпълнителен директор“ на Изпълнителна агенция „Медицински одит“. Това съобщиха от пресцентъра на Министерството на здравеопазването. Д-р Чипилски е специалист по неврология и магистър по здравен мениджмънт. Той постъпва на работа в Изпълнителна агенция „Медицински одит“ през м. май 2016 г., а в началото на 2018 г. е назначен за директор на дирекция „Осигуряване на качество и анализи“ в агенцията. Д-р Чипилски е работил по специалността си в различни лечебни заведения в страната. В периода 1994 г. – 2000 г. е главен асистент по неврология в Университетската болница по неврология и психиатрия „Свети Наум“, София. Д-р Любомир Чипилски е заемал длъжността „главен секретар“ на Изпълнителната агенция по лекарствата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Д-р Любомир Чипилски е временно изпълнителен директор на ИАМО"}
{"url": "https://trud.bg/%d0%b2%d0%b0%d1%81-%d0%be%d1%82%d0%bc%d0%b5%d0%bd%d0%b8-%d1%83%d0%bd%d0%b8%d1%84%d0%b8%d1%86%d0%b8%d1%80%d0%b0%d0%bd%d0%b8%d1%8f-%d1%80%d0%b0%d0%b7%d0%bc%d0%b5%d1%80-%d0%bd%d0%b0-%d0%b8%d0%bd%d1%82/", "text": "Петчленен състав на Върховния административен съд (ВАС) отмени текстове от Правилника за прилагане на Закона за интеграция на хората с увреждания, които определят размера на месечните добавки за социална интеграция, транспортни, информационни и телекомуникационни услуги. Това съобщиха от пресцентъра на съда. Върховните съдии отмениха окончателно разпоредбите на чл. 24, ал. 2, чл. 25 и чл. 26 от Правилника за прилагане на Закона за интеграция на хората с увреждания. Текстовете определят базата за изчисляване на месечната добавка за социална интеграция според гарантирания минимален доход, месечната добавка за социална интеграция за транспортни услуги в размер 15% от гарантирания минимален доход и месечната добавка за ползване на информационни и телекомуникационни услуги в размер 20% от гарантирания минимален доход. Петчленният състав на ВАС смята, че обвързването на размера на месечната добавка с гарантирания минимален доход е незаконосъобразно, тъй като водещият критерий според Закона за интеграция на хората с увреждания за определянето на размера й са единствено индивидуалните потребности на хората с увреждания. Унифицирането на размера на добавката създава обективни пречки за осигуряване на социална интеграция на хората с увреждания и препятства упражняването на основните им прави и свободи, гарантирани с Конвенцията за правата на хората с увреждания. Размерът на месечната добавка за социална интеграция трябва да е съобразен с индивидуалните потребности на конкретното лице с трайни увреждания и със степента на намалена работоспособност, или вида и степента на увреждането. Индивидуалните потребности на всяко лице се определят въз основа на методика, утвърдена от министъра на труда и социалната политика, по предложение на изпълнителния директор на Агенцията за хората с увреждания и на изпълнителния директор на Агенцията за социално подпомагане. Добавката е диференцирана и представлява парични средства, които допълват собствените доходи и са предназначени за покриване на допълнителни разходи за транспорт, информационни и телекомуникационни услуги, обучение; балнеолечение и рехабилитационни услуги, лекарства и др. Върховните съдии смятат още, че чрез обвързването на размера на добавката с гарантирания минимален доход се препятства упражняването на гарантираните с Конвенцията за правата на хората с увреждания права и свободи – свободата на придвижване, правото на пълноценно включване в общността, личната мобилност и свобода на изразяване на мнение, свобода на достъпа до информация, правото на образование, правото на достъп до рехабилитационни услуги и осигуряването на подходящ жизнен стандарт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " ВАС отмени унифицирания размер на интеграционните добавки за хората в увреждания\t\t\t"}
{"url": "https://trud.bg/60-%d0%b3%d0%be%d0%b4%d0%b8%d0%bd%d0%b8-%d0%bf%d0%be-%d0%ba%d1%8a%d1%81%d0%bd%d0%be-%d1%88%d0%b2%d0%b5%d1%86%d0%b8%d1%8f-%d0%bf%d0%b0%d0%ba-%d1%82%d1%80%d1%8a%d0%b3%d0%bd%d0%b0-%d1%81-%d0%bf%d0%be/", "text": "Швеция тръгна с победа на световни финали за пръв път от 1958 година. „Тре Крунур“ надви с 1:0 Южна Корея благодарение и на видеосъдиите. Именно след намеса на  VAR  бе отсъдена дузпа за съперника на България в последните квалификации. Зад топката застана Анреас Гранквист, който бе безпогрешен. Това бе и първи гол на скандинавците от бялата точка на мондиал от 2002 година. Тогава легендата Хенрик Ларсон вкара на Нигерия. Двубоят ще се запомни и с 43-те извършени нарушения от двата тима, рекорд до този момент на турнира. С победата Швеция се изравни с Мексико на върха като двата тима имат напълно еднакви показатели – по 3 точки при голова разлика 1:0. Германия и Южна Корея са с нулев актив след първите срещи.", "date": "2018.06.18", "title": " 60 години по-късно Швеция пак тръгна с победа на мондиал"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%be%d0%bd%d0%bd%d0%b0-%d0%b1%d0%b0%d0%bd%d0%ba%d0%b0-%d1%81%d1%82%d0%b0%d1%80%d1%82%d0%b8%d1%80%d0%b0-%d1%81/", "text": "За седми пореден път авторитетният конкурс „Най-добра българска фирма на годината“ ще отличи най-успешните български компании. Инициатор на проекта е Първа инвестиционна банка (Fibank), а мисията на конкурса е да фокусира общественото внимание върху примерите за устойчив бизнес у нас и да популяризира широко добрите бизнес идеи и практики. Надпреварата цели да стимулира развитието на българското предприемачество и да мотивира фирмите в тяхната конкурентоспособност и иновативност, съобщиха от ПИБ. Журито ще отличи компаниите, които показват стабилен растеж, възможности за справяне в конкурентна среда, потенциал за навлизане на нови пазари и прогресивни бизнес идеи. Задължително условие за участие е фирмите да имат български капитал, български мениджмънт и да представляват български бранд. Членове на журито са водещи имена от бизнеса и медийните среди у нас: Чавдар Златев – Изпълнителен директор и член на УС на Fibank, Венелина Гочева – собственик и управител на Медийна група България, Лъчезар Богданов – управляващ партньор в „Индъстри уоч“, финансистът Емил Хърсев, социологът Кънчо Стойчев – председател на „Произведено в България – съюз на малкия и среден бизнес“, Йордан Матеев – икономически журналист и изпълнителен директор на Сдружението за модерна търговия – България и Ваня Манова, мениджър на Mastercard за България и Македония. Категориите, в които ще се състезават компаниите, са: „Микро и малка фирма“, „Средна и голяма фирма“ и „Най-успешна българка в бизнеса – награда за женско предприемачество“. Освен тях, както всяка година, ще бъде присъдена и специална награда на публиката, която ще избере своя фаворит измежду включилите се в конкурса с пряко онлайн гласуване. Фирмите, които желаят да участват в надпреварата, е необходимо да попълнят кратък електронен въпросник, който може да бъде намерен на  . Заявки за участие  ще се приемат до 7 октомври 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Първа инвестиционна банка стартира седмото издание на конкурса „Най-добра българска фирма на годината“"}
{"url": "https://trud.bg/%d0%bf%d1%81%d0%b8%d1%85%d0%be%d0%bb%d0%be%d0%b7%d0%b8-%d1%89%d0%b5-%d1%80%d0%b0%d0%b1%d0%be%d1%82%d1%8f%d1%82-%d1%81%d1%8a%d1%81-%d1%81%d0%b8%d0%bd%d0%b0-%d0%bd%d0%b0-%d1%83%d0%b1%d0%b8%d1%82%d0%b0/", "text": "Екип психолози започва работа с малкия Наско – детето на зверски убитата Ивета /19 г./ в Айтос. В събота вечерта, приятелят и Теньо Енчев, с когото живеели на семейни начала,  и то пред очите на детето им. Наско е на 2 годинки и 8 месеца. Вчера той е бил посетен от Пенка Добрева – директор на дирекция „Социално подпомагане“ в Айтос. По думите и, Наско бил добре, играел и рисувал.”Проучваме роднините, за да изберем кой може да гледа детето”, каза Добрева. Психолозите, които ще работят с детето, се очакват днес. Къде е настанено момченцето се пази в тайна. Както Труд вече писа, Теньо, който уби половинката си бил родом от Айтос. Родителите му обаче отдавна се развели и той заживял при майка си, в София. Там се запознал с Ивета и после дошли в Айтос. Все още не са готови експертизите, които ще установят дали е бил дрогиран, когато с юмруци буквално смазал главата на Ивета. Кметът на близкото до Айтос село Лясково- Енчо Бакалов, където живее баба му Димитринка, преди време е станал свидетел как Теньо гонел Ивета по улицата на селото, където дошли на гости. Теньо, който е лежал в затвора 6 години за кражби, бил с камък в ръка, а младата жена се чудела как да се спаси от гнева му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Психолози ще работят със сина на убитата Ивета"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b8%d1%81%d0%ba%d0%b0%d0%bd%d0%b8%d1%8f%d1%82%d0%b0-%d0%bd%d0%b0-%d0%b1%d1%81%d0%bf-%d0%b7%d0%b0-%d0%b2%d0%be%d1%82-%d0%bd%d0%b0-%d0%bd%d0%b5%d0%b4/", "text": "Забавянето на вота за недоверие от страна на БСП показва, че исканията им за този вот не са основателни и те са неподготвени. Това каза пред журналисти в Благоевград председателят на ПГ на ГЕРБ и зам.-председател на партията Цветан Цветанов. „Може би те просто искат да си изпълнят един ангажимент, както в началото на председателството направиха вот на недоверие, сега в края искат отново да покажат, че са живи и алармират за някои теми, за които смятам, че действително трябва да обединим усилията си за решаване на проблемите, но не и с формата на противопоставяне“, коментира той. Цветанов отбеляза, че темата сигурност е тема, която вълнува всеки български гражданин. Той подчерта, че дори и в момента има една законодателна инициатива, която са внесли на база разговорите, които са провели с Вътрешната комисия, Регионалната комисия и Националното сдружение на общините, за да дадат повече възможности и в местната власт да има възможности за създаване на звена, които да подпомагат служебните задължения и гарантирането на сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Цветанов: Исканията на БСП за вот на недоверие са неоснователни"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%89%d0%b5-%d0%b1%d1%8a%d0%b4%d0%b5-%d0%bd%d0%b0-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bf%d0%be%d1%81%d0%b5%d1%89-5/", "text": "На 19 и 20 юни президентът Румен Радев ще бъде на официално посещение в Словашката република, съобщиха от прессекретариата на държавния глава. Тази година България и Словакия отбелязват 25 години от установяване на дипломатически отношения. На 19 юни с официална церемония в президентския дворец в Братислава държавният глава Румен Радев ще бъде посрещнат от своя словашки колега президента Андрей Киска. Двамата ще проведат среща „на четири очи“, след което ще ръководят пленарните разговори между двете официални делегации. В присъствието на двамата президенти ще бъдат подписани  двустранни документи – договори за сътрудничество между Техническия университет-София и Техническия университет в Братислава, между Българската телеграфна агенция и Словашката телеграфна агенция, както и между УНСС и Икономическия университет – Братислава. В първия ден от визитата българският държавен глава ще разговаря с премиера на Словашката република Петер Пелегрини, както и с председателя на Националния съвет Андрей Данко. Сред темите на разговорите ще бъдат задълбочаването на търговско-икономическите отношения в сфери от взаимен интерес, насърчаването на туризма, сътрудничеството в секторите на енергетиката и отбраната, ще бъдат обсъдени и въпроси от европейския дневен ред. В Братислава президентът Румен Радев ще се срещне с представители на българската общност. На 20 юни държавният глава ще посети Българското средно образователно училище „Христо Ботев“, което отбелязва 70 години от създаването си. Учебното заведение е известно като едно от най-престижните училища в Братислава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Румен Радев ще бъде на официално посещение в Словашката република"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-24-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d0%bc%d0%b5%d1%82-%d0%b7%d0%b0-%d0%bf%d0%be%d0%b4%d0%ba%d1%83%d0%bf/", "text": "Полицаи арестуваха кмета на карловското село Войнягово в момент на получаване на подкуп, съобщи  . 24-годишният Тодор Танковски е най-младият кмет в Пловдивска област, беше издигнат като независим кандидат. Акцията срещу него е била на паркинг в Карлово, в близост до централата на голяма опозиционна партия. Откаран е с патрулка в местното районно управление. Кметът на Карлово д-р Емил Кабаиванов потвърди, че днес следобед е имало арест, но подчерта, че не знае причините. До момента в Община Карлово не са постъпвали сигнали за корупционни практики и искане на подкупи от страна на войняговския кмет. Кабаиванов отбеляза, че наскоро при одит в кметството е открито несъответствие от 1800 лв. – сумата е удържана и възстановена от заплатата на Танковски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Арестуваха 24-годишен кмет за подкуп"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8-%d0%be%d1%82-%d1%80%d1%83%d1%81%d0%b8%d1%8f-%d0%be%d0%b1%d0%b8%d0%ba%d0%b0%d0%bb%d1%8f%d1%82-%d0%bd/", "text": "В изпълнение на Виенския документ – 2011  от днес, 18 юни, до 21 юни  на посещение в нашата страна е инспектираща група от Руската федерация. Тя е в състав от 4-ма военнослужещи и ще посети военните формирования в района на Бургас, Сливен, Безмер и Стара Загора. Това съобщиха от Министерство на отбраната. Групата ще проведе инспекция на военните дейности в определената зона от територията на нашата страна. По време на инспекцията групата ще бъде съпровождана от български офицери от дирекция „Стратегическо планиране“ в Министерството на отбраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Военни инспектори от Русия обикалят наши поделения"}
{"url": "https://trud.bg/%d0%bc%d0%b5%d1%82%d0%b5%d0%be%d1%80%d0%be%d0%bb%d0%be%d0%b7%d0%b8%d1%82%d0%b5-%d0%be%d1%82-%d0%bd%d0%b8%d0%bc%d1%85-%d0%b8%d0%b7%d0%bb%d0%b8%d0%b7%d0%b0%d1%82-%d0%bd%d0%b0-%d0%bf%d1%80%d0%be%d1%82/", "text": "Метеоролозите от Националния институт по метеорология и хидрология (НИМХ) при БАН излизат на протест този четвъртък, 21 юни. Това обявиха от института на своя сайт  , където се публикуват ежедневните прогнози за времето. Недоволството им е насочено срещу ръководството на Българска академия на науките, което, според тях, целенасочено ги “оставя без необходимите минимални средства за изпълнение на задълженията им”. От НИМХ настояват в срок до 2 юли БАН да предостави на института недостигащите 1 145 000 лв. за осигуряване на дейността. Молят също така Народното събрание да направи необходимите изменения в Закона на БАН, така че субсидията за издръжката им да не може да бъде “преразпределяна от ръководството на академията” и повече да не бъдат “използвани като „рекетьор“ срещу българското правителство”. Метеоролозите заплашват да преустановят изцяло работа след 9 юли, ако исканията им не бъдат изпълнени. Публикуваме пълния текст на позицията им: “Уважаеми сънародници, медии, държавни и общински структури, организации и фирми, 128 години Националният институт по метеорология и хидрология работи за Вас, сега се нуждаем от Вашата подкрепа. След два месеца от началото на нашия тих и възпитан протест, липсва решение на проблема. Вместо това, бяха предприети опити за манипулации и дискредитиране. Времето ни изтича! Затова, на 21.06.2018 г. от 9.00 ч. до 10.30 ч. пред централната сграда на БАН, ние, работещите в Националния институт по метеорология и хидрология (НИМХ) провеждаме предупредителен протест – митинг: Срещу целенасочения опит на ръководните органи на БАН да ликвидират дейността на НИМХ като Национална хидрометеорологична служба на Р България, като ни оставят без необходимите минимални средства за изпълнение на задълженията ни. Искания: 1. Зам.-председателят на БАН чл.-кор. Константин Хаджииванов да поеме отговорността за резултатите от разработените и наложени от него критерии за разпределение на бюджетната субсидия на БАН за 2018 г. и да се оттегли от ръководството на БАН; 2. Ръководните органи на БАН да поемат отговорността за решенията си за разпределянето на предоставените на БАН от Държавата средства за 2018 г. В срок до 02.07.2018 г. да предоставят на НИМХ недостигащите 1 145 000 лв. за осигуряване на дейността му като Национална хидрометеорологична служба на Р. България през 2018 г. от наличните средства в партида „Развитие“ на БАН. Молба: Обръщаме се към Народното събрание на Р. България с молба спешно да направи необходимите изменения в Закона на БАН, за да е невъзможно в бъдеще средствата от Държавния бюджет предназначени за НИМХ да се преразпределят от ръководни органи на БАН. Не желаем повече да бъдем използвани като „рекетьор“ срещу българското правителство. Заявяваме: Ако до 09.07.2018 г. не бъдат изпълнени исканията ни, НИМХ ще преустанови изпълнението на националните си и международни задължения като Национална хидрометеорологична служба на Р България поради изчерпване на предоставените средства за тях. Ще изпълняваме само дейността си свързана с научни изследвания. Време е всеки да понесе отговорност за решенията си!” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Метеоролозите от НИМХ излизат на протест в четвъртък\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-182/", "text": "Кралският монетен двор с менте филиал в село Първенец  Монети по 2 британски паунда с отлично качество били сечени в цех в пловдивското село Първенец. В своя филиал на Кралския монетен двор нашите фалшификатори произвеждали по 1500 монети на ден. Това съобщиха вчера от спецпрокуратурата и ГДБОП.     200 лв. глоба за шофьор, свалил скоба от колата  Солени санкции за паркиране в градинки се подготвят водаяите нарушители. Освен че досега познатите санкции се повишават чувствително, има и нови. Например 20 лева ще е глобата за шофьори, които пречат на електромобилите.       “Труд” в топ 10 на медиите с най-голямо доверие  Вестник “Труд” и онлайн изданието му са класирани в топ десет на медиите с най-голямо доверие от страна на потребителите. Това се посочва в годишния доклад на Института за изследване на журналистиката на агенция “Ройтерс”.         250 лв. за банка кръв на черния пазар  Банка кръв, която е около 400 милилитра, се търгува на черно за 200, 250 лв., а редките кръвни групи струват и повече.       Лъчезар Аврамов, директор на Института по електроника в БАН, пред „Труд“: Губим милиони за наука по технологията на корупцията Четете интервюто с именития специалист АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Вижте акцентите в броя на вестник “Труд” във вторник, 19 юни 2018"}
{"url": "https://trud.bg/%d0%b1%d0%bd%d1%82-%d1%81%d0%b5-%d0%b8%d0%b7%d0%b2%d0%b8%d0%bd%d0%b8-%d0%b7%d0%b0-%d0%bf%d1%80%d0%b5%d0%ba%d1%8a%d1%81%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b0%d1%87%d0%b0-%d0%b1/", "text": "Неблагоприятната метеорологична обстановка попречи на прякото предаване на футболната среща между Белгия и Панама, част от груповата фаза на Световното първенство по футбол в Русия, обясниха от Българската национална телевизия. Правата за излъчването на първенството се държат у нас изключително от обществената медия. Екипите на националната телевизия два месеца преди старта на първенството са подсигурили максимално излъчването на турнира от техническа гледна точка. Заявени са няколко вида трасета, които да дублират сигнала, в случай, че по едно от тях картината прекъсне. За съжаление изключително силната буря в столицата направи невъзможно приемането на сигнал по какъвто и да е начин за повече от половин час по време на срещата. В подобна ситуация би попаднала всяка българска телевизия, чиито технически мощности са локализирани в София, посочват от БНТ. “Въпреки че не може да предвиди мащабите на бурята и метеорологичната обстановка, ръководството на Българската национална телевизия иска да се извини на зрителите за прекъсването на сигнала. В същото време екипите на телевизията ще продължат да отразяват по всички възможни начини най-големия футболен турнир”, се казва още в съобщението.", "date": "2018.06.18", "title": " БНТ се извини за прекъсването на мача Белгия-Панама"}
{"url": "https://trud.bg/%d0%bc%d0%b2%d1%80-172-%d1%81%d0%b8%d0%b3%d0%bd%d0%b0%d0%bb%d0%b0-%d1%81%d0%b0-%d0%bf%d0%be%d1%81%d1%82%d1%8a%d0%bf%d0%b8%d0%bb%d0%b8-%d0%b7%d0%b0%d1%80%d0%b0%d0%b4%d0%b8-%d0%bf%d0%be%d1%80%d0%be/", "text": "За периода от 18:30 до 19:45 часа тази вечер в Националния оперативен щаб са постъпили над 172 сигнала в София за наводнени улици, мазета и приземни етажи, подлези, ресторанти, детски градини и други сгради, съобщиха от МВР. Най-силно засегнати са: х-л Шипка, метростанция “Витоша”, църквата в подлеза на хотел “Балкан”, подлези – Централна гара, Спортното министерство, гаража на СДВР, 184 ЦДГ в Лозенец, Лъвов мост, Банка ДСК на Княз Александър І, Театър 199, заведения и ресторанти на приземните етажи, над 10 подлеза, болница “София мед”, ЦСМП – София (Сточна гара), Министерство на туризма, Информационен център на Министерството на отбраната. Всички екипи на дирекция „Аварийна помощ и превенция” са на терен и реагират на сигнали. Получени са над 100 сигнала, които се насочват към различни екипи, съобщиха от пресцентъра на Столична община. Работят екипи на Столичен инспекторат, кметовете на райони също имат задача да следят на обстановката в съответните райони. Екипите работят по сигнали за завиряване в участък на бул. ”Вардар”. Поради дъжда временно е затруднено движението на трамваите по ул. ”Козлодуй” и на автобусите по ул. ”Константин Стоилов”. С цел спиране на притока на дъждовна вода временно са затворени два вестибюла към входовете на подлеза на НДК към метрото и на станция „Витоша”. Извършва се наблюдение на речните корита, към момента нивата са повишени, но е осигурена проводимост на реките. В града няма преливане на нивото на реки извън коритата. Язовирите, общинска собственост, се изпускат контролирано. И трите язовира – Суходол, Мърчаево и Мрамор, се наблюдават и са под ниво преливен ръб. Водостоците на Околовръстен път провеждат водите от Витоша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " МВР: 172 сигнала са постъпили заради пороя в София\t\t\t"}
{"url": "https://trud.bg/200-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d1%88%d0%be%d1%84%d1%8c%d0%be%d1%80-%d1%81%d0%b2%d0%b0%d0%bb%d0%b8%d0%bb-%d1%81%d0%ba%d0%be%d0%b1%d0%b0-%d0%be%d1%82-%d0%ba%d0%be%d0%bb/", "text": "Нови санкции ще се начисляват на шофьорите, които сами свалят от колите си скобите, поставени им при извършено нарушение в зоните за платено паркиране в София.  Всеки водач, на чиято кола е монтирана скоба, но той я е счупил и свалил, после ще трябва да плати 30-те лева първоначална глоба, която и сега се начислява при поставяне на скоба. Също така обаче ще трябва да се заплати и престоят в зоната, дори автомобилът на нарушителя през този период да не е бил там, а да е бил прибран, както и щетата по скобата, която струва 200 лева. Цената за зоната ще се плаща и за всеки следващ ден нарушение. Всичко това се предвижда в промени в наредбата за движение в София, които предстои да бъдат гласувани от Столичния общински съвет. “На собственика му е наложена тази санкция, защото само по този начин ще се ограничат нарушенията. Случаите на счупени скоби от началото на годината до сега са 101. Загубите на Центъра за градска мобилност не са големи, но основната идея е да можем да осъществяваме контрол и да ограничим тези нарушения”, обясни пред “Труд” Румяна Милова, която оглавява Дирекция “Паркиране и гаражи” в Центъра за градска мобилност. Глобата за паркиране по пешеходни зони, тротоари и градинки става от 50 до 200 лв, съобразно Закона за движенията по пътищата. По досегашната наредба тя е до 500 лв. Санкцията за  неправомерно спиране върху място за хора с увреждания ще е 200 лв. Ако паркираме на зарядна станция на електромобил, а не сме с такава кола, глобата е 20 лв. Самите возила на ток няма да могат да престояват на станциите в центъра на града повече от 2 чaса. 20 лв. ще плащат и пречещите на сметосъбирането коли. Подобни санкции ни очакват, ако създаваме опасност за движението или закриваме с колата си пътен знак, ако паркираме в тунели, подлези, надлези, и стеснени участъци от пътя. По старата наредба за такива нарушения се изискваха до 50 лв. 150 лв. ще е санкцията за спрели на тамвайни или ж.п. линии. Живеещите в синя и зелена зона ще могат да си купуват винетки за локално платено паркиране за две години, не както досега всяка година. Ще има обаче ограничение до три коли на апартамент. Въвеждат се и предвидените от районните кметове нови зелени зони в четири столични района – “Оборище”, “Лозенец”, “Възраждане” и “Красно село”. “Разширението на бул. “Тодор Каблешков” между бул. “Цар Борис III” и ул. “Майор Горталов” трябва да приключи до края на юли с нови подземни мрежи, пътна настилка, тротоари и улично осветление”, съобщи столичният кмет Йорданка Фандъкова. На 1 юли ще започне подмяна на релсите на бул. “България” при бул. “Иван Гешов”, където ще се наложи и спиране на трамвая. Извършва се ремонтът на пешеходния подлез на същото кръстовище с цялостна подмяна на осветление, изграждане на видеонаблюдение, обновяване на настилки. От 1 юли ще започне ремонтът и на бул. “Васил Левски” между Ректората и бул. “Патриарх Евтимий”. Мелник иска ред Да се въведе такса за платено паркиране в Мелник и да се сложи край на хаоса с колите, които се изсипват в най-малкия град у нас. Това продължава да иска кметът на архитектурния резерват Наско Петев от общинските съветници в Сандански. Огромен проблем за пешеходците възниква през почивни дни, когато хиляди туристи посещават градчето, но повечето шофьори влизат в него с автомобилите си, вместо да ги оставят на паркинг. В началото на градчето има създадени достатъчно места за паркиране, но практиката до сега показва,че нашенеца не обича да ходи пеш. Така се получава огромно задръстване в малките и тесни улички на резервата. Към момента е въведено еднопосочно движение, но то не може да реши проблемът с движението. До 1989 година влизането на автомобили в резервата беше забранено. До 70 лв., ако си в нарушение: Пак отложиха Синята зона във Варна Синята зона в центъра на Варна, която трябваше да бъде пусната в понеделник, се отлага за края на месеца. “Още изкърпваме дупки и полагаме маркировка по някои улици. Вече не се ангажирам с точна дата, но смятам, че до края на юни ще бъдем готови и ще пуснем Синята зона във Варна”, каза за “Труд” шефът на общинското предприятие “Паркинги и синя зона” инж. Младен Иванов. Той припомни, че с въвеждането й ще има един месец гратис, без да има скоби и глоби за нарушителите в нея. Санкциите ще бъдат 20 лв. плюс парите за престой, които са по лев на час. Иначе за неправилно паркираните коли шета паякът, който вдига коли в целия град и нарушителите плащат по 45 лв. за центъра и квартал “Аспарухово”, а за останалите квартали, които са по-отдалечени, глобата е 50 лв. За сравнение чевръстият паяк в курорта Златни пясъци вдига и освобождава коли срещу 70 лв. Санкциите за паркиране на пешеходни зони, по алеи, на детски площадки, или в паркове според Наредбата за обществения ред са от 50 до 500 лв. при повторно нарушение. Но по тротоарите във Варна е пълно с паркирани коли. “Автомобилите трябва най-после да слязат от тротоарите, предназначени за пешеходци и майки с колички. Колите не са най-важният участник в движението, всички в него са равнопоставени”, каза наскоро кметът Иван Портних във връзка с пускането на Синята зона. В нея ще има общо 22 зарядни за 44 електромобила, които ще имат право да паркират безплатно, за да се поощрява използването на екологичен транспорт. Под тепетата: Паяци дебнат и в почивните дни Паяците в Пловдив дебнат и в почивните дни и вдигат колите, пречещи на движението, а таксата за освобождаване на автомобил от наказателен паркинг е 60 лв. Отделно са глобите с фиш на стойност от 20 до 50 лв., налагани на нарушители, чиито коли обаче не се налага да бъдат репатрирани. Само през отминалия уикенд служителите на Общинска полиция са санкционирали десетки безобразно паркирали водачи. На улица „Авксентий Велешки” около сградата на Общинския съвет са наложени 30 санкции с фиш и два акта, а едно моторно превозно средство е отнесено от паяк до наказателния паркинг. Органите на реда припомнят, че в района са забранени и престоят, и паркирането, което е сигнализирано със съответните знаци. Засиленият контрол ще продължи, категорични са от Общинска полиция. Правила в Бургас: До 63 лева при репатриране До 5000 лева е глобата за паркиране в зелени площи в Бургас. Таксата на синята зона е левче на час. За слагане на скоба при неправилно паркиране, глобата е 25 лева. За репатриране и получаване на автомобила от наказателния паркинг, водачът в нарушение трябва да заплати от 43,20 лв. до 62,40 лв. глоба. Сумата е различна, взависимост от това къде е бил засечен в нарушение, като най-солената глоба е в най-отдалечените комплекси.  И това лято четири паяка ще “залавят” и репатрират неправилно паркиралите автомобили, каза Андрей Рунчев, директор на Общинско предприятие “Транспорт”.", "date": "2018.06.18", "title": " 200 лв. глоба за шофьор, свалил скоба от колата\t\t\t"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81%d0%b5-%d0%b7%d0%b0%d0%b1%d0%b8-%d0%b2-%d1%86%d0%b5%d1%85-%d0%ba%d1%80%d0%b0%d0%b9-%d0%b5-80-%d1%88%d0%be%d1%84%d1%8c%d0%be%d1%80%d1%8a%d1%82-%d0%b7%d0%b0/", "text": "Шофьор на тежкотоварен камион загина на място, след като се вряза в постройка, предаде   .  Катастрофата стана малко след 17.00 часа на влизане в село Горски извор на международния път Е-80. Най-вероятната причина за катастрофата е мократа настилка. Предполага се, че шофьорът е загубил управление, камионът е излязъл от пътя и се е врязал в малък цех. Само по щастливи обстоятелства там не е имало други хора. При удара камионът е почти смачкан и шофьорът му е загинал веднага.", "date": "2018.06.18", "title": " Камион се заби в цех край Е-80, шофьорът загина"}
{"url": "https://trud.bg/%d1%84%d0%b8%d0%bd%d0%bb%d0%b0%d0%bd%d0%b4%d1%81%d0%ba%d0%b8-%d0%b4%d0%b5%d0%bf%d1%83%d1%82%d0%b0%d1%82-%d0%b1%d0%b5%d1%88%d0%b5-%d0%be%d1%81%d1%8a%d0%b4%d0%b5%d0%bd-%d0%b7%d0%b0-%d1%81%d0%b5%d0%ba/", "text": "Финландски депутат беше осъден днес от съда в Хелзинки за сексуален тормоз и насилие срещу една от колежките си в парламента. Осъденият ще трябва да изплати на пострадалата страна обезщетение от 1400 евро и да плати глоба от 3060 евро, съобщи обществената телевизия Юле, цитирана от Франс прес. Теуво Хакарайнен от антиимигрантската партия “Финландците” бе даден на съд, тъй като искал да прегърне насила депутатката от консервативната партия Веера Руохо на коледен празник в парламента през декември миналата година. “Подобни неща са недопустими и за тях не може да се мълчи”, каза Руохо пред информационна агенция СТТ, изразявайки удовлетворение от присъдата. По време на делото Хакарайнен, който каза, че има смътни спомени за дадената вечер, тъй като бил пиян, призна, че е прегърнал Руохо против волята й. Защитата все пак изтъкна, че той не е действал преднамерено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Финландски депутат беше осъден за сексуален тормоз над колежка"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d0%be%d0%bb%d1%83%d1%87%d0%b5%d0%bd%d0%b8-%d1%81%d0%b0-%d0%bd%d0%b0%d0%b4-300-%d1%81%d0%b8%d0%b3%d0%bd%d0%b0%d0%bb%d0%b8-%d0%b7%d0%b0/", "text": "Вече е възстановено движението на автобусите по бул. „Евлоги и Христо Георгиеви“ и по бул. „П. Славейков“. Възстановено е движението на трамваите по бул. „К. Величков“, “К. Стоилов” и надлез “Надежда”, както и движението на тролей №9 по обичайния му маршрут. Това информира кметът на София Йорданка Фандъкова през фейсбук след пороя, които се изсипа над столицата тази вечер. Още се работи за отстраняване на авариите по трасетата на трамваите по ул. “Каменоделска”, по бул. “Дондуков” и пл. “Възраждане”, по ул. “Козлодуй”. До момента са получени над 300 сигнали за аварии и завирявания, по тях работят всички екипи на аварийното звено на общината, столичната пожарна, КАТ, техниците от „Управление на трафика“, „Столичен електротранспорт“, „Метрополитен“ и „Софийска вода“. Близо 2000 абонати са без електрозахранване. “В два района има спряно електричество поради аварии – в „Красно село“ и „Младост“. От ЧЕЗ ме увериха, че до един час ще бъде възстановено електричеството на около 2000 абоната”, каза Фандъкова, пред журналисти. Всички екипи на аварийното звено, пожарната, КАТ, техниците от „Управление на трафика“, „Столичен електротранспорт“ и „Метрополитен“ са на терен и отстраняват възникналите аварии, увери кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Фандъкова: Получени са над 300 сигнали за аварии и завирявания"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%b2%d0%b0%d1%82-%d0%bd%d0%b0-%d0%bc%d1%8f%d1%81%d1%82%d0%be-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b3/", "text": "Трима души са загинали, след като са били блъснати от влак в Южен Лондон, предаде Асошиейтед прес, като се позова на полицията в британската столица. Засега не са ясни подробностите около инцидента на железопътния възел Лъфбъро. Трима души са загинали на място, каза представител на транспортна полиция и добави, че с екипа му работят усърдно да разберат “какво е станало и защо тези хора са загубили живота си на релсите”. Телата са били намерени към 7.30 ч. (9.30 ч. българско време) днес. Транспортна полиция работи по установяване на самоличността им. Край телата на жертвите са били намерени спрейове за графити, което навява на мисълта, че е възможно тези хора да са рисували, отбелязва британската агенция Прес асосиейшън, цитирана от Франс прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Трима души загиват на място, след като ги урдя влак в Лондон"}
{"url": "https://trud.bg/%d0%ba%d0%be%d0%bb%d0%be%d0%b5%d0%b7%d0%b4%d0%b0%d1%87-%d1%80%d1%83%d1%81%d0%bd%d0%b0%d0%ba-%d0%b7%d0%b0%d0%b3%d0%b8%d0%bd%d0%b0-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0/", "text": "71-годишен руснак е бил блъснат в Поморие и починал от удара. Инцидентът е регистриран на 16 юни, около 13 часа на ул. “Княз Борис I” – пред хотел Сънсет Ризорт в Поморие. Лек автомобил Фолксваген голф, управляван от 73-годишен бургазлия с инициали К.Х. връхлетял руския турист, който по-късно починал в болницата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.18", "title": " Колоездач-руснак загина в катастрофа"}
{"url": "https://trud.bg/%d1%85%d0%b8%d0%bf-%d1%85%d0%be%d0%bf-%d1%84%d0%b5%d1%81%d1%82%d1%8a%d1%82-goloka-festival-%d1%89%d0%b5-%d1%81%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d0%ba%d1%80%d0%b0%d0%b9-%d0%bb%d1%8f/", "text": "     В разгара на лятото, на 3 и 4 август близо до Велико Търново, на голямата поляна до Петропавловския манастир край Лясковец ще се проведе първото издание на Goloka Festival. Във феста ще участват, както пионерите на родната сцена, така и най-актуалните имена в жанра. Няма да липсват и международни участници (от Македония и Великобритания), както и задължителните елементи от любимата култура – графитите, брейкденс танците и диджеите. Организаторите на събитието от Goloka, с любезната подкрепа на община Лясковец и звукозаписна компания Zanimation, подготвят още различни развлекателни и образователни уъркшопи и семинари, които ще се случват през двата дни на фестивала. Специално участие ще има Еленко Ангелов – водещ на един от семинарите, а водещ на цялото събитие ще бъде Ilyo от 50stotinki.com. В рамките на първия Goloka Festival ще има и лятно кино, състезание по брейкденс танци, а под голяма шатра е предвидена fun зона за всички майстори на джагата и още куп приятни изненади. Храна няма да липсва – организаторите са предвидили различни щандове с вегетарианска и традиционна кухня.  Фестивалът ще се представи със силен лайн-ъп, какъвто трудно ще бъде забелязан на друго място у нас. Вижте списък на участниците по дни (по-долу) и следете за всякакви подробности и още новини – тук.  Цената на билет за двата дни е 30 лв., а билет за един от дните е с цена 20 лв. За големи групи се предлага “Групов билет 6 за 5” (Всеки 6-и билет е безплатен). Билетите на място ще са с цена за 2 дни – 35лв., а за един – 25 лв.  Билети за събитието вече се продават в системата на Εpay Go. Можете да ги намерите и във всички каси на Easy Pay в страната, както и на мястото, на 3 и 4 август.", "date": "2018.06.18", "title": " Хип-хоп фестът Goloka Festival ще се проведе край Лясковец\t\t\t"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%ba%d0%be%d0%bd%d1%81%d1%82%d0%b0%d1%81%d1%82%d0%b8%d0%bd%d0%be%d0%b2-%d1%81%d0%bb%d0%b5%d0%b4-32-%d0%bd%d0%b0%d0%b4-%d0%ba%d0%b0%d1%80%d0%b8%d0%be/", "text": "Мъжкият национален отбор получи огромна доза самочувствие след успеха с 3:2 (22, -19, 15, -18, 12) над Бразилия в последния мач от варненския турнир от Лигата на нациите. Така „лъвовете“ вече имат 5 победи и 7 загуби, което ги поставя на 12-ото място в класирането преди последния уикенд. „Бразилия и на табла да ги биеш е престижно – заяви селекционерът Пламен Константинов. – Такъв успех винаги дава самочувствие. Отборът ни е с много промени и има нужда да се настрои, да играе заедно и да започне отборна игра. Жалко че няма да запазим до края този състав, но не искам да потроша по-опитните състезатели.“ Този уикенд е турнирът в Иран, където България ще мери сили с Германия, Южна Корея и домакините. От състава отпадат контузените Георги Братоев и Тодор Скримов, а на тяхно място ще пътуват Добромир Димитров и Димитър Маринков. Капитанът Виктор Йосифов ще отстъпи мястото си на Илия Петков, а вместо либерото Теодор Салпаров в тима влиза Петър Каракашев. Розалин Пенчев беше с основен принос за победата в тайбрека срещу Бразилия. След мача стана ясно, че посрещачът продължава кариерата си именно в Страната на кафето – в „СЕСК“ (Рио де Жанейро).", "date": "2018.06.18", "title": " Пламен Констастинов след 3:2 над „кариоките“ във Варна: Да биеш Бразилия и на табла е престижно"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bf%d1%80%d0%b5%d0%b4%d0%b8-%d1%82%d1%83%d1%80%d0%bd%d0%b8%d1%80%d0%b0-%d0%b2-%d0%ba%d1%83%d0%b8%d0%bd%d1%81/", "text": "Григор Димитров е готов за първия си мач на трева за годината. Българският тенисист излиза срещу босненеца Дамир Джумхур в първия кръг на турнира в Куинс (Великобритания), а вчера загря с мач на двойки заедно със Стив Харисън (САЩ) – загуба с 6:3, 6:7 (2), 3:10 от британците Кайл Едмънд и Нийкл Скупски. „Не мисля, че съм фаворит- заяви Григор. – Да, преди бях шампион тук, но сега е друга година. Сега турнирът е много силен, но не ме е страх от никого. Мисля, че успях да се справя с прехода към друга настилка. Сезонът на трева е кратък и имаш малко време, за да се представиш добре.“ Димитров се изкачи с едно място в ранглистата на АТП и от вчера е 5-и с 4850 точки. На първото място се завърна Роджър Федерер (Швейцария, 8920 т.), който измести Рафаел Надал (Испания, 8770 т.).", "date": "2018.06.18", "title": " Григор Димитров преди турнира в Куинс: Не съм фаворит, но не ме е страх"}
