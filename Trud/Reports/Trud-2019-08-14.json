{"url": "https://trud.bg/%d0%b1%d0%b0%d0%bd%d0%b4%d0%b0-%d0%b4%d1%80%d0%be%d0%b3%d0%b8%d1%80%d0%b0%d0%bd%d0%b8-%d0%b4%d0%b5%d1%86%d0%b0-%d1%87%d1%83%d0%bf%d0%b8-%d0%bf%d1%80%d0%be%d0%b7%d0%be%d1%80%d1%86%d0%b8-%d0%b8-%d0%b1/", "text": "На 13 август около 19.30 ч. в Пето Районно управление – Бургас е получено съобщение от 36-годишен бургазлия за това, че малко по-рано, прибирайки се със семейство си в района на ул. „Копривщица“ в к-с „Лазур“, забелязал компания от момиче и петима младежи, единия от които безпричинно счупил прозореца на коридора на къщата му. Бургазлията заедно с баща си настигал младежката компания и влязъл в словесно пререкание. Младежите се държали агресивно, като заобграждайки опонентите си, започнали да ги обиждат и да им нанасят удари. Едно от момчетата извадило газов пистолет и след заплаха, че ще гръмне 36-годишния бургазлия, произвел изстрел към него. Намесили се случайни граждани, преминаващи по улицата, в резултат на което компанията се разбягала. Бургазлията и баща му не са получили сериозни наранявания, но ще бъдат прегледани от съдебен лекар. Предприети са бързи издирвателни действия, като младежите са установени и задържани с полицейски заповеди за срок до 24 часа – това са бургазлии на възраст между 14 и 19 години, трима от които криминално проявени. Установено е, че изстрелът е произведен от 18 годишен бургазлия, а стъклото е счупено от негов 16-годишен съгражданин. При извършения личен обиск на задържаните пистолета и два газови патрона за него са открити в 14 годишната бургазлийка. Младежите направили пълни самопризнания, като двамата извършители на деянията са тествани за употреба на алкохол и наркотици (пробите са били положителни за употреба на канабис и алкохол). Установено е, че компанията преди появяването си в к-с „Лазур“ е осъществила хулигански действия на територията на централна градска част, изразяващи се в счупване на огледало на кола и заплаха на случаен гражданин с газовия пистолет. Работата по цялостно документиране на престъпните действия на задържаните продължава от служители на Първо и Пето Районни управления – Бургас.", "date": "2019.08.14", "title": " Банда дрогирани деца чупи прозорци и бие наред"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%b4%d0%b2%d0%b0%d0%bc%d0%b0-%d0%be%d1%82-%d0%be%d0%b1%d0%b2%d0%b8%d0%bd%d1%8f%d0%b5/", "text": "Двама от мъжете, извършили погрома в известно столично заведение на бул. „Тодор Каблешков“, остават в ареста. Това стана ясно след съдебно заседание, на което се реши мярката за неотклонение на двама от шестимата извършители на престъплението, обвинени в хулиганство, предаде „Канал 3“. Прокуратурата реши мярката за неотклонение да е „задържане под стража“, тъй като подсъдимите са посочили неактуални адреси и следователно, могат да се укрият. Съдът също така посочи, че има опасност двамата извършители Цветко Цветков и Сергей Димитров да извършат и други престъпления. Налични са категорични доказателства, че обвинените в хулиганство Цветко Цветков и Сергей Димитров, са участвали в унищожаването и повреждането на имущество и са отправяли заплахи към собственика на заведението. Те следват от свидетелски показания и запис на охранителните камери. Прокурорът описа действията на обвиняемите като „нагли и безсрамни“ и заяви, че заплашват обществената сигурност. Като мотив за искането си те да останат в ареста той посочи още, че по-лека мярка би попречила на хода на делото. Цветко Цветков е единственият от идентифицираните нападатели, който не е бил осъждан досега. Продължава  . От полицията призовават гражданите, които имат информация за тях, да сигнализират на 112 или в поделение на МВР, като анонимността им ще бъде гарантирана. Мярката на двамата задържани може да бъде обжалвана пред Софийски градски съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Съдът остави в ареста двама от обвиняемите за погрома в столично заведение"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%be%d1%81%d0%b8%d0%b3%d1%83%d1%80%d0%b8%d1%85%d0%b0-%d1%82%d0%be%d0%bf%d0%bb%d0%be%d1%82%d0%be-%d0%b7%d0%b0-%d1%81%d0%bc%d1%8f%d0%b4%d0%be%d0%b2%d0%be/", "text": "Заявените към ДГС-Смядово дърва за огрев от физически лица вече са доставени на 100%, съобщи директорът на стопанството инж. Сава Савов. 147 домакинства в общината са избрали през сезон 2019/2020 да се отопляват с дърва. Чрез кметовете на населените места са заявени 927 кубика, които са добити и вече са транспортирани до селата и общинския център. „Имаме готовност да доставим и на други желаещи дърва за огрев. Добили сме достатъчни количества, които са на временен склад в гората и веднага след подаване на заявление от гражданите, в рамките на дни, ще могат да си ги получат“, обясни инж. Савов. Той допълни, че очаква част от хората, които в момента са на работа в чужбина, да подадат заявления за закупуване на дърва за огрев в края на есента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Горски осигуриха топлото за Смядово"}
{"url": "https://trud.bg/%d0%bc%d0%b2%d1%80-%d0%be%d1%89%d0%b5-%d0%b8%d0%b4%d0%b5%d0%bd%d1%82%d0%b8%d1%84%d0%b8%d1%86%d0%b8%d1%80%d0%b0-%d0%b4%d0%b2%d0%b0%d0%bc%d0%b0-%d0%be%d1%82-%d0%bd%d0%b0%d0%bf%d0%b0%d0%b4%d0%b0%d1%82/", "text": "МВР още се опитва да идентифицира двама от нападателите в столичното заведение „Бесо“, съобщи в Пловдив главният секретар на МВР Ивайло Иванов. Други двама са задържани, двама са и вече разпознатите, обявени за издирване. „Имаме някакви насоки, но ще ги обявим за издирване, когато ги разпознаем категорично. Задържаните засега не ни съдействат, явно се познават, но не искат да издадат своите съучастници“, обясни Иванов. Основната версия за случая остава бизнесконфликт. Задържаните са лица с криминални досиета в почти целия спектър на Наказателния кодекс – кражби, грабежи, унищожаване и повреждане и хулиганство. Ивайло Иванов е убеден, че двамата обявени за национално издирване не са напуснали страната. „Няма пострадали граждани и персонал, няма тежки телесни повреди, така че не мисля, че ще се опитат да се укрият чак толкова“, обясни главният секретар на МВР. Ивайло Иванов и зам.-министърът на вътрешните работи Милко Бернер бяха в Пловдив, за да присъстват на семинара „Пази живота на пътя – шофирай трезво и отговорно“.", "date": "2019.08.14", "title": " МВР още идентифицира двама от нападателите в столичното заведение"}
{"url": "https://trud.bg/%d0%b7%d0%b0%d0%b3%d0%b0%d1%81%d0%b5%d0%bd-%d0%b5-%d0%bf%d0%be%d0%b6%d0%b0%d1%80%d1%8a%d1%82-%d0%b2-%d1%85%d0%b0%d1%81%d0%ba%d0%be%d0%b2%d1%81%d0%ba%d0%be/", "text": "Пожарът край хасковските села Брягово, Родопи и Любеново вече е загасен. Огънят засегна близо 9000 декара, половината от тях широколистна гора. Причината е човешка небрежност, казаха от пожарната в Хасково, предаде  . Установено е, че огънят е тръгнал от село Брягово, където мъж е запалил огън в покрайнините на селото, засега той не е задържан. Три денонощия огнеборци и военнослужещи се бориха с огнената стихия. Работата им беше затруднена от това, че пожарът беше в труднодостъпна местност и силният вятър, който разпалваше отново огъня.", "date": "2019.08.14", "title": " Загасен е пожарът в Хасковско"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d0%bd%d0%b0-%d0%b4%d0%b8%d0%bc%d0%b8%d1%82%d1%80%d0%be%d0%b2%d0%b0-%d0%b5-%d1%81-%d0%b3%d0%b0%d0%b4%d0%b6%d0%b5-%d0%b2-%d0%bf%d0%be%d1%80%d1%82%d1%83%d0%b3%d0%b0/", "text": "Поп звездата Кристина Димитрова празнува 59-ия си рожден ден в компанията на по-младия с 12 години от нея възлюбен Васил Чипев. Двамата избраха да разпуснат и отбележат празника на певицата в Португалия. Първите снимки, които пуснаха в социалните мрежи, са от разходката им из най-интересните места в Лисабон. Кристина Димитрова е разказвала в интервюта, че се е запознала с Васил, когато бил едва на 22 години, но той направил първата крачка към нея. Това се случило малко след като Криси се развела с футболиста Георги Димитров-Джеки. Оттогава тя е посветила цялата си любов на Васил и въпреки че през годините са се разделяли няколко пъти, от известно време отново са заедно. Двамата никога не са имали мераци да минават под венчило или да създават деца. Димитрова има двама синове – Димитър, от първия й брак с Агент Тенев, и Марти, от втория – с футболиста.", "date": "2019.08.14", "title": " Кристина Димитрова е с гадже в Португалия"}
{"url": "https://trud.bg/%d1%83%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-%d0%bf%d1%80%d0%b5%d0%b2%d0%b8%d1%88%d0%b5%d0%bd%d0%b8%d1%8f-%d0%bd%d0%b0-%d1%84%d0%b8%d0%bd%d0%b8%d1%82%d0%b5-%d0%bf%d1%80%d0%b0%d1%85/", "text": "Резултатите от първото 24-часово измерване на качеството на въздуха от мобилната автоматична станция, поставена в село Шишманци заради пожара в депото за неопасни отпадъци, показват превишение на средноденонощните стойности на фини прахови частици (ФПЧ10). Данните сочат 59 µg/m3 при алармен праг 50 µg/m3. Това съобщиха от Министерството на околната среда и водите. При останалите показатели няма превишения. Отчетените стойности на серен диоксид са 12 µg/m3 (при допустими 350 µg/m3), на азотен диоксид – 16 µg/m3 (при допустими 200 µg/m3) и на въглероден оксид 0,5 mg/ m3 (при допустими за 8 часа 10 mg/ m3. Предстои утре да станат ясни и окончателните данни за стойностите по показателя сероводород. Непрекъснатите замервания на качеството на атмосферния въздух в района ще продължат до нормализиране на ситуацията. Регионалната инспекция по околната среда и водите (РИОСВ) – Пловдив уведоми Регионалната здравна инспекция (РЗИ) за резултатите от мониторинга, за да предприеме действия по компетентност. Днес при проверка на „Депо за неопасни отпадъци и Инсталация за биологично разграждане по закрит способ“ в с. Шишманци РИОСВ – Пловдив състави предписания за предотвратяване риска от бъдещи пожари. В проверката участваха и представители на МВР. Освен контрол по документи експертите направиха и оглед на Клетка 1 на депото, която не е засегната от пожара, както и на инсталацията за биоразграждане. Експертите провериха изпълнението на условията в комплексното разрешително на обекта. На оператора са съставени предписания за стриктното спазване на технологиите за уплътняване на материала и запръстяване, както и поддържане на резервни количества земни маси, които да гарантират бърза реакция при пожар. Директорът на РИОСВ въвежда и допълнителна (втора) годишна проверка на инсталацията, която трябва да се извършва преди началото на лятото – през май. Това ще позволи превантивен контрол преди пожароопасния сезон. През 2017 г. РИОСВ – Пловдив е установила превишения на индивидуалните емисионни ограничения и заустване на непречистени води и е наложила санкция на оператора на стойност 2000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Установиха леки превишения на фините прахови частици от пожара на депото в Шишманци"}
{"url": "https://trud.bg/%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%81%d1%82%d1%80%d1%83%d0%bc%d0%b0-%d0%be%d1%81%d1%82%d0%b0%d0%b2%d0%b0-%d0%b7%d0%b0%d1%82%d0%b2%d0%be%d1%80%d0%b5%d0%bd%d0%b0-%d0%b8/", "text": "Движението по моста при 62-ри км на АМ „Струма“ край Дупница остава ограничено и в следващите дни. Това съобщиха от пресслужбата на Агенция „Пътна инфраструктура“. Днес екип от специалисти на Института по пътища и мостове в Агенция „Пътна инфраструктура“ и на строителя направиха оглед на съоръжението, което беше обхваното от   в предприятието за преработка и изкупуване на вторични суровини в близост до автомагистралата на 13 август. Обследвани са стълбовете на съоръжението, ригели, фуги, греди и лагери. От пожара са засегнати 13  , от които 5 сериозно, 2 ригела, 3 греди, отводнители и няколко лагера на моста. Констатацията на експертите е, че части от моста и двете платна са силно засегнати от пожара и с оглед безопастността на движение е задължително спиране на трафика. Преди да започнат спешните аварийно-възстановителни дейности е необходимо да се направи обстойна оценка на състоянието на моста и допълнителни проучвания с цел поетапното възстановяване на движението, е становището на специалистите. След като има точна количествено-стойностна сметка за необходимите ремонтните работи АПИ ще предяви иск към собственика на предприятието, направил нерегламентираното сметище и предизвикало пожара. Днес, Агенция „Пътна инфраструктура“   в Районна прокуратура – Дупница срещу собственика на цеха. В него се посочва, че под моста на АМ „Струма“ при 62-ри километър неправомерно са били струпани леснозапалими отпадъци. В сервитута на пътя, включващ според Закона за пътищата проекцията на съоръжението плюс два метра ограничителни ивици от двете му страни, е забранено депонирането на отпадъци. Преминаването в участъка от АМ „Струма“ между п. в. „Дупница“ и п. в. „Бобошево“ остава ограничено в двете посоки. Трафикът се пренасочва по обходен маршрут от п. в. „Дупница“ по път I-1 (E-79) до п. в. „Бобошево“ на АМ „Струма“ и обратно. По разпореждане на председателя на Управителния съвет на Агенция „Пътна инфраструктура“ Георги Терзийски на директорите на всичките 27 областни пътни управления в страната е разпоредено до 23 август да извършат обход на всички съоръжения за наличие на нерегламентирано използване на пространството под съоръженията и прилежащия сервитут. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Магистрала „Струма“ остава затворена и в следващите дни заради пожара\t"}
{"url": "https://trud.bg/%d1%81%d0%bf%d0%be%d1%80-%d0%b7%d0%b0-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%be%d0%bd-%d0%bb%d0%b5%d0%b2%d0%b0-e-%d0%b2%d0%b5%d1%80%d0%be%d1%8f%d1%82%d0%bd%d0%b0%d1%82/", "text": "Спор за половин милион лева може да е причината за погрома в известно столично заведение преди два дни. Това обяви шефът на ГД „Националната полиция“ главен комисар Христо Терзийски по  . От шестимата нападатели към настоящия момент са установени 4 лица. В процес на установяване е и пети човек. Задържаните са двама, съобщи още гл. ком. Терзийски. Столичната дирекция на вътрешните работи   за издирване двама мъже, съпричастни към извършеното престъпление. По информация на NOVA Веско Стоянов и Петър Паунов се укриват в провинцията. Още днес петото лице ще бъде обявено за издирване и ще продължи работата по установяване на шестия участник. Терзийски представи и общия профил на извършителите на погрома. „Петимата, които до този момент са заподозрени, са млади мъже на възраст между 23-35 години. Само едно от тези лица не е криминално проявено. Всички са с различни деяния – унищожаване и повреждане на имущество, грабеж, кражба и хулиганство”, обясни той. Двамата задържани отказват да дават показания. Съдружникът на Лазаров – Красен Кръстев е разпитан и е освободен, но разследващите продължават да събират данни и информация за евентуална съпричастност към престъплението. Пред разследващите, мъжът е признал, че не успяват да разделят бизнеса си със Емануил Лазаров и, че имат неизяснени финансови отношения, но е отрекъл да е поръчал нападението. „В разговори собственикът на заведението е запознал полицията с бизнеса му. В строителния си бизнес е имал финансови отношения за около 500 хил. лв. по повод строителство на различни обекти. Има и други отношения на базата на стопанисване на търговски обекти, които се отдават под наем. Изследваме тези взаимоотношения, за да намерим мотива за деянието”, каза той. Преди да потрошат заведението му, собственикът не е получавал заплахи, обясниха от полицията. Заподозреният в поръчителство обаче – Красен Кръстев е пускал жалба. „Единствената информация, която имаме е от седмицата преди погрома, когато е подаден сигнал отново за неправомерни действия, извършвани в един от обектите на компания, която се стопанисва в съдружие от Лазаров и Кръстев“, добави директорът на ГД „Националната полиция“. От показанията на шестте лица ще станат ясни и мотивите за погрома, беше категоричен главен комисар Терзийски.", "date": "2019.08.14", "title": " Спор за половин милион лева e вероятната причина за погрома в столичен бар"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%be%d1%82%d0%ba%d1%80%d0%b8%d0%b2%d0%b0-%d0%bd%d0%be%d0%b2%d0%b0-%d0%b2%d0%be%d0%b5%d0%bd%d0%bd%d0%b0-%d0%b1%d0%b0%d0%b7%d0%b0-%d0%b2-%d0%ba%d0%b0%d1%82%d0%b0/", "text": "Турция ще открие нова военна база близо до съществуващия съвместен команден център в Катар тази есен и значително да разшири присъствието си в емирството на Персийския залив, съобщи Hurriyet. „Броят на войниците ще се увеличи. Не мога да разкрия цифри, като се имат предвид интересите и сигурността на Турция, но мога да кажа, че тя ще се увеличи драстично“, пише кореспондентът на вестника Ханде Фират, като същевременно добавя, че президентът Реджеп Ердоган ще се присъедини към катарския емир за церемонията по откриването на базата по-късно тази година. За първи път турски войници бяха изпратени в Катар през октомври 2015 г. с цел засилване на двустранните отношения. Те подготвят съвместни програми за обучение и провеждат военни учения. Но след като съседите на Катар от Персийския залив, водени от Саудитска Арабия и Обединените арабски емирства, наложиха блокада на емирството през юни 2017 г., военното присъствие на Турция придоби по-голямо значение. Сред исканията на блока, воден от Саудитска Арабия, е Катар да прекрати военното си сътрудничество с Турция и да разпореди извеждането на всички нейни войски от Катар. Вместо това обаче Анкара изпрати допълнителен контингент през декември миналата година, предприемайки нова стъпка към сближаване с Катар – страна, която може да се похвали с третите най-големи запаси от природен газ в света. Единственият й съсед е Саудитска Арабия.", "date": "2019.08.14", "title": " Турция открива нова военна база в Катар"}
{"url": "https://trud.bg/%d1%80%d0%b5%d0%b4%d0%be%d0%b2%d0%bd%d0%b8%d1%8f%d1%82-%d0%bf%d0%be%d0%bb%d0%be%d0%b2-%d0%b6%d0%b8%d0%b2%d0%be%d1%82-%d1%83%d0%b4%d1%8a%d0%bb%d0%b6%d0%b0%d0%b2%d0%b0-%d0%bc%d1%8a%d0%b6%d0%ba%d0%b0/", "text": "Сексът на 20 години не е като преживяванията на 30 или 50. Напредването на възрастта не го прави по-малко вълнуващ. Просто трябва да се съобразявате с някои фактори и да се грижите повече за себе си. Върхът на сексуалната активност при мъжете се наблюдава в периода между 18- и 30-годишна възраст, след което започва постепенно да намалява. При жените е обратно – тя постепенно се  увеличава и този процес може да продължи и след 55 години. Отслабването на мъжката сексуална функция до известна степен е свързано с намаляването на съдържанието на хормона тестостерон в кръвта приблизително с 50% във възрастта между 25 и 75 години, което се смята за естествено, съпътстващо стареенето. Това обаче съвсем не означава, че процесът е необратим и сексуалната функция не може да се възстанови. Впечатляващата разлика между потентността на младия мъж и този на средна възраст се дължи на факта, че на млади години потентността поражда възбудата, а с напредване на възрастта възбудата повишава потентността. Намаляването на мъжествеността с годините не е задължително да се приема като неизбежен процес, тъй като за това допринасят редица фактори. На сексуалната мощ влияят прекарани заболявания, страничното действие на приемани лекарства, емоционалният стрес и куп други фактори. Редовният полов живот (включително и мастурбацията) помага за поддържане на сексуалната активност на мъжете и след средната възраст. Резултати от изследвания сочат, че когато навлязат в средната възраст, мъжете правят секс от 1 до 6 пъти седмично. Възрастта не влияе толкова силно на сексуалния потенциал на жените. Измененията засягат само формата на вагината, гъвкавостта й и отделянето на смазващи вещества. Най-лесният начин да се увеличи количеството на смазващо вещество е да се използват лубриканти. Препоръчва се те да са на водна основа (а не на вазелинова) в случаите, когато се използва презерватив. Естествено препаратът трябва да се купува единствено и само от аптеката. Изсъхването на вагината се дължи на намаляването на нивото на хормона естроген в кръвта по време на менопаузата и след това. При мъжете на средна възраст се наблюдават следните изменения:  – намаляване на еластичността и големината на пениса по време на ерекция;  – увеличава се времето за достигане на ерекция;  – усещането за приближаващата се еякулация се притъпява;  – след оргазъм пенисът бързо се отпуска и му е необходимо повече време, за да достигне до нова ерекция. Добре е мъжете да знаят, че повечето от най-разпространените заболявания не могат да са причина за пълна загуба на сексуалната активност. Заболяванията на сърдечно-съдовата система, както и прекаран инфаркт, принуждават много от мъжете да се откажат от секс поради страх, че той може да доведе до нова сърдечна атака. Въпреки че това е заблуда, добре е, преди да решат отново да правят секс, да се консултират с лекуващия ги кардиолог. Обикновено връщането към страстните удоволствия може да започне някъде след около 12-16 седмици. Диабетът е  болест, която може да доведе до развитие на импотентност, ако своевременно не се диагностира и ходът й не е под контрола на лекар. Артритът също може да ограничи сексуалната активност поради болки в ставите. Различни физически упражнения, топли вани, достатъчно количество почивка помагат да се поддържа тялото в добра физическа форма. Важно е да се избягват сутрешните и вечерните часове, тъй като при това заболяване болките обикновено се усилват точно тогава. Това се отнася за лека и средна степен на заболяването, тъй като артритът може да предизвика и много по-силни болки. Тогава човек трудно се движи и едва ли ще се сети за секс. Операциите, свързани с отстраняването на матката и млечните жлези, не оказват физическо въздействие върху сексуалната активност на жените. Ако възникват някакви проблеми, те обикновено са на емоционално ниво и могат да създадат трудности в интимния живот. При подобни случаи е добре да се потърси помощ от специалист психолог. При операциите за отстраняване на простатата се съхраняват всички нервни окончания, водещи към пениса. Затова подобна интервенция рядко може да доведе до импотентност. Възможни са временни следоперационни изменения с последващо възстановяване на сексуалните функции. Някои лекарства като антидепресанти, транквилизатори и медикаменти за понижаване на високо кръвно налягане могат да повлияят неблагоприятно върху потентността. Други пък могат да доведат до отсъствие на семеизпразване при мъжете и липса на сексуално желание у жените. Действието им е временно и тези процеси са обратими. След като се спре приемането на медикамента, проблемите изчезват. Алкохолът намалява мъжката сила и може да доведе до пълната й загуба. При жените пък може да се стигне до временно отсъствие на оргазъм.", "date": "2019.08.14", "title": " Редовният полов живот удължава мъжката младост"}
{"url": "https://trud.bg/%d0%bf%d1%80%d0%be%d1%84-%d0%b4-%d0%b8%d0%ba-%d0%bd-%d0%bd%d0%b8%d0%bd%d0%b0-%d0%b4%d1%8e%d0%bb%d0%b3%d0%b5%d1%80%d0%be%d0%b2%d0%b0-%d0%b5%d0%ba%d1%81%d0%bf%d0%b5%d1%80%d1%82-%d0%bf%d0%be-%d0%bc/", "text": "Какви са резултатите от участието на българския премиер Бойко Борисов на каспийския икономически форум в Туркменистан и кои от срещите му с лидерите там бяха най-важни. Защо политиците ни срамежливо признават, че без Русия няма газ за хъба „Балкан“ и има ли реална опасност Черно море да стане зона на несигурност. Докъде ще стигне газовият сблъсък между Турция и Кипър и какво да очакваме от парламентарната криза в Италия. По тези въпроси разговаряме с проф. Нина Дюлгерова. – На завършилата Първа Каспийска икономическа среща в Туркменистан участие, заедно с лидери на петте каспийски държави, взе и българският премиер Бойко Борисов. Какво означава едно такова участие, професор Дюлгерова?  – На форума се видя добре, че в по-голяма или в по-малка степен интересите на петте каспийски държави – Русия, Казахстан, Туркменистан, Иран и Азербайджан, се защитават. За мен беше интересно участието на Борисов на тази икономическа среща, тъй като за първи път се наблюдава присъствие на български правителствен ръководител във форум, който е извън черноморския регион. Това участие на нашия премиер дава възможност да го окачествим може би като увеличаващо се присъствие на България в черноморско-каспийския ареал. – Борисов имаше няколко срещи с лидери от каспийския регион, коя от тях бихте определили като най-важна и защо?  – По време на всяка една от тези срещи, които той осъществи с туркменистанския президент Гурбангули Бердимухамедов, с руския премиер Дмитрий Медведев и с първия вицепрезидент на Иран Есхаг Джахангири, се видя желанието на българската страна да получи възможности за по-активно включване в газовата и транспортната инфраструктура на черноморско-каспийския регион. От тези три срещи най-важна за България беше срещата с Медведев. Тъй като България има амбицията да реализира голяма част от своите диверсификационни намерения в газовата и ядрената сфери, логично беше основната тема за коментар с Медведев да са енергийните проекти. А те спорадично възникват или замират за определен период от време. Актуалната тема сега е българското продължение на Турски поток, втората тема е за строителството на АЕЦ „Белене“. По първия въпрос доста интересно беше казаното от Борисов, че туркменистанския газ ще идва през Русия към България. Това го възприемам като недобра подготовка на съветниците на българския премиер. – Защо, какво имате предвид?  – Практиката е Русия да изкупува нефта и газа от държавите от постсъветското пространство като Казахстан, Узбекистан и Туркменистан. Така наречените енергийни държави в Средна Азия стават част от руския енергиен обем, който Газпром и Роснефт продават на страните от ЕС. Второ, туркменистанският газ до 2009 г. имаше своя устойчив обем на продажба от порядъка на около 40 милиарда кубически метра газ. След повреда на газопровода пред следващите години изкупуването на газ от Русия беше спряно, след това временно се появи изкупуването на ограничени количества – около 5 милиарда куб. метра, след това пак се спря и през 2018 г. без дългосрочно договаряне Русия изкупува туркменистански газ, но без да може да се определи точно какво е количеството, цената и сроковете. В момента Туркменистан покрива дълговете си към Китай на стойност около 10 милиарда долара и Ашхабад се ориентира към Китай. Затова, когато коментираме, че ще потече туркменистански газ през Русия за България, това не може да бъде възприето като коректно, експертно и точно. – Премиерът все пак бе категоричен, че без Русия няма как да има хъб „Балкан“.  – Абсолютно вярно е и затова казаното за туркменистанския газ го приемам за лапсус. За пореден път премиерът определи Русия като непреодолим фактор за захранването на българския газов хъб „Балкан“. Истина, която не може да бъде пренебрегвана. Същевременно е много важно доколко в разговора между Медведев и Борисов руската страна е получила достатъчно ясен отговор дали България може да гарантира, че българското продължаване на Турски поток няма да бъде сполетяно от съдбата на Южен поток. Вторият голям въпрос, който официално беше коментиран след срещата с Медведев, беше, че е обсъждан и въпроса за строителството на АЕЦ „Белене“. От българска страна е потвърдено, че стратегическият инвеститор за централата ще бъде определен след 19 август, когато е крайният срок за подаване на документи, но само по обявените български условия. – От години говорим за това как искаме диверсификация, как ще купуваме газ от Азербайджан, от Туркменистан, от къде ли не, но все опираме до Русия. Политиците ни бягат от този факт или пък срамежливо го споменават, но той все излиза наяве. Защо?  – Срещите с всеки държавен и политически ръководител озвучават конюнктурата, но това на практика е представителна политическа извадка на икономическата конкуренция на задкулисието. Геоенергетиката, с която се занимавам, е свързана с това да се преговаря и да се договаря газова, нефтена или атомна диверсификация, но в рамките на политическите споразумения. А когато се стигне до енергийна технология – политиците млъкват, но те са тези, които трябва да дадат решението, че ще се реализира даден диверсификационен енергиен проект. В резултат на което ние продължаваме да си говорим за Трансадриатическия газопровод, а преди няколко месеца тържествено се откри междусистемната връзка Гърция-България. Но тези политически акции досега не са дали конкретни резултати, за да кажем, че тази връзка е започнала да работи или пък, че получаваме природен газ от тръбата, идваща от Азербайджан. Така че, коментирайки политиката, няма как да бъде елиминирана реалността. – А каква е реалността, професор Дюлгерова?  – Реалността е, че в момента продължават да действат построените преди няколко десетилетия газови и нефтени тръбопроводи от Русия към европейския континент. Всичко останало са приказки и добри пожелания. След разпада на социалистическата система единствените тръбопроводи, които бяха построени и действат, това са Баку-Тбилиси-Джейхан, също така Северен поток-1 и сега с доста нерви и препятствия се достроява Северен поток-2. За тръбата на Турски поток няколко пъти се казва, че е стигнала до турския бряг, но нямаме реално транзитиране на тези 15,75 милиарда кубически метра газ, договорени за турския енергиен пазар. Всичко останало, което се коментира на тези политически срещи, включително и на каспийската, са в сферата на добрите пожелания. – Има ли опасност Черно море с оглед на политическата ситуация, на военните учения, които се провеждат там, то да се превърне не в море на мира, а в засилваща се зона на несигурност?  – Споделям напълно желанието на премиера Борисов мирът в Черно море да се запази. Има тенденция за засилване на войнствената риторика, но спазвайки решенията на договора в Монтрьо от 1936 година за триседмично присъствие на различни видове чужди кораби, в случая американски, се осъществяват военни учения, както от натовските държави, така и от страна на Руската федерация. Дрънкането на оръжия и тази войнствена риторика смятам, че не създават усещането за открит конфликт. – Ставащото в Черно море все пак не е ли свързано с Крим?  – Когато говорим за завръщането на Крим в границите на Руската федерация, коментарът по тази тема е свързан с това доколко политическите изявления имат някакви конкретни резултати. Нищо не се е променило досега, независимо, че предишният украински президент Порошенко и сегашният Зеленски използват различна фразеология – първият по-агресивна, а вторият малко по-мека: че Крим трябва да се върне на Украйна и да се реши въпросът с източната u част според Минските споразумения. Всички тези приказки са форма на безсилие, тъй като водещите държави от ЕС и САЩ не си правят илюзии, че ситуацията с Крим ще се промени. Тя вече се е превърнала в статукво и риториката не променя конкретиката. – Доказателство, че в нашия регион ври и кипи е и газовият сблъсък между Турция и Кипър. Преди дни се проведе една доста интересна среща в Атина между енергийните министри на Израел, Гърция, Кипър, а към тях изненадващо се присъедини и колегата им от САЩ. Какво означава това?  – През последните месеци силно недоволство, както в Атина, така и в Никозия предизвика нерегламентираното изпращане от Турция на два сондажни кораба, които започнаха проучването на газовото находище край кипърското крайбрежие. Освен недоволството, това активизира най-вече Гърция и новия u премиер Мицотакис. И на среща в Никозия премиерите на Гърция, Израел и Кипър се обединиха около идеята, че трябва да се построи газопровод, който да транзитира газа, както от средиземноморското крайбрежие на Израел, така и от Кипър към ЕС. Сред срещата в Никозия се осъществи още една ключова среща в Атина, за която вие ме питате. На 7 август към тримата министри се присъедини и колегата им от САЩ и всички те се обединиха около идеята да се работи за строителството на газопровод, който да транзитира газа от тези находища в Средиземноморието и същевременно да се елиминира възможността на Турция неправомерно да осъществява проучванията за газ. – Това решение обаче предизвика Турция…  – Да, решението беше положително по отношение на трите държави, но на практика доведе до познати действия от страна на Турция. За пореден път Анкара използва изпитаното си средство за реакция – през последните дни отново се увеличи миграционният поток от там към гръцките острови. – Напрежението около Кипър е много високо, има санкции на ЕС и това стяга газовата блокада в Кипър, има конфронтация между Анкара и Никозия. Какво да очакваме?  – Тези маршрути на газа наистина са част от сложен пъзел на интереси. Всъщност има засилващ се газов конфликт между Анкара и Никозия. И той предизвика преди известно време и санкциите от страна на Брюксел, който пък застана категорично зад позицията на Кипър като член от ЕС. Вътрешната политическа и икономическа ситуация в Турция ще предопредели доколко и как президентът Ердоган ще засили напрежението с Кипър и Гърция. – Докъде ще стигне тази ескалация, все пак спорът на Никозия с Анкара е политически?  – Спорът е газов. Отношенията Атина-Анкара минават през влошените отношения по време на неуспешния преврат в Турция през 2016 г. Същевременно преминава и през газовия конфликт с Кипър и е гарниран с доста висока активност от страна на предишния гръцки премиер Ципрас, който търсеше логистична подкрепа от Турция – Турски поток да премине през Гърция, а не през България. – Този газов сблъсък между Турция и Кипър всъщност не е ли част от големия сблъсък САЩ-Русия – тук са интересите на Вашингтон и Москва в източното Средиземноморие?  – Точно така е. Трябва да се има предвид, че в тази част на Средиземно море САЩ на практика използва всички възможности, за да неутрализира и дори да елиминира руското енергийно превъзходство в Европа. И не случайно американският енергиен министър се появи на срещата в Атина и даде много силна подкрепа на този енергиен газов проект. Проблемът е, че всичко отново върви надалече в хоризонта, защото историята е доказала, че подобни проучвания и строителство могат да продължат много дълго. – Съзнателно създадената правителствена криза в Италия също разбуни ЕС, защо се стигна дотам и какво очаквате да стане?  – Предизвиканата правителствена криза от Салвини е продиктувана от недоволството му от слабата ефективност за решаване на миграционния въпрос. Целта му е предсрочни избори, които неговата партия да спечели убедително и той да застане начело на кабинет, който решително да пресече увеличаващия се поток от мигранти. Осъществяването на тази негова идея ще бъде и демонстрация за това как и останалите държави – членки на ЕС, трябва да решават проблем, поставил Европа пред изпитания, които през последните години се оказа, че тя не е способна да преодолее. Нашият гост  Нина Дюлгерова е професор по международни отношения, доктор на икономическите науки (енергийна сигурност), доктор по нова и най-нова обща история. Специализирала е в Русия, Италия, Полша, САЩ, Холандия, Азербайджан. Преподава теория и история на международните отношения във Варненския свободен университет “Черноризец Храбър”и в Югозападния университет “Неофит Рилски”.", "date": "2019.08.14", "title": " Проф. д.ик.н. Нина Дюлгерова – експерт по международни отношения, пред „Труд“: Газовият сблъсък на Турция и Кипър е част от сблъсъка САЩ-Русия\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2%d0%b5%d0%bd-%d0%bc%d1%8a%d0%b6-%d0%b1%d1%83/", "text": "Криминално проявен и осъждан мъж е бил задържан от служители на РУ- Сливница снощи за извършени от него груби хулигански прояви, съобщиха от пресцентъра на МВР. Около 18 часа в полицията постъпил сигнал за мъж в нетрезво състояние, който провокира скандал с персонала и клиентите на кафе – павилион на ул. „Александър Стамболийски“ в Драгоман. Изпратените на място служители на реда установили извършителя, връчили му предупредителен протокол, след което той се отправил към дома си. Два часа по- късно полицейските служители отново били потърсени за съдействие в същото заведение. Оказало се, че все още под въздействие на консумирания алкохол, 47- годишният драгоманец се е върнал и буйства – псувал, обиждал и заплашвал персонала и клиентите, умишлено преобърнал масите и столовете, опитал даже да събори металната конструкция на павилиона. Заради извършените от него хулигански действия, грубо нарушаващи обществения ред, криминално проявеният и осъждан мъж е задържан веднага за срок до 24 часа и срещу него е образувано бързо производство. След доклад на събраните доказателства в районната прокуратура му е повдигнато обвинение и мярката му за задържане е удължена до 72 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Полицаи изпратиха пиян побойник у дома, той се върна и изпотроши заведение"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%bb%d0%b5%d0%b2%d1%81%d0%ba%d0%b8-%d1%81%d0%bf%d0%b5%d1%87%d0%b5%d0%bb%d0%b8-%d0%b4%d0%b5%d1%82%d1%81%d0%ba%d0%b8/", "text": "Столичният футболен клуб „Левски“ спечели детския футболен турнир „Трифон Иванов“, който се провежда за четвърта поредна година във Велико Търново по идея на кмета на града Даниел Панов. Спортната надпревара е в памет на Железния защитник, превърнал се във футболна легенда както на Старата столица, така и на България. Във финалната среща на стадион „Ивайло“ децата на „Левски“ се срещнаха с вечния си съперник – ЦСКА-София. „Сините“ категорично надделяха над „червените“ с 6:0, а още на полувремето резултатът бе 3:0. На трето място останаха младите футболисти на „Локомотив“ /Горна Оряховица/, след тях се подредиха „Берое“ /Стара Загора/, „Черноморец“ /Бургас/ и домакините от „Етър“. В церемонията по връчване на купите и медалите участва заместник-кметът на Велико Търново проф. Георги Камарашев. Той поздрави младите футболисти, треньорите, спортните деятели и всички присъстващи от името на кмета Даниел Панов. По традиция бе връчена и индивидуалната награда за най-добър защитник на турнира. Статуетката с името на Трифон Иванов бе за Стоян Лазаров.  Детският футболен турнир в памет на Железния защитник е в категорията Футбол 9 – за деца, родени след 2008 година. Организатори са Община Велико Търново, Общинско предприятие „Спортни имоти и прояви“ и Зоналният съвет на БФС.", "date": "2019.08.14", "title": " Столичният „Левски“ спечели детския футболен турнир „Трифон Иванов“\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b5%d0%b4%d0%b8%d0%bd-%d0%be%d1%82-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%b2%d0%b5%d1%80%d0%b8%d0%b3/", "text": "Починал е един от собствениците на Търговска верига „Зора“. Това съобщиха от веригата за бяла и черна техника. „На 13 август ни напусна Пламен Стойков – един от собствениците на Търговска верига „Зора“. Твърде рано си отиде – в разцвета на силите, на плановете и мечтите за развитие на фирма „Зора“ и остави огромна празнота. Много ще ни липсваш – като ръководител, като колега, като приятел. Ще останеш завинаги в сърцата ни. Нека е светъл пътят ти, приятелю. Опелото ще се отслужи на 16 август 2019 година от 10:00 часа в Храм „Света София”. Погребението ще бъде от 12:30 часа на Централни софийски гробища, парцел 53, ред 21, гроб 1А“, се казва в официално съобщение на „Зора“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Почина един от собствениците на верига „Зора“"}
{"url": "https://trud.bg/%d1%81-%d0%b1%d0%bb%d0%b8%d0%b7%d0%be-100-%d0%b4%d0%b5%d0%bb%d0%b0-%d0%bf%d0%be%d0%b2%d0%b5%d1%87%d0%b5-%d1%80%d0%b0%d0%b7%d0%b3%d0%bb%d0%b5%d0%b4%d0%b0-%d0%be%d0%ba%d1%80%d1%8a%d0%b6%d0%b5%d0%bd/", "text": "Окръжният съд  във Велико Търново е имал за разглеждане 1360 дела за първото полугодие на тази година, от които 1051 граждански и 309 наказателни казуса. По този показател се отчита увеличение на  делата спрямо първите шест месеца на миналата година с 96. Приключени са  910 от делата. В тримесечен срок са свършили 788, или около 87%. Този показател остава относително устойчив. Броят на решените дела със съдебен акт по същество е 767. Средната действителна натовареност на съдиите през отчетния период е била 14,02 дела за разглеждане на съдия за месец, при 13,31 за първите шест месеца на 2018 г., като специално по отношение на гражданското и търговското отделение тази натовареност е достигнала 12,51 дела на съдия за месец при 11,08 през същия период на 2018 г. Натовареността на наказателните съдии е била 8,58 през първите шест месеца на годината, при 6,94 през първото полугодие на 2018 година. През отчетния период броят на съдиите по щат в Окръжен съд – Велико Търново е бил 20, при 22 за миналата година. През първите шест месеца на годината Окръжен съд – Велико Търново е разгледал общо 309 наказателни дела. От тях свършени са 268. 247 или общо 92% от тях са приключени в тримесечен срок. През първото полугодие са разгледани общо 1051 граждански и търговски дела. Отчита се увеличение на броя им, като за същия период на 2018 година те са били 931, или със 120 повече. 541 дела, или общо 84% са приключени в тримесечен срок. Окръжният съд във Велико Търново е подобрил значително работата си. Има увеличение на разгледаните дела въпреки намалелия щат на съдиите и последвалото от този факт нарастване на тяхната средна действителна натовареност. Запазва се тенденцията за значително малък брой несвършени дела и висок процент на делата, свършени в тримесечен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " С близо 100 дела повече разгледа Окръжен съд – Велико Търново за шест месеца"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%81%d0%b2%d0%b5%d1%82%d0%be%d1%84%d0%b0%d1%80%d0%bd%d0%b0/", "text": "От днес започнаха строително-монтажните дейности за изграждане на светофарна уредба при входа на квартал „Струмско“. С поставянето на светофара ще се улесни движението на моторни превозни средства и ще се осигури безопасност при преминаване на пешеходци. В района се подменя и тротоарната настилка. Кръстовището свързва квартал „Струмско“ с останалата част на Благоевград и служи за вход и изход към главен път Е-79. В началото на 2019 година, по настояване на жители на областния център, бе изграден и светофар на улица „Славянска“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Стартира изграждането на светофарна уредба на входа на квартал „Струмско“"}
{"url": "https://trud.bg/%d0%be%d1%85%d1%80%d0%b8%d0%b4-%d0%be%d1%81%d0%b5%d0%bc%d0%bd%d0%b0%d0%b4%d0%b5%d1%81%d0%b5%d1%82-%d0%b3%d0%be%d0%b4%d0%b8%d0%bd%d0%b8-%d0%bf%d0%be-%d0%ba%d1%8a%d1%81%d0%bd%d0%be/", "text": "Трима от подписалите са покойници, а двама не се занимават активно с политика Гледам календара – 13 август 2019 г. Сядам да пиша за един друг 13 август, само че преди 18 години. На същия този ден, когато в Скопие бе подписан Охридският мирен договор, сложил край на няколкомесечния въоръжен и жертвен конфликт между бунтовниците от Армията за национално освобождение (АНО) с лидер Али Ахмети и силите на коалиционното правителство на премиера и лидер на ВМРО-ДПМНЕ Любчо Георгиевски. Договорът получи името си Охридски поради това, че три дни преди 13 август бе парафиран край Охридското езеро. Охридски, подписан в Скопие, но така и си остана в историята на бившата югорепублика, избрала през септември 1991 г. чрез референдум да бъде свободна, суверенна и независима държава. Гледам снимката по време на подписването, която също ще остане в историята. Тя е достатъчно популярна и може да бъде видяна във всеки линк, на който се потърси информация за Договора. Ето ги петимата основни „протагонисти“, които слагат парафа си под документа. Настроенията са различни- от чувство на задоволство до очевидното недоволство, че трябва да се подписва един документ, с голяма част от чието съдържание не си съгласен. Отзад са „спонсорите“, представителите на така наречената международна общност, под чийто натиск и с чиято логистична подкрепа се стигна до прекратяване на въоръжените действия на Шар планина, които тревожеха цяло лято хората от Република Македония, а и държавите наоколо. Защото това си беше вътрешен междуетнически конфликт, който заплашваше и регионалната сигурност на и без това нестабилните Западни Балкани.  Да хвърлим едно око на хората около масата. В средата е тогавашният президент Борис Трайковски, избран през есента на 1999 г. с подкрепата на ВМРО-ДПМНЕ, от чийто редици той произлезе, и с гласовете на най-силната и влиятелна партия на албанците в страната- Демократичната партия на албанците (ДПА) на лидера u Арбен Джафери. Трайковски изигра решаваща роля за постигането на споразумението както чрез своето новоизградено политическо умение, така и със стремежа си като истински вярващ човек да умиротвори страната си. Като върховен главнокомандващ на Армията на Република Македония Борис се въздържаше от активното включване на въоръжените сили в конфликта, опасявайки се евентуалното негово разширяване да не задълбочи окончателно и безвъзвратно етническия разлом между македонци и албанци така, че мирното им съжителство да бъде поставено под сериозно съмнение. Тази позиция на Трайковски го скара с правителството на Георгиевски когато стана ясно, че само с полицейските сили бунтовниците не могат да бъдат победени и че намесата на армията все пак е наложителна. Недоверието между Борис и Любчо продължи и след края на конфликта до февруари 2004 г., само няколко месеца преди Трайковски да се опита да спечели още един президентски мандат, при все още неокончателно и сигурно изяснени обстоятелства неговият самолет катастрофира в мъглата над Мостар. Борис заедно с всички свои сътрудници, с които пътуваше за международен форум за Босна, загинаха. Тогава сегашният президент Стево Пендаровски бе съветник по въпросите на международната политика и сигурността в кабинета на Трайковски и трябваше да пътува с него, но в последния момент се отказа. Този случай бе повод за опозицията да атакува Пендаровски в кампанията за президент през пролетта на тази година, на което той отговори, че не е могъл да предвиди катастрофата и че решението му да не пътува с Трайковски е било взето от други хора. Вдясно от президента е тогавашният премиер и лидер на ВМРО-ДПМНЕ Любчо Георгиевски. Той е един от хората, които и до днес съжаляват, че е бил принуден да подпише документа, с който очевидно реализацията на идеята за македонска национална държава отмираше окончателно. Република Македония сигурно придобиваше нов политически дизайн на многонационална, мултикултурна и мулти конфесионална държава на всички свои етнически общности. Драмата през лятото на 2001 г. и последствията от нея до голяма степен „изядоха главата“ на Георгиевски и на изборите през есента на 2002 г., въпреки усилията му да спаси кариерата си, той и партията му претърпяха сериозно поражение от Социалдемократическия съюз на Македония (СДСМ) на Бранко Цървенковски. Георгиевски така и не можа да изкара един спокоен четиригодишен мандат, през втората година на управлението му през 1999 г. се случи бежанската криза с хилядите прогонени от Милошевич от Косово, с хилядите НАТО-вски войници на територията на Македония, които после влязоха на територията на сръбската провинция. Година след загубата на изборите, Георгиевски отстъпи лидерското място начело на партията на Никола Груевски, потъна в политическо отшелничество, превърна се в успешен бизнесмен, проявява интерес към политиката, но само като почетен председател на ВМРО-Народна, написа две автобиографични книги и от време анализира ситуацията в страната от ТВ екраните. Често го виждат да се разхожда със съпругата си Снежана по столичния „Витоша“, но колкото и да съм го канел да гостува в Лекторията „Македония“ на Македонския научен институт, която водя, все ми отказва. Пазел се от публични прояви. От другата, лявата страна на Трайковски е Бранко Цървенковски. След победата на изборите през 2002 г. стана отново премиер, но само две години по-късно, след гибелта на Трайковски, се кандидатира и победи на президентския вот. Стана държавен глава, а мястото в партията му „топлеше“ кметът на Струмица Зоран Заев, който до голяма степен и финансираше СДСМ. Цървенковски изкара само един мандат, не поиска да се пребори за втори, макар че имаше шансове за победа, върна се начело на партията, но скоро и той последва примера на Георгиевски и се отказа от активна политическа дейност. „Папата“ на социалдемократите обаче продължава да дърпа тайно конците, от време на време казва по някоя дума за това или онова, но спорадичните му изявления винаги са новина… Гледам снимката и си давам сметка, че протоколната дистанция между него и Георгиевски в случая е „Добре дошла“ заради дълбоката лична неприязън между двамата. На десния край е Арбен Джафери, лидер на ДПА и коалиционен партньор на Георгиевски в кабинета. Безспорен лидер не само на албанците от Македония, вече доста болен, Джафери подписа Договора с ясното съзнание, че това е началото на края на влиянието на неговата ДПА. Още по време на кризата стана ясно, че партията губи своето влияние на терена заради опитите си да ограничи размера на конфликта. От Шар планина се задаваше нова сила, която съвсем скоро щеше да съблече маскировъчните униформи, да облече копринените костюми и да поиска своето място в политиката. Както и стана. Джафери почина, Демократичният съюз за интеграция (ДСИ) на Али Ахмети измести ДПА от лидерското място сред албанците, кадрите от АНО на основата на квотния принцип станаха министри, високопоставени държавни чиновници и дипломати. Дори и шеф на парламента имат, който, когато в интервю за БНТ го попитах време ли е Македония да има и президент албанец, отговори, че щом имаме председател на Събранието, защо да нямат и държавен глава албанец. На левия край е Имер Имери, лидер на Партията на демократичния просперитет, от чийто недра излезе ДПА на Джафери. Някогашната монолитна ПДП вече нямаше такова влияние, изместена от Джафери и хората от неговото обкръжение, третирани преди време като „радикално крило“ в ПДП. За първите години на независима Македония ПДП бяха удобен коалиционен партньор на социалдемократите на Цървенковски заради своя конформизъм. Отдавна партията е маргинализирана, а Имер Имери почина. И какво се получава- трима от подписалите Охридския мирен договор са покойници, а двама не се занимават активно с политика. Но следващите генерации политици- македонци и албанци, продължават споровете си за същността на документа и да са недоволни от изпълнението му. Едните- че с неточно тълкуване се дават прекалено много права на албанската етническа общност, а другите- че Договорът не се реализира с нужните темпове и в неговата цялост. Но всъщност, като хвърлиш едно око на тази историческа снимка, виждаш, че единствено „победителите“ ги няма на нея.", "date": "2019.08.14", "title": " Охрид: Осемнадесет години по-късно\t"}
{"url": "https://trud.bg/%d1%87%d0%b5%d1%82%d0%b2%d1%8a%d1%80%d1%82%d0%b0-%d0%be%d0%b1%d1%80%d0%b0%d0%b1%d0%be%d1%82%d0%ba%d0%b0-%d1%81%d1%80%d0%b5%d1%89%d1%83-%d0%ba%d0%be%d0%bc%d0%b0%d1%80%d0%b8-%d0%b1%d0%b5-%d0%b8%d0%b7/", "text": "Четвърто третиране срещу комари бе извършена във Велико Търново през последните две вечер – 12 и 13 август. Приложен е методът на димна обработка с топъл аерозол, обхванати са както парковите зони в Старата столица, така и улиците в кварталите. Използваните количества биоциди са стриктно съобразени с изискванията, описани в издадените от Министерството на здравеопазването разрешителни за предоставяне на съответните препарати на пазара. По същия метод е извършена и предходната обработка на паркове и улици срещу комари, проведена на 24 и 25 юли. Преди това обществените пространства и зелените зони са третирани срещу насекомите чрез студен аерозол (вода и биоцид) – на 25-26 юни и 8-9 юли. През март са извършени още две обработки срещу ларви на комари, като са обхванати зони по поречието на р. Янтра. Всички пръскания са проведени съобразно сключения договор между Община Велико Търново и фирмата изпълнител и са съобразени с метеорологичните условия. Поради променливото и влажно време, както и предвид обилните валежи в периода май-юли, популацията на комари се е увеличила драстично. Обработките ще продължат и през остатъка от летния сезон при сигнали за масова поява на комари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Четвърта обработка срещу комари бе извършена във Велико Търново"}
{"url": "https://trud.bg/%d0%b8%d0%bd%d0%b6-%d0%bc%d0%b5%d1%82%d0%be%d0%b4%d0%b8-%d1%87%d0%b8%d0%bc%d0%b5%d0%b2-%d0%bc%d0%bd%d0%be%d0%b3%d0%be%d0%ba%d1%80%d0%b0%d1%82%d0%bd%d0%be-%d1%81%d0%b0-%d1%81%d1%8a%d1%81%d1%82%d0%b0/", "text": "Кметът на Дупница инж. Методи Чимев заяви, че на фирмата, стопанисваща обекта за вторични суровини край Дупница, където вчера избухна пожар, многократно са съставяни актове, част от които са били обжалвани от собственика. Инж. Чимев добави, че от Община Дупница са пускали и сигнали до РИОСВ за обекта, както и до всички останали компетентни институции, които е следвало също да предприемат действия. Всичко в правомощията на Общината е направено по казуса с обекта в близост до автомагистрала „Струма“, където във вторник се възпламени пожар. Това каза на пресконференция кметът на Община Дупница инж. Методи Чимев. На въпрос дали теренът е собственост на Общината и не е ли трябвало тя да предприеме мерки срещу случващото се, инж. Чимев заяви, че има кадастър, в който може да се направи проверка чия собственост е теренът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Инж. Методи Чимев: Многократно са съставяни актове на фирмата, стопанисваща обекта за вторични суровини край Дупница"}
{"url": "https://trud.bg/%d1%89%d0%b0%d1%81%d1%82%d0%bb%d0%b8%d0%b2%d0%b8%d1%82%d0%b5-%d1%82%d1%83%d1%80%d0%ba%d0%bc%d0%b5%d0%bd%d0%b8%d1%81%d1%82%d0%b0%d0%bd%d1%86%d0%b8/", "text": "Бердимухамедов е начело на Туркменистан от 2006 г. Какво означава да построиш летище за 2,5 млрд. долара и годишно страната ти да бъде посещавана от не повече от 5000-6000 чужденци? Възможно ли е да вдигнеш курортна зона, която напомня Дубай, но за разлика оттам твоите хотели са призрачно празни? Ако страната ти е на четвърто място в света по залежи на природен газ, може ли народът ти да гладува? Ситуа­цията в Туркменистан доказва, че всичко това е напълно възможно и се случва. За три дни – от 10 до 12 август – туристическата зона „Аваза“ привлече вниманието на световните медии, чиито репортери пристигнаха в Туркменистан да отразят Първия каспийски икономически форум. Интересът към събитието бе очакван и оправдан, не само заради това, че държавите в региона са едни от най-богатите откъм енергийни ресурси като нефт и газ (премиерът на Русия Дмитрий Медведев съобщи по време на форума, че Каспийско море и Персийският залив притежават 70% от ресурсите на нефт в световен мащаб и 40% от природния газ). Отвъд икономическия форум и „Международната каспийска изложба за иновативни технологии“ вниманието на гостите бе привлечено от други неща. Впрочем, и в изложбата за иновации имаше странности. В нея имаше изобилие на щандове за кетчуп и майонеза, на ръчни килими, на сладоледи, на бонбони и сродни иновативни продукти. Много въпроси без отговори остави и туристическата зона „Аваза“, в която нямаше туркменци, които да си почиват в разгара на лятото. Имаше мъгливи обяснения, че от 20 юли курортът бил затворен за местни жители. Истината е малко по-различна. Курортът всъщност е недостъпен за туркменците заради високите цени. Зоната „Аваза“ е една витрина на тамошната власт, с която се представят пред чужденците. Странно изглежда и плажната ивица край хотелите. По нея няма нито един чадър, нито пък заведения. Липсват и хора. В Туркменистан не признават туристически визи. В страната се ходи по лична покана или в командировка, т.е. по работа, която подробно се описва пред властите. Навсякъде гъмжи от милиция – в хотелите, край пътя, в ресторанта. Обяснението е, че служителите на реда са навсякъде в името на сигурността на гостите. А истината е по-различна Задължение на цивилните служители е да не допускат чужденци извън представителните зони. Те не бива да виждат старите и порутени къщи в Туркменбаши, нито празните щандове на магазините за хранителни стоки. По трасето на делегациите към пристанището на Туркменбаши прозорците на къщите са замазани със синя боя – в името на сигурността. Усещането в тази средноазиатска държава е, че в репресивния апарат работят най-много хора. Оказва се, че всеки милиционер си има и помощници, доброволци, които чакат някога да получат щат. Те следят чужденците да не пушат цигари на улицата, да не тръгват самостоятелно към места, които не бива да виждат. В тесни връзки с милицията са и чиновниците на външно министерство на Туркменистан, които отговарят за делегациите. Странно изглеждат и новините по местните телевизии – 2/3 от тях са посветени на президента Гурбангули Бердимухамедов, а останалите – на успехите, постигнати благодарение на Бердимухамедов. Виждаме го в различна светлина – веднъж с министрите, които стоят прави пред него с бележници в ръце и записват поставените задачи. Президентът влиза в залата, министрите го посрещат с бурни аплодисменти. Той сяда на бюро и отваря позлатен компютър, за да раздаде задачите. След това президентът кара колело, облечен в бял екип. После тича, а репортерите снимат. В друг репортаж Бердимухамедов рапира с внука си и свири на китара. Всеки репортаж, посветен на президента и на неговите таланти, е по 5-10 минути. А държавният глава на Туркменистан е разностранно надарен – написал е около 40 книги с четива за коне, чай и лечебни растения, той композира, пее и рецитира, кара колело, обича и да язди. Портрет на Бердимухамедов  има навсякъде – и в такситата, и във фоайетата на хотелите, имаше и на всеки щанд на иновативното изложение. Гурбангули Бердимухамедов е начело на Туркменистан от 2006 г. Тогава той се самопровъзгласява за президент. По това време стоматологът Бердимухамедов е здравен министър и като такъв се върти край президента Сапармурат Ниязов, който е получил инфаркт. Ниязов умира, а Бердимухамедов съобщава, че преди да издъхне го е посочил като негов наследник на високия пост. И го получава. Веднага обещава да демократизира страната и да даде повече свобода на медиите. В момента проявите му се отразяват от журналисти, облечени със сини дочени дрехи, жените са със забрадки и демокрация струи отвсякъде От началото на тази година са премахнати полагащите се на всеки гражданин на страната по 250 литра безплатна вода, по 35 киловата електроенергия, по 50 куб. м газ на месец. В страната има достъп до интернет, но той е изключително бавен. Блокирани са Facebook, Twitter, YouTube, Viber, WhatsApp. Няма достъп до много сайтове. В единствения супермаркет на територията на туристическата зона „Аваза“ хладилните витрини са пълни с яйца, търкалят се и няколко палки малотраен колбас. Рафтовете много напомнят българските по време на „Лукановата зима“. Наши бизнесмени, които от няколко години имат договори с фирми в Туркменистан, обясняват, че магазините из страната са още по-празни. Джемиле от външно министерство, която отговаря за българската група журналисти, обяснява,че обикаля из целия свят, но най-много й харесва в Туркменистан. Никога не би си и помислила за живот във Виена, защото там имало много цигани. А в Туркменистан нацията била чиста… Джемиле има своя причина да харесва живота в страната си. А хората от Туркменистан, които не са излизали не само извън страната, но и извън своите села и градове, те просто са щастливи, защото не знаят колко са нещастни.", "date": "2019.08.14", "title": " Щастливите туркменистанци\t"}
{"url": "https://trud.bg/%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%b2%d0%be%d0%b1%d0%be%d0%b4%d0%b0%d1%82%d0%b0-%d0%bd%d0%b0-%d1%81%d0%bb%d0%be%d0%b2%d0%be%d1%82%d0%be/", "text": "В началото на юли Националното събрание на Франция прие проектозакон, предназначен да ограничи речта на омразата онлайн. Законопроектът дава на платформите за социални медии 24 часа, за да премахнат „омразното съдържание“ или рискуват глоби до 4% от глобалните им приходи. Законопроектът отиде във френския Сенат и може да стане закон след лятната почивка на парламента. Ако това стане, Франция ще бъде втората държава в Европа след Германия, която ще приеме закон, който прави социалната медийна компания директно да цензурира своите потребители от името на държавата. Знаейки, че обикновена публикация във Facebook може да ви свърши пред съдия в съда, е много вероятно да поставите решаващ амортисьор върху желанието на всеки да говори свободно. Ако споразумението на Facebook с Франция бъде възпроизведено от други европейски страни, всичко, което е останало от свободата на словото в Европа, особено в интернет, вероятно ще изсъхне бързо. Докато Facebook с нетърпение твърди, че се бори с речта на омразата онлайн, включително твърди, че е премахнал милиони парчета терористично съдържание от своята платформа, според неотдавнашен доклад на Daily Beast, 105 публикации на някои от най-известните терористи на „Ал Каида“, все още не са премахнати нито от Facebook, нито от YouTube. Езикът на омразата, е всяко нещо, което може дори да не е обидно, но от което някой може да се почувства засегнат. В същото време никой не отговаря на въпроса кога за Facebook и YouTube ще бъде премахването на материали с участието на терориста Анвар ал Авлаки, който с призивите си е вдъхновил терористи да убиват хора? През май Франция призова за засилен държавен надзор над Facebook. Сега социалната мрежа се съгласи да предаде на френските съдии идентификационните данни на френски потребители, заподозрени в реч на омраза в своята платформа. Сега „речта на омразата“ – речта, която не се придържа към официалната политическа коректност, е удобно етикетирана – изглежда е сравнима с тероризма, с физическото насилие, с престъпността като цяло. Много е вероятно други държави да искат да имат подобно споразумение с Facebook; също изглежда вероятно Facebook да се съобрази с този натиск. Още през месец май Франция изработи проектозакон, който ще дава право на нов „независим регулатор“ да глобява технологични компании с до 4% от световните си приходи, ако не направят достатъчно, за да премахнат „омразното съдържание“ от мрежата си. Изпълнителният директор на Facebook Марк Цукербърг коментира това по следния начин: „Надявам се, че то [френското предложение] може да се превърне в модел, който може да се използва в целия ЕС“. Франция е първата и засега единствена държава, сключила такова споразумение с Facebook. Тази договорка намирисва на фактически край на свободното слово във Фейсбук за френските граждани. Френските власти вече са в процес на представяне на изключително публичен пример за това какво може да се случи с тези, които използват свободата на словото в интернет. Марин Льо Пен наскоро бе изправена пред съда и е заплашена от присъда до три години затвор и глоба в размер на 75 хил. евро за разпространение на „послания, които подбуждат към тероризъм или порнография или сериозно вредят на човешко достойнство“. През 2015 г. тя е туитвала изображения на зверства, извършени от „Ислямска държава“ в Сирия и Ирак, за да покаже какви зверства творят радикалните ислямисти в Близкия изток. Ако споразумението на Facebook с Франция бъде възпроизведено от други европейски страни, то всичко, което е останало от свободата на словото в Европа, особено в интернет, вероятно ще изсъхне бързо. Това, че Facebook творчески и много избирателно прилага собствените си правила, не е нищо ново. Както бе коментирано преди време от Gatestone Institute, Ахмед Кадан в Швеция публично събира средства за „Ислямска държава“ в продължение на две години. Facebook изтрива публикациите, едва след като шведската служба за сигурност (Sapo) се обърна към Facebook. През ноември 2017 г. Ахмад беше осъден на шест месеца затвор за използване на Facebook за събиране на пари за финансиране на покупки на оръжие за терористичните групи „Ислямска държава“ и „Джабхат ан-Нусра“ и за публикуване на послания, призоваващи за „сериозни актове на насилие, насочени основно или несъразмерно към граждански лица с намерението да се създаде терор сред обществеността. “ През септември 2018 г. канадските медии разкриха, че лидерът на терористите в Торонто, Закария Амара, докато излежава доживотна присъда за заговор за бомбени атаки с камиони в центъра на Торонто, публикува на собствения си профил във Facebook снимки от затвора и бележки за това, което го е накарало да стане терорист. Едва след като канадските медии се свързват с Facebook, за да попитат за акаунта, Facebook изтрива акаунта на Amara, „за нарушаване на стандартите ни в общността“.   Германците се автоцензурират Съвсем наскоро излезе проучване, направено в Германия, което показва, че две трети от германците са „много внимателни“ за това, кои теми обсъждат публично и най-вече какво и кого критикуват. Ислямът и мигрантите са най-чувствителните теми и германците инстинктивно ги избягват в коментарите си по социалните мрежи. Знаейки, че една единствена публикация във Facebook, независимо колко безобидна ви изглежда, може да свърши на скамейката в наказателния съд, е много вероятно да поставите предпазна стена пред желанието да говорите свободно това, което мислите.   *Авторката е адвокат и политически анализатор и старши сътрудник в Института Гейтстоун.", "date": "2019.08.14", "title": " Убийството на свободата на словото\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2%d1%8a%d0%b2-%d0%b2%d1%80%d0%b0%d1%86%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%81%d0%b2%d0%b0%d1%82%d0%b1%d0%b0/", "text": "Полицията във Враца извършват проверка по случай на хулиганска проява. Със заповед на директора на ОДМВР-Враца ст. комисар Янко Янколов е разпоредена незабавна проверка по случай от 10 август /събота/ в областния град, за който не е подаден сигнал в полицията, но от публикувано видео е видно, че на пл. „Софроний Врачански“, мъж с пистолет в ръка произвежда няколко изстрела във въздуха, като около него има и други граждани с автомобили, част от сватбена церемония. В хода на започнатата проверка вече е установена самоличността на извършителя, който предстои да бъде разпитан за изясняване на всички факти и обстоятелства. Случаят е докладван в районната прокуратура.", "date": "2019.08.14", "title": " Полицията във Враца разследва сватбар, стрелял с пистолет"}
{"url": "https://trud.bg/15-%d0%b2%d0%be%d0%b5%d0%bd%d0%bd%d0%b8-%d0%b2%d0%be%d0%b4%d0%be%d0%bb%d0%b0%d0%b7%d0%b8-%d0%b8%d0%b7%d0%b4%d0%b8%d1%80%d0%b2%d0%b0%d1%85%d0%b0-%d0%b4%d0%b5%d1%82%d0%b5%d1%82%d0%be-%d0%b8%d0%b7%d1%87/", "text": "Екип от водолази и специалисти от състава на формированията  на Флотилия бойни и спомагателни кораби – Военноморски сили (ВМС), дислоцирани в Пункт за базиране Варна, се включи днес, 14 август, в търсенето на детето, което изчезна във водите на Черно море в района на централния плаж на Варна вчера, съобщиха от МО. Акцията продължи от 7.30 ч. до 11.30 ч. Обследван бе районът на централния плаж в дълбочина до 50 метра от бреговата черта. След намиране на тялото, двама военни водолази го изваждат на брега, съвместно със спасител. За съжаление детето е било вече мъртво. Екипът бе в състав: 16 военнослужещи, от които 15 водолази от аварийно-спасителния отряд и Центъра за подготовка на водолази и бордни спасители, 1 водолазен лекар от състава на военното формирование 28 580 – Варна и цивилен служител психолог. Участието в спасителната акция е по искане от областния управител на Варна.", "date": "2019.08.14", "title": " 15 военни водолази издирваха детето, изчезнало в морето край Варна"}
{"url": "https://trud.bg/%d0%bc%d1%8a%d0%b6-%d1%81%d0%b5-%d0%b5-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d1%81%d0%b8-%d0%bf%d1%80%d0%b5%d1%80%d0%b5%d0%b6%d0%b5-%d0%b3%d1%8a%d1%80%d0%bb%d0%be%d1%82%d0%be-%d0%bf%d1%80/", "text": "Истински екшън се разиграл в Морската градина на Бургас, след като мъж се опитал да си пререже гърлото. 31-годишният мъж от Казанлък е настанен в отделение «Реанимация» на УМБАЛ – Бургас, с опасност за живота. До ресторант «Воденицата», той се самонаранил със счупена бутилка в областта на гърлото. Мъжът е локализиран от полицейските служители след подаден около 08.35 ч. сигнал от млада жена, която разхождала в Морската градина двугодишното си дете за това, че безпричинно е замеряна от непознат мъж с буци пръст и подръчни средства. Жената дала описание на непознатия, който минути по-късно е установен от полицейски автопатрул и забелязвайки служителите на реда, бръкнал в раницата си, извадил стъклена бутилка, счупил я и с остатъка от стъклото се наранил в областта на гърлото. До пристигане на екипа на «Спешния център» полицейските служители оказали първа долекарска помощ, като се опитали да спрат обилната кръвозагуба, настъпила вследствие на самонараняването. 31-годишния мъж от Казанлък е откаран в УМБАЛ – Бургас и настанен за лечение. Разпитани са свидетели – очевидци на инцидента. Иззети са видеозаписи от разположени в близост до местопроизшествието камери. По случая е образувано досъдебно производство.", "date": "2019.08.14", "title": " Мъж хвърля буци пръст по жена, после си реже гърлото с бутилка"}
{"url": "https://trud.bg/%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d0%b5-%d0%bd%d0%b0%d0%b7%d0%bd%d0%b0%d1%87%d0%b8%d0%bb-%d0%b1%d0%b8%d0%b2%d1%88%d0%b8%d1%8f-%d1%88%d0%b5%d1%84-%d0%bd%d0%b0-%d0%ba%d0%bf%d0%ba/", "text": "С решение от 9 август Министерският съвет е назначил бившия шеф на КПКОНПИ Пламен Георгиев Димитров за генерален консул на България във Валенсия, Кралство Испания, с консулски окръг, обхващащ автономните области Валенсия, Мурсия, Кастиля ла Манча и Балеарските острови. Георгиев поема поста от дипломата Цветелин Цолов, който беше назначен през октомври 2016 г. Пламен Георгиев подаде оставка като председател на КПКОНПИ на 31 юли, която беше приета от Народното събрание на същия ден. На 5 август ВСС го възстанови като прокурор в спецпрокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Кабинетът е назначил бившия шеф на КПКОНПИ Пламен Георгиев за генерален консул във Валенсия"}
{"url": "https://trud.bg/%d0%b7%d0%b0%d0%b5%d0%b2-%d0%be%d0%b1%d1%8f%d0%b2%d0%b8-%d1%87%d0%b5-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%b4%d0%b0%d0%b2%d0%b0-%d0%be%d1%81%d1%82%d0%b0%d0%b2%d0%ba%d0%b0/", "text": "Премиерът на Северна Македония Зоран Заев заяви, че не обмисля да подаде оставка или да свика предсрочни парламентарни избори, както поиска опозицията след аферата „Рекет“, предадоха македонските медии, цитирани от БТА. „Не възнамерявам да мисля нито за оставка, нито за предсрочни парламентарни избори, защото начело на това правителство стои човек, който е съобщил за случая „Рекет“, заяви снощи Заев, цитиран от сайта Плусинфо. Той добави, че в Северна Македония ще има редовни парламентарни избори. Преди две седмици прокурорката Вилма Русковска потвърди, че премиерът Заев е съобщил за обвинените по случая „Рекет“ за изнудване на бизнесмена Йордан Камчев в замяна за освобождаването му от арест. След публикуването на разговорите във връзка с „Рекет“ в италианския вестник „Ла Верита“, в които се чува и гласът на ръководителката на специалната прокуратура Катица Янева, от опозиционната ВМРО-ДПМНЕ заявиха, че правителството на Заев е нарушило правната система в Северна Македония и е време за избори и смяна на властта. Журналистът от „Ла Верита“ Ларис Гайсер, който публикува разговорите по случая „Рекет“, вчера също заяви по радио Каподистри, че политическата кариера на Зоран Заев, който според него е замесен в аферата, е приключила и международната общност е загубила доверието си в него. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Заев обяви, че няма да подава оставка"}
{"url": "https://trud.bg/%d0%b5%d0%b7%d0%b5-%d0%bf%d1%8a%d1%82%d1%83%d0%b2%d0%b0-%d0%b7%d0%b0-%d1%81%d1%82%d1%80%d0%b0%d1%81%d0%b1%d1%83%d1%80%d0%b3-%d0%b2-%d0%b4%d0%b5%d0%bd%d1%8f-%d0%bd%d0%b0-%d0%bc%d0%b0/", "text": "Циркът с визата на Сивън Езе от „Локомотив“ (Пловдив) е пълен. Защитникът все пак получи разрешение да пътува за Франция за реванша със „Страсбург“ от третия предварителен кръг на Лига Европа, но това трябва да стане в деня на мача. Причината е, че играчът получи еднодневна виза. Така нигериецът в крайна сметка заминава в четвъртък, след като във вторник френското посолство отказа да даде печат на титуляра на „смърфовете“. В сряда пък носителят на купата на България отпътува без него.  „„Стивън Езе няма да липсва, ще се включи утре (б.а днес), но Йосип Томашевич ще липсва много”, уточни наставникът Бруно Акрапович на летище „София“. Хърватинът получи червен картон при загубата с 0:1 на „Лаута“ и сега трябва да изтърпи наказание.  „Големи са ми очакванията – допълни треньорът на „смърфовете“. – Последният мач играхме много добре срещу „Арда“ (5:2) и очаквам от момчетата да сторят същото сега. Ще направим всичко възможно да продължим напред. Шансовете са като на миналия мач, когато показахме, че и с 10 човека можем да бъдем равностоен отбор на французите. На хартия може да са фаворит, но ние не признаваме това на терена. Анализирали сме слабостите на „Страсбург“. Имат такива. Този отбор още не е във форма.“  Христо Крушарски, собственикът на „Локомотив“, също заминава утре за „Страсбург“, за да надъха тима преди важната среща.", "date": "2019.08.14", "title": " Езе пътува за „Страсбург“ в деня на мача"}
{"url": "https://trud.bg/%d0%ba%d0%b0%d1%80%d0%b0-%d0%b4%d0%b5%d0%bb%d0%b5%d0%b2%d0%b8%d0%bd-%d0%bf%d0%be%d0%b7%d0%b8%d1%80%d0%b0-%d1%87%d0%b8%d1%81%d1%82%d0%be-%d0%b3%d0%be%d0%bb%d0%b0-%d0%b7%d0%b0-%d0%ba%d0%be%d1%80%d0%b8/", "text": "Моделът Кара Делевин свали всички дрехи (и задръжки), позирайки чисто гола за корицата на Marie Claire. 26-годишната блондинка, станала популярна в модния свят с изразителните си вежди, се излежава върху зелен кожен диван, в същия нюанс като очите й. Освен че не се притеснява да се снима без никакви дрехи, Кара говори открито и за бисексуалността си. Моделът твърди, че се чувста толкова като жена, колкото и мъж, и като цяло идеята за дефиниран пол и ориентация не й допада. В началото на седмицата Кара и половинката й актрисата Ашли Бенсън   на тайна церемония.", "date": "2019.08.14", "title": " Кара Делевин позира чисто гола за корица на списание (СНИМКA)"}
{"url": "https://trud.bg/%d0%bf%d0%be%d0%b4%d0%b3%d0%be%d1%82%d0%b2%d1%8f%d1%82-%d1%86%d0%b2%d0%b5%d1%82%d0%bd%d0%b0-%d0%b7%d0%b0%d1%80%d1%8f-%d0%be%d1%82-%d0%bc%d0%be%d1%80%d0%b5%d1%82%d0%be-%d0%b7%d0%b0-%d0%bf%d1%80%d0%b0/", "text": "За първи път многоцветната заря по случай празника на Варна – Свето Успение Богородично, ще бъде изстрелвана от морето. За целта във водите са монтирани 3 понтона – на 120 м. от брега. Успоредно с това пироефекти ще има и от кея на военноморската база. Най-доброто място за гледане на зарята ще бъде зоната край Морската гара, където в 20 ч. ще започне празничният концерт. В ролята на водещи ще влязат Дамян Попов и Мария Накова – Миа. Миксът от изпълнители включва хип-хоп формацията Connection Crew, победителят от „Гласът на България” Атанас Кателиев и финалистите Кирил Хаджиев – Тино и Христиан Ненов, Славин Славчев и група „Julian’s Laughter”, Ицо Хазарта, 4Magic, Ева Пармакова, италианският DJ Fabrizio Parisi и TITA. Кулминацията на вечерта ще бъде участието на гръцката звезда Claydee. Празникът на Варна ще започне утре в  9 ч., с тържествената архиерейска Света литургия в Катедралния храм „Успение Богородично“. В 10.30 ч. ще бъде тържествено издигнат флагът на града, след което ще тръгне литийно шествие с чудотворната икона на Света Богородица. За децата на сцена „Раковина“ от 10 ч. е предвиден интерактивният спектакъл „Балон като Слон!“, с участието на Коле Китанов. На същото място в 11 ч. ще бъде открито специално ателие за изработване на кукли, с водещ Мария Банова. От 15 ч. до 19 ч. до Аквариума ще има образователни игри за водния свят, организирани от световната природозащитна организация WWF. От 18.30 ч. Богдан Томов ще пее за децата на сцена Раковина в Морската градина. По традиция в 20 ч. в Летния театър ще започне церемонията по връчване на почетни звания и отличия. За настроението на зрителите ще се погрижат ансамбъл „Варна“, камерният ансамбъл „Св. Йоан Кукузел – Ангелогласния“, квартет „Светоглас“, Донко Марков и група „Вакали“. В 20.30 ч. на пл. „Независимост“  е началото на традиционния концерт със солисти и оркестър на Държавната опера – Варна, с диригент Кръстин Настев. Събитията са организирани от Община Варна, със съдействието на Военноморските сили и Варненската и Великопреславска митрополия.", "date": "2019.08.14", "title": " Подготвят цветна заря от морето за празника на Варна"}
{"url": "https://trud.bg/%d0%b4%d0%b8%d0%bd%d0%ba%d0%be-%d0%b4%d0%b8%d0%bd%d0%b5%d0%b2-%d1%89%d0%b5-%d1%81%d1%82%d0%b0%d0%b2%d0%b0-%d1%82%d0%b0%d1%82%d0%ba%d0%be-%d0%b7%d0%b0-7-%d0%bc%d0%b8-%d0%bf%d1%8a%d1%82/", "text": "По-големият от братята Диневи – Динко, скоро ще стане татко за седми път. Един от властелините на курорта Свети Влас очаква пореден наследник от 29-годишната бургазлийка Даниела Неделчева, участвала в конкурса „Мис България“ през 2013 г. Доста по-младата от милионера хубавица била влязла под кожата на Динев-старши и дори се хвалела пред приятелки, че едва ли ще остане само с едно дете. До този момент Динко Динев има шест деца от четири партньорки, но само една от тях успя да го обвърже с брак. Това е несебърлийката Нели, която е майка на големите му деца, сред които синът им Митко.", "date": "2019.08.14", "title": " Динко Динев ще става татко за 7-ми път"}
{"url": "https://trud.bg/%d0%bd%d0%b0%d0%b4-1200-%d1%81%d0%b5-%d0%b7%d0%b0%d1%81%d0%b5%d0%bb%d0%b8%d1%85%d0%b0-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "1203-ма души от цялата страна са се заселили да живеят в Шуменско през миналата година. Броят им се увеличава, през 2017-та предпочелите региона с две първи столици са били 1133-ма, отчитат от местната статистика. Сред предпочелите Шуменско има хора от морската столица Варна – 25,5% от всички нови шуменци, а 14,6% са дошли от София. Общият брой на изселените пък, които са напуснали област Шумен, е 1 515 души. От тях 516 са избрали най-близкия голям град Варна (били са 559 през 2017 г.). Сред всички от област Шумен, сменили своето местоживеене, с най-голям относителен дял са младите хора от 20 до 29 години (21.6%), следвани от лицата от 30 до 39 години (16.3%). През 2018 г. сред 10-те общини на област Шумен, положителен механичен прираст (вътрешна миграция), при който броят на заселените надвишава броя на изселените, е регистриран в 8 от общините, а в две е отрицателен. За община Шумен механичният прираст е 105 души. Населените места в областта остават 151, като преобладаващата част от тях (91) са с положителен механичен прираст. В 47 населени места механичният прираст е отрицателен, а в 13 – броят на заселените и изселените съвпада. В Шумен броят на заселените е 1 518 души, а броят на изселените – 1 462.  От чужбина в Шумен са се завърнали 1 672 души (1 417 през 2017 г.). През 2018 г. в страната 29 559 лица са променили своето обичайно местоживеене от чужбина в България. Най-висок е делът на имигрантите от Турция (29.9%), Руската федерация (11%) и Германия (7.2%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Над 1200 се заселиха в Шуменско"}
{"url": "https://trud.bg/7000-%d0%bf%d0%b0%d1%80%d1%84%d1%8e%d0%bc%d0%b0-%d0%bc%d0%b5%d0%bd%d1%82%d0%b5-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%bd/", "text": "Близо 7000 парфюма и тоалетни води със съмнения, че са произведени в нарушение на права върху интелектуалната собственост задържаха митническите служители от Териториална дирекция Южна Морска и Главна дирекция „Митническо разузнаване и разследване“. Стоката е открита на 10 август при проверка на автобус, с турска регистрация, пътуващ по редовната линия Истанбул –Букурещ, съобщиха от пресцентъра на митниците. Пред митническите служители един от пътниците декларирал, че е закупил ароматите от пазара в Истанбул, но не знаел, че са имитация на световноизвестни марки. Открити са 6900 парфюма и тоалетни води с логото на 15 различни световни марки, като по-голяма част на „Hugo Boss“, „Creed“, „Carolina Herrera“, „Versace“, „Chanel“, „Armani“, „Paco Rabanne“. За случая ще бъдат информирани правопритежателите на търговските марки. Във връзка със защитата на права върху интелектуалната собственост, в изпълнение на Регламент 608/2013 г. на ЕС и Закона за марките и географските означения, от началото на годината до момента, митническите служители на МП Капитан Андреево са задържали при 266 случая близо 150 000 артикула. Най-често задържаните стоки са облекла, парфюми и козметика, обувки, маратонки и чанти", "date": "2019.08.14", "title": " 7000 парфюма менте задържаха митничари на Капитан Андреево"}
{"url": "https://trud.bg/%d1%84%d0%b5%d1%81%d1%82%d0%b8%d0%b2%d0%b0%d0%bb-%d1%82%d0%b0%d1%80%d0%b0-%d1%80%d0%b0-%d0%b1%d1%83%d0%bc%d0%b1%d0%b8%d1%8f-%d1%81-%d0%bf%d1%80%d0%b8%d0%b7-%d0%b4%d0%b8/", "text": "Благоевградският Международен театрален фестивал „Тара-ра-бумбия“ получи голямо и заслужено признание на VII-ата Наионална конференция „Достъп на младите хора до култура: Ролята на фестивалите по изкуства” във Варна. Събитието се проведе на 11 август, на което Българската асоциация на работодателите в областта на културата (БАРОК) и Граждански институт връчиха годишните награди „ПроКултура“ за принос към разширяването на достъпа на младите хора до култура, съобщиха от общината. Международният театрален фестивал „Тара-ра-бумбия” завладя Благоевград през 2019 г. за седма поредна година. Изключително силни спектакли, известни режисьори и актьори радваха любителите на Мелпомена в тазгодишното издание. Театралният маратон, който дава сцена за изява на млади и талантливи деца и младежи, продължи 11 дни. Публиката се наслади на 22 постановки. Фестивалът премина под знака на 100-годишния юбилей на Драматичен театър „Никола Вапцаров”. Във форума във Варна участваха над 60 представители на държавни органи, общини, държавни и общински културни институти, граждански и културни организации, училища и детски градини, където обсъдиха предизвикателствата пред фестивалите по изкуства за разширяването на достъпа на младите хора до култура. Целта на Националната кампания за достъп на младите хора до култура е  стимулиране на социалното приобщаване, равенството и активното участие на младите хора в културните процеси, насърчаване на творческо поколение и достъп на младите хора до култура и утвърждаване на социалната мисия на българската култура.", "date": "2019.08.14", "title": " Фестивал „Тара-ра-бумбия“ с приз „Диплома за отличие“ на годишните награди ПРОКУЛТУРА 2019"}
{"url": "https://trud.bg/%d0%b0%d1%80%d1%82-%d0%bb%d0%be%d0%ba%d0%be%d0%bc%d0%be%d1%82%d0%b8%d0%b2%d1%8a%d1%82-%d0%bf%d1%80%d0%b8%d1%81%d1%82%d0%b8%d0%b3%d0%b0-%d0%b7%d0%b0-%d0%bf%d1%80%d0%b0%d0%b7%d0%bd%d0%b8%d0%ba%d0%b0/", "text": "На празника на морската столица на 15 август между 09.30 ч. и 10.30 ч. уникалният арт локомотив ще бъде композиран на гара Варна за посетители и любители на железопътния транспорт. За първи път от Централна гара потегля изрисуваният локомотив, като проектът на „Холдинг БДЖ“ЕАД е с послание към графити артистите, че контролираното рисуване може да има красив краен резултат, съобщават от пресцентъра на компанията. Своеобразното произведение на изкуството се реализира от небезизвестния стрийт арт художник Станислав Трифонов – Nasimo и е част от маркетинговата стратегия на дружеството за отдаване на площи с рекламна цел. Художествената трансформация на локомотива е единствена по рода си, като в изображенията е направена препратка към няколко основни национални символа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Арт локомотивът пристига за празника на Варна"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%b8%d1%81%d0%ba%d0%b0-%d0%b5%d0%b2%d1%80%d0%be%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5-%d0%b7%d0%b0-%d0%bc/", "text": "„На 9 август формулярът за кандидатстване за финансиране на проекта автомагистрала „Струма“, лот 3.2, е подаден за одобрение към Европейската комисия“, съобщиха официално за „Труд“ от Агенция „Пътна инфрастуктура“. Подаването на апликационната форма за изграждането на източния вариант е станало няколко дни, след като на правителственото заседание на 7 август кабинетът пое ангажимент да осигури до 741 милиона лева за строежа на последния участък от аутобана. Причината за това решение е минималният риск страната ни да изпусне сроковете за завършването на магистралата, която е част от Панневропейски коридор номер 4, свързващ Германия и Гърция. Когато Европейската комисия одобри отпускането на средствата от кохезионните фондове, този ангажимент на правителството ще отпадне. Източният вариант е одобрен през 2017 година. Според проекта магистралата в посока Гърция ще минава през Кресненското дефиле, като сегашният път ще бъде ремонтиран и разширен. Към София ще се пътува през Кресненското плато. По този начин трафикът през пролома ще падне с поне с 50%, като се очаква и катастрофите да намалеят драстично. В момента пътят през Кресненското дефиле е сред най-смъртоносните в България.", "date": "2019.08.14", "title": " България поиска еврофинансиране за магистрала „Струма“ през Кресненското дефиле"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d1%87%d0%b0%d0%ba%d0%b0-%d0%b4%d0%b5%d0%bd%d1%8f-%d0%bd%d0%b0-%d0%b0%d0%bb%d0%b8-%d1%81%d0%be%d1%83/", "text": "ЗАПОРОЖИЕ – Али Соу е длъжник на ЦСКА през този сезон. През миналата кампания нападателят беше суперзвездата и голмайстор на „червените“, а през този има само един гол – от дузпа срещу „Етър“ в първия кръг. „Време е да вкарам гола и той да е решителният“, надъхваше се Соу по време на пътуването за мача със „Зоря“ в Запорожие, което продължи час и половина. Нападателят имаше безценно значение при отстраняването на „Осиек“ в миналия кръг. Соу вкара решителната пета дузпа, с която двубоят Хърватия приключи в полза на ЦСКА. „Отиваме да победим „Зоря“ и шансовете ни са напълно реални – каза младият Иван Турицов, който отново си възвърна титулярния пост на десен бек. – Разчитаме на колектив и добра игра. Мисля, че ще успеем да го покажем. Няма да е чудно да спечелим мача, а напротив.“ Треньорът Люпко Петрович вероятно ще заложи на състава, който завърши 0:0 срещу „Лудогорец“ в неделя. Логично в групата не са отлъчените Николай Бодуров и Рубен Пинто, които едва ли някога повече ще играят за ЦСКА. На самолета се качи Божидар Чорбаджийски – бившият капитан няма шанс да е на терена и му се търси отбор. Но за разлика от Бодуров и Пинто не се е замесвал в скандали.", "date": "2019.08.14", "title": " „Армията“ чака  деня на Али Соу"}
{"url": "https://trud.bg/%d1%86%d1%81%d0%ba%d0%b0-%d1%81%d0%b8-%d0%b2%d0%be%d0%b4%d0%b8-%d0%bf%d0%be%d0%bb%d0%b8%d1%86%d0%b8%d1%8f-%d0%bf%d0%bb%d0%b0%d1%88%d0%b0%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5/", "text": "ЗАПОРОЖИЕ – ЦСКА тръгна с българска полиция за Украйна. „Червените“ гостуват на „Зоря“ на неутралния терен в Запорожие в мач от Лига Европа, защото в Луганск се водят военни действия. На малкото летище в украинския гранд се оказа, че ЦСКА води двама български цивилни полицаи. С влизането по автобусите започнаха да валят предупреждения: „Не излизайте от хотела“, „Не носете футболни артикули“, „Не говорете на български!“, „Не ходете на местни ресторанти!“ „Не говорете на руски!“ За първи път при гостуване на ЦСКА има толкова крути мерки за сигурност. Украинската полиция предупредила в София, че има антибългарски настроения, а причина за подобно нещо реално няма. В самолета на „червените“ имаше петдесетина запалянковци. Още поне толкова се очакват да пристигнат от Истанбул, след като гледаха мача за суперкупата на Европа между „Ливърпул“ и „Челси“. Преди две седмици в Запорожие е имало проблеми между запалянковци на местния „Металург“ и „Будучвност“ от Черна гора. Това е изправило крак местните власти. Цивилните български полицаи предупредиха, че се работи в тясно сътрудничество с нашето посолство. Според органите на реда имало информация, че се очаквали между 150 и 200 екстремисти, чиято цел е да влязат във физически конфликт с българските гости на Запорожие. Делегатът на УЕФА също е предупреден за ситуацията. Ситуацията е странна предвид, че Украйна редовно приема големи събития. Само два дни по-рано „Динамо“ (Киев) прие „Брюж“ в квалификация за Шампионската лига. А миналата година в столицата беше финалът на Шампионската лига между „Реал“ (Мадрид) и „Ливъррул“. През 2012-а съвместно с Полша страната прие и Евро 2012. В нито един от тези случаи проблеми с местни фенове не е имало. Петимата славни ветерани Димитър Пенев, Димитър Якимов, Пламен Марков, Георги Велинов и Петър Жеков за пореден път бяха част от делегацията на ЦСКА. С тях беше и бригаден генерал Явор Матеев, който е запален привърженик на „червените“.", "date": "2019.08.14", "title": " ЦСКА си води полиция, плашат българите с бой"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-boeing-777-300-%d0%b8%d0%b7%d0%b3%d1%83%d0%b1%d0%b8-%d1%87%d0%b0%d1%81%d1%82-%d0%be%d1%82-%d0%ba%d1%80%d0%b8%d0%bb%d0%be%d1%82%d0%be-%d1%81%d0%b8-%d0%bf/", "text": "Китайски пътнически самолет принудително се върна на летище Кенеди в Ню Йорк, след като част от крилото му се откъсна, предаде БГНЕС. Машината Boeing 777-300 на авиокомпания China Eastern превозвала 300 души от Ню Йорк до Шанхай. При излитане част от крилото на самолета се откъснало и паднало на земята. Пилотите кръжали 2,5 часа над океана в близост до Ню Йорк, за да се освободят от гориво и да направят кацането по-безопасно. Накрая самолетът се приземил успешно обратно на същото летище. При оглед било отбелязано, че липсва метална пластина от механизъм, който намалява подемната сила на крилото и увеличава съпротивлението на въздуха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Самолет „Boeing 777-300“ изгуби част от крилото си при излитане в Ню Йорк, върна се на летището (СНИМКА)"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bf%d0%be%d0%bb%d0%be%d0%b2%d0%b8%d0%bd-%d1%82%d0%be%d0%bd-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d1%82%d0%b2%d1%8a%d1%80%d0%b4/", "text": "Половин тон твърд алкохол без платен акциз заловиха служители на Гранично полицейско управление-Варна при специализирана акция в сряда. Нелегалните питиета били открити в микробус с логото на Винпром Първенец, собственост на фирма „Джиро Трейд“, който бил  спрян за проверка в местността Харамията на пътя Варна-Бургас, съобщи комисар Диян Иванов, началник на управлението. Бусът бил пълен със 150 тетрапак опаковки от 5 литра и 3 литра с етикети на различни видове вина. Оказало се обаче, че са пълни с ракия, уиски, водка и мента. Отделно били натоварени и съвсем редовни стъклени бутилки със същите високоградусови питиета. „Тепърва ще се установява дали те са били мостри за пласмент на нелегалния алкохол и дали стоката идва от винпрома в Първенец“, обясни Владислава Панайотова, и.д. районен прокурор на Варна, която пое разследването на случая. По документи партидата била предназначена за варненска фирма. До късно следобед разследващите проверяваха дали тя е реално съществуваща и точен ли е посоченият в документите адрес. Задържани са шофьорът на микробуса Добромир Н. – служител на винпрома, синът му и още един пътник – Костадин К. И тримата са от Първенец. След разпитите им ще стане ясно дали арестът им ще бъде удължен с прокурорско разпореждане до 72 ч и дали ще им бъдат повдигнати обвинения по досъдебното производство. Засега то се води за държане на акцизни стоки без бандерол, за което законът предвижда лишаване от свобода от 1 до 6 г., уточни прокурор Панайотова.", "date": "2019.08.14", "title": " Заловиха половин тон нелегален твърд алкохол в кутии за вино"}
{"url": "https://trud.bg/%d0%bc%d0%b0%d1%87-%d0%b2%d0%b8%d1%82%d0%be%d1%88%d0%b0-%d0%bb%d0%b5%d0%b2%d1%81%d0%ba%d0%b8-%d1%89%d0%b5-%d0%b8%d0%bc%d0%b0-%d0%be%d1%81%d1%82%d0%b0%d0%b2%d0%b0-%d0%bd%d0%b0-%d0%bd%d0%b0/", "text": "Двубоят от 6-ия кръг на efbet Лига между Витоша(Бистрица) и Левски ще се играе на стадион Васил Левски, научи . Както е известно, ръководството на  бистришките тигри обяви, че не иска да играе на националния стадион, тъй като разходите са много по-големи от приходите. Бистричани дори заявиха, че са готови БФС да ги изхвърли от първенството, ако мачът не се играе на техния стадион.  По-рано днес обаче БФС и шефовете на Витоша са стигнали до договорка. Компромисният вариант е следният:  Мачът тази събота да се играе на Васил Левски, но следващите домакинства на тимовете Левски и  ЦСКА вече ще се играят в Бистрица, научи  Срещата е в събота от 20:30 часа. ", "date": "2019.08.14", "title": " Мач „Витоша“ – „Левски“ ще има, остава на националния стадион"}
{"url": "https://trud.bg/%d0%bc%d0%be%d1%82%d0%be%d1%80%d0%b8%d1%81%d1%82-%d0%b5-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%bf%d0%b0%d0%b4%d0%b0%d0%bd%d0%b5-%d0%b2-%d0%ba%d0%b0%d0%bd%d0%b0/", "text": "Моторист е в болница след падане в канавка. На 13 август, около 18:45 часа в близост до квартал „Радецки“ е настъпило пътнотранспортно произшествие с 36-годишен моторист от Велико Търново, движещ се в посока Габрово. На мястото на инцидента, екип на пътна полиция е установил, че водачът е загубил контрол над мотоциклета, напуснал е платното за движение и се е ударил в крайпътна канавка. В следствие на падането е с открита фрактура на подбедрицата. Откаран е за лечение в областната болница, без опасност за живота. Извършената проверка за употреба на алкохол с техническо средство е отрицателна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Моторист е в болница след падане в канавка\t"}
{"url": "https://trud.bg/%d1%81%d0%bb%d0%b5%d0%b4-20-%d0%b0%d0%ba%d1%82%d0%b0-%d0%b8-15-%d1%84%d0%b8%d1%88%d0%b0-%d0%bf%d0%b8%d1%8f%d0%bd-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%bf%d0%be%d0%b4%d0%ba%d1%83%d0%bf/", "text": "Пияният, който опита да даде подкуп от 100 лв. на катаджии на територията на община Попово, се оказа пътен рецидивист с 20 акта и 15 фиша. Това стана известно, след като срещу 33-годишния Ерхан Р. е внесен обвинителен акт от Окръжна прокуратура в Търговище за опита за подкуп и шофиране  с 1,25 промила алкохол. От пресцентъра на Апелативна прокуратура във Варна припомнят, че водачът е спрян за проверка на 6 август между селата Зараево и Садина и е установено, че кара в нетрезво състояние. Тогава системата показала, че му била отнета и книжката. За да избегне още санкции, той оставил в полицейската кола 50 лв. и заявил, че работата била оправена. Проверяващият го предупредил да си вземе банкнотата, защото ще го арестуват, което на нарушителя вероятно му прозвучало достатъчно ясно и той оставил още 50 лв. Това вече минало границите и полицаите го арестували. От Апелативна прокуратура уточняват, че нарушителят имал преди това глоба от 2000 лева и е бил лишаван от право да управлява МПС за срок от 2 години за всеки отказ от негова страна да бъде тестван за алкохол, както и за непредставяне на документ за правоспособност за управление на  МПС. Отнемането на книжката сега още не било влязло в сила, уточниха още магистратите и затова не е подведен под отговорност и за това провинение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " След 20 акта и 15 фиша, пиян опитал да подкупи катаджии"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d0%b1%d0%bb%d1%8a%d1%81%d0%bd%d0%b0-2-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Дете пострада леко след пътно произшествие вчера в Пловдив, съобщават от полицията. По първоначални данни около 17.40 часа, на ул. „Крайна“ внезапно изскочило на пътното платно 2-годишно момченце било блъснато от товарен автомобил „Пежо“ с 54-годишен водач. След преглед в болница детето е освободено за домашно лечение с натъртвания по тялото. Алкохолната проба на шофьора е отрицателна. По случая е взето административно отношение от служители на сектор „Пътна полиция“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Камион блъсна 2-годишно дете в Пловдив, пострадало е леко"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%b7%d0%b0%d0%ba%d0%be%d0%bd/", "text": "С последните промени в Закона за туризма, които Министерският съвет прие вчера, продължава реализацията на политиката ни за намаляване на административната тежест за бизнеса. Това заяви министърът на туризма Николина Ангелкова на работна среща с представители на бранша  в Приморско, съобщиха от ведомството. В нея участваха кметът на община Приморско Димитър Германов и председателят на Общинския съвет Златина Тюлиева. Министър Ангелкова съобщи, че предстои в скоро време да се приемат измененията в Наредбата за категоризация на местата за настаняване и заведенията за хранене и развлечения, която ще отрази тези промени. В нея ще отпаднат доста изисквания, които вие споделяхте нееднократно, че затрудняват работата ви, обърна се тя към бизнеса. Разбира се, трябва да продължаваме да се стремим към високо качество на предлаганите услуги, за да успеем да надградим постигнатото през последните силни години в туризма, посочи още министърът. Тя акцентира върху новите текстове в закона, визиращи статута на националните курорти, и изтъкна отговорността на местните консултативни съвети по туризъм с участие на бранша, които ще играят все по-важна роля за устойчивото развитие на отрасъла и ще вземат решения с 2/3 мнозинство. Министърът обърна внимание също върху значението на специализираните видове туризъм и особено на културно-историческия, който е сред приоритетите в маркетинговата и рекламната стратегия на институцията. Създаването на нов национален регистър на туристическите  забележителности, фестивали и събития не само ще засили интереса на туристите, но и ще насочи по-голям финансов ресурс за развитието им, каза още тя. Фактор за засилване притока на повече туристи към България ще бъде и подготвяният механизъм за стимулиране на организирания туризъм чрез насочена реклама. Той ще бъде основно за крилата на сезона – месец май, юни, септември, и ще се базира върху броя регистрирани туристи в местата за настаняване, стана ясно от думите на министър Ангелкова. За разработването на механизма е проучен опитът на силни държави в туризма като Хърватия, Гърция, Малта и др. Министерството също така поддържа постоянен диалог с МВнР в посока визите за туристи от Русия и Турция да станат дългосрочни. Министър Ангелкова информира, че продължават традиционните срещи с големи чуждестранни туроператори, опериращи на пазар България – чешки, полски, руски, германски и др. Целта е да се насърчат ранните записвания за следващите сезони и максимално да се разширят крилата им в рамките на 2-3 години, като нагласата е пълен капацитет да се достигне не от юли, а доста по рано. Ще се проведе двустранен бизнес-форум съвместно с Асоциацията на туроператорите в Русия, по време на който ще се състоят и срещи с българския туристически бранш. Министърът коментира постигнатото в сектора през тази година в условията на силна международна конкуренция. Знаехме, че сезонът ще е тежък, но независимо от трудния юни, данните за първото шестмесечие на 2019-а сочат спад от 0,3% в чуждестранните визити спрямо същия период на рекордната 2018 г.", "date": "2019.08.14", "title": " Министър Ангелкова: Промените в Закона за туризма ще намалят още административната тежест"}
{"url": "https://trud.bg/%d0%b0%d0%b2%d1%82%d0%be%d0%bc%d0%b0%d1%82%d0%b8%d1%87%d0%bd%d0%b8-%d0%b4%d1%80%d0%b5%d0%b3%d0%b5%d1%80%d0%b8-%d0%bb%d0%be%d0%b2%d1%8f%d1%82-%d0%bf%d0%b8%d1%8f%d0%bd%d0%b8-%d1%88%d0%be%d1%84%d1%8c/", "text": "Автоматична система ще спира влизащите в Швеция шофьори, седнали пияни зад волана. Първата в страната бариера с автоматизирана проверка на алкохолното съдържание в кръвта вече е инсталирана на пристанището в Гьотеборг. Целта й е да не позволява на употребилите алкохолни напитки да излизат по пътищата в страната. „Алкохолните бариери“, които външно наподобяват бензиноколонки, ще избират случайни шофьори на камиони и автомобили, слизащи от фериботите в най-голямото пристанище на Скандинавия и ще изискват от тях да дадат проба от издишания въздух в специална тръба, подобно на дрегерите, с които пътните полицаи дебнат за нетрезви водачи. Ако съдържанието на алкохол на водача надвишава регламентираната граница от 0,10 милиграма на литър, бариерата, която позволява на превозното средство да напусне зоната на пристанището, няма да се вдигне и ще подава сигнал полицията. За чуждестранните водачи са предвидени лесно достъпни гласови инструкции на 12 езика, като един от тях е българският. „В дългосрочен план искам да видя този вид контрол във всяко шведско пристанище“, заяви министърът на инфраструктурата Томаш Енерот пред местни медии. „Това е сигнал за онези, които влизат на нашите пътища – че упражняваме контрол и очакваме да са трезви“. Докато първата алкохолна бариера в Гьотеборг е насочена главно към шофьорите на тирове, правителството – което е инвестирало 7,75 млн. шведски крони в системата – възнамерява да я въведе във всички товарни и фериботни терминали през следващите няколко години.", "date": "2019.08.14", "title": " Автоматични дрегери ловят пияни шофьори по шведските пристанища, имат и инструкции на български\t"}
{"url": "https://trud.bg/%d0%bd%d0%b5%d1%86%d0%b5%d0%bd%d0%b7%d1%83%d1%80%d0%b8%d1%80%d0%b0%d0%bd%d0%b0-%d1%81%d0%bd%d0%b8%d0%bc%d0%ba%d0%b0-%d0%bd%d0%b0-%d0%b3%d0%b0%d0%bb%d0%b0-%d0%b1%d0%b5%d0%b7-%d0%b3%d0%be%d1%80%d0%bd/", "text": "Не друг, а лично мъжът на Гала ни показа стегнатия бюст на 52-годишнината телевизионна водеща. Той засне и пусна в социалните мрежи клип как любимата му разпуска на плажа на Малдивите, разхвърлила се по монокини. В края на видеото Гала свенливо се прикрива зад листата на палма. Малко по-късно обаче кадрите, на които се виждат гърдите й, бяха изрязани, което подсказва, че или се е притеснила, или изобщо не е очаквала Стефан да я изтипоса в този вид в социалните мрежи. От клипчето остана само седналата на плажа Гала, махаща по прелитащ самолет. Всъщност водещата на „На кафе“ не за първи път показва бюст. В края на 2007 г. блондинката се снима гола до кръста за мъжкото списание „Playboy“. На очи се набива фактът, че гърдите, които Гала показа преди дни от плажа на Малдивите, изглеждат по-големи в сравнение с онези, които демонстрира на еротичните кадри за списанието. На малдивските снимки на Гала се вижда и стегнатото й дупе, но и то вече е показвано пред широка публика. Феновете на предаването „На кафе” имаха възможност да го видят през зимата миналата година. Тогава Гала сподели клипче, пак заснето от мъжа й Стефан, в което изскача от сауната на двора, съблича халата си и ляга по корем в снега. „Ще го направя, защото е страхотно каляване!”, заявява Гала, обърнала гол гръб на оператора Стефан. „Леко ти се видя, мисля, че дупето!”, признава той, но водещата неглижира информацията.", "date": "2019.08.14", "title": " Нецензурирана снимка на Гала без горнище"}
{"url": "https://trud.bg/%d0%bf%d0%b5%d1%81%d0%ba%d0%be%d0%b2-%d1%81%d1%8a%d1%89%d0%b5%d1%81%d1%82%d0%b2%d1%83%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0/", "text": "Говорителят на Кремъл Дмитрий Песков заяви, че съществуването на Световната търговска организация (СТО) ще бъде „под въпрос“, ако САЩ решат да напуснат международната организация. Той добави, че подобни съмнения съществуват, тъй като Съединените щати са една от най-големите икономики в света, но подчерта, че Русия остава част от СТО. Песков отбеляза, че призивът за напускане на СТО може да се окаже „бизнес за вътрешната консумация“ в рамките на САЩ, информира БНР. Повод за неговите коментари даде  , че ако трябва, САЩ са готови да напуснат СТО. По време на посещение в комплеска Shell Petrochemicals в Пенсилвания във вторник, президентът на Съединените щати подчерта, че СТО третира САЩ несправедливо и повтори заплахите от миналата година да напусне организацията, ако това е необходимо. От няколко години насам Тръмп критикува отношението на СТО към САЩ. Съвсем наскоро той определи организацията като „разбита“ и я обвини в предоставяне на преференциално третиране на „най-богатите страни в света“, които „мамят системата за сметка на САЩ“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Песков: Съществуването на Световната търговска организация е под въпрос, ако САЩ решат да я напуснат"}
{"url": "https://trud.bg/%d0%b3%d0%be%d1%80%d0%b8-%d0%b3%d1%80%d0%b0%d0%b4%d1%81%d0%ba%d0%be%d1%82%d0%be-%d1%81%d0%bc%d0%b5%d1%82%d0%b8%d1%89%d0%b5-%d0%ba%d1%80%d0%b0%d0%b9-%d1%81%d0%b2%d0%b8%d1%89%d0%be%d0%b2/", "text": "Голям пожар е възникнал на градското сметище край Свищов, съобщи кметът на общината Генчо Генчев, цитиран от БТА. Екипи на противопожарните служби от Свищов и Полски Тръмбеш, както и машини на земеделските кооперации с плугове и водонски, пътуват към мястото. Сметището е разположено на площ от 50 декара и се намира на около 10 км от общинския център. Според кмета засега пряка опасност за населението няма, а вероятната причина за пожара са високите температури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Гори градското сметище край Свищов"}
{"url": "https://trud.bg/%d0%bd%d0%be%d0%b2%d0%b8-%d0%bf%d0%be%d0%bb%d0%be%d0%b6%d0%b8%d1%82%d0%b5%d0%bb%d0%bd%d0%b8-%d0%bf%d1%80%d0%be%d0%b1%d0%b8-%d0%b7%d0%b0-%d1%87%d1%83%d0%bc%d0%b0-%d1%81%d0%b0-%d1%83%d1%81%d1%82%d0%b0/", "text": "Нови 7 положителни проби за Африканска чума по свинете са установени при глигани на територията на Ловно стопанство „Извора“ край Девин, стана ясно след заседание на областната епизоотична комисия в Смолян, предаде БНТ. На заседанието на комисията се обсъждат мерки за ограничаване на заразата, включително и умъртвяване на всички глигани в заградената зона в „Извора“. Положителните проби, оповестени днес, са доказателство за наличие на второ огнище от заразата в Смолянска област. Mиналата седмица бяха намерени два мъртви глигана край доспатското село Змеица, които се оказаха с положителни проби за болестта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Нови положителни проби за чума са установени при глигани край Девин"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d1%81%d1%82%d0%b0%d0%b2%d1%8f-%d0%b4%d0%b0%d1%80%d0%b8%d1%82%d0%b5%d0%bb%d1%81-2/", "text": "Община Благоевград стартира благотворителна кампания в помощ на 11-годишният Деян Ивайло Апостолов, съобщиха от общината. За целта са поставени дарителски кутии в кино „CINEMAX“ – Благоевград, в магазин „Sky optic” на главната търговска улица „Тодор Александров“, в информационния център на Община Благоевград на пл. „Г Измирлиев“, както и във фоайето в сградата на Общината, до гише „Информация“. От утре, 15 август, кутии ще бъдат поставени в магазини „CITY ONE“ с адреси: ул. „Владо Черноземски“ 3Б, ул. „Владо Черноземски“ 12, ул. „Крали Марко“ 4, пл. „Гоце Делчев“ 2, ул. „Даме Груев“ 1, бул. „Св.св. Кирил и Методий“ 24, а на по-късен етап на новоизграждащи се обекти на бул. „Васил Левски“ 53 и ул. „Александър Стамболийски“ 77. Подвижни дарителски кутии ще има на всички културни мероприятия, организирани от Община Благоевград. Деян страда от рядка форма на вродена мозъчна аномалия, детска церебрална парализа и симптоматична епилепсия. Деян се нуждае от адекватно лечение и рехабилитация в Турция, но семейството му няма необходимите финансови средства за това. В края на месец юни, по предложение на кмета д-р Атанас Камбитов, Общински съвет гласува отпускане на еднократна финансова помощ на Деян. Всеки, който желае да помогне, може да се включи в благотворителната кампания, като остави определената от него сума в дарителските кутии или преведе пари по сметката на Деян. UniCredit Bulbank BIC: UNCRBGSF  IBAN: BG82UNCR70001523647240  Деян Ивайло Апостолов АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Община Благоевград поставя дарителски кутии в помощ на 11-годишния Деян"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%be%d0%b1%d0%b2%d0%b8%d0%bd%d0%b8-%d0%bf%d1%80%d0%be%d1%82%d0%b8%d0%b2%d0%bd%d0%b8%d1%86%d0%b8%d1%82%d0%b5-%d0%bd%d0%b0/", "text": "Британският премиер Борис Джонсън обвини днес някои британски депутати, смятащи, че могат да блокират Брекзит, в колаборационизъм с ЕС, предаде Ройтерс. „В ход е някакъв ужасяващ колаборационизъм между тези, които си мислят, че могат да блокират Брекзит в парламента, и нашите европейски приятели“, каза Джонсън във Фейсбук, където отговаряше на въпроси на граждани. Британският премиер отбеляза, че „европейските ни приятели изобщо не правят компромиси“. Колкото по-дълго продължава безизходицата, толкова по-вероятно е да има Брекзит без споразумение, подчерта той.  Джонсън заяви, че британците искат политиците да се захванат с реализирането на Брекзит и са разочаровани от това, че последните не са могли да осигурят излизане от ЕС. На въпрос дали ще свика избори след 31 октомври, за да е сигурен, че парламентът няма да може да предотврати евентуален Брекзит на тази дата, той отговори, че на британската общественост в последно време се е наложило да ходи на доста избори и събития, свързани с гласуване. „Смятам, че това, което те искат от нас, е да осъществим Брекзит на 31 октомври, и никога няма да се уморя да повтарям, че ще направим именно това“, заяви Джонсън. „Излизаме от ЕС на 31 октомври“, каза лаконично британският премиер. „Смятам, че британският народ гласува за това – и той е много подразнен и разочарован, че три години след като даде това указание и след като британският парламент отново и отново обещаваше на хората, че ще направим именно това, ние не сме го направили – така че това ще бъде първото нещо, което ще направим.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Борис Джонсън обвини противниците на Брекзит в колаборационизъм с ЕС"}
{"url": "https://trud.bg/%d1%84%d0%b8%d1%80%d0%bc%d0%b0%d1%82%d0%b0-%d0%b7%d0%b0-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%bf%d1%80%d0%b8%d1%87%d0%b8%d0%bd%d0%b8%d0%bb%d0%b0-%d0%bf%d0%be%d0%b6%d0%b0%d1%80%d0%b0/", "text": "РИОСВ – Перник през годините многократно е извършвала проверки и е налагала санкции на „Феникс-Дупница“ ООД в Дупница за съхранение на неопасни отпадъци на неразрешени за целта терени, един от които е под виадукта на автомагистрала „Струма“. На дружеството са съставени общо 9 акта и наказателни постановления. Това съобщиха от пресслужбата на МОСВ. Последната проверка от РИОСВ – Перник е извършена на 23.05.2019 г. и отново е установено съхранение на отпадъци извън разрешените площадки на дружеството. „Феникс-Дупница“ ООД има разрешение за извършване на дейности с отпадъци, но за други терени в района. Затова е издадено предписание да бъдат преместени и почистени отпадъците от в срок до 31 юли 2019 г. Предписанието не е изпълнено, за което на фирмата са съставени два акта – за съхранение на неопасни отпадъци на неразрешено за това място и за неизпълнение на предписание по Закона за управление на отпадъци (ЗУО). През февруари 2019 г. е съставен акт за нарушение на ЗУО за съхраняване на неопасни отпадъци на неразрешено за целта място Наложена е санкция в размер на 5000 лв., която е в съдебна процедура. През миналата година е съставен  акт за липса на отчетност при транспортиране на отпадъци, за което на дружеството е наложена глоба от 2000 лв. През 2013 г. са съставени три акта с наказателни постановления за следните нарушения – третиране на отпадъци на неразрешени за това места с глоба от 3000 лв.; третиране на неопасни отпадъци без регистрационен документ по ЗУО и санкция от 8000 лв.; извършване на неконтролирано третиране на неопасни отпадъци и санкция в размер на 1400 лв. В периода между 2010 и 2012 г. година има съставени и още два акта и са издадени съответните наказателни постановления. РИОСВ ще премине към процедура по отнемане на разрешение на дружеството за извършване на дейности с отпадъци след изтичане на законовия срок за обжалване на издадените актове и наказателни постановления и при съответствие с изискването на чл.75, ал.1, т. 2 от ЗУО. По искане на РИОСВ-Перник експерти от Изпълнителната  агенция по околна среда извършиха замервания на въздуха в с. Блажиево, община Дупница. По измерените показатели няма превишения на пределно допустимите норми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Фирмата за отпадъци, причинила пожара край „Струма“, е санкционирана многократно от РИОСВ – Перник"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f-%d0%b8-%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%b2%d0%bb%d1%8f%d0%b7%d0%be%d1%85%d0%b0-%d0%b2%d1%8a%d0%b2-%d0%b2%d0%b8%d0%bd%d0%bf%d1%80/", "text": "Спецакция тече във „Винпром Първенец“, предаде БТВ. Полиция и митничари са блокирали от часове производствената база. В момента икономическа полиция проверява щателно документацията и дали на територията на предприятието има безакцизен алкохол. Акцията е продължение на задържания вече във Варна камион с безакцизен алкохол, който имал логото на избата от Първенец. Разследващите проверяват дали става въпрос за фалшифициране на марка и винпромът край родопското село има съпричастност към извършеното престъпление. Служители на Гранично полицейско управление – Варна заловиха по-рано днес половин тон алкохол без акцизен бандерол. Алкохолът е открит в микробус на „Винпром Първенец“, който е спрян за проверка на пътя Варна – Бургас. В него са открити 150 тетрапак опаковки от 5 литра и 3 литра с етикети на различни видове вина. При проверка се оказало, че те са пълни с ракия, уиски, водка и мента. В буса са открити и редовни стъклени бутилки със същите алкохолни питиета. Прокурорът обясни, че предстои да се установи дали те са били мостри за пласмент на нелегалния алкохол и дали стоката идва от винпрома. По документи стоката била предназначена за варненска фирма. Задържани са шофьорът на буса, синът му и още един пътник – и тримата са от Първенец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Полиция и митничари влязоха във „Винпром Първенец“"}
{"url": "https://trud.bg/%d0%b7%d0%b5%d0%bb%d0%b5%d0%bd%d1%87%d1%83%d1%86%d0%b8%d1%82%d0%b5-%d1%81-10-%d0%bf%d0%be-%d1%81%d0%ba%d1%8a%d0%bf%d0%b8-%d1%81%d0%bf%d1%80%d1%8f%d0%bc%d0%be-%d0%bc%d0%b8%d0%bd%d0%b0%d0%bb%d0%be%d1%82/", "text": "Хлябът се покачи с 10,5% Цените на зеленчуците през юли са били с 10,4% по-високи спрямо същия месец на миналата година, обявиха от НСИ. В рамките на година хлябът е поскъпнал с 10,5%. При месото и месните продукти повишението на цените също е значително – с 6,8%. Бирата е поскъпнала с 5,4%. Плодовете обаче са с 3,9% по-евтини. В резултат като цяло цените на храните са с 4,7% по-високи от месец юли миналата година. Годишната инфлация към края на юли е 2,9%, обявиха от НСИ. Най-съществено за година са поскъпнали парното и топлата вода – с 13%. А цената на тока е с 2,9% по-висока. Само за месец юли инфлацията е 0,8%, сочат данните на НСИ. От храните по-съществено през месеца са поскъпнали краставиците – с 28,3%, доматите – с 18,8%, цитрусовите и южни плодове – с 4,8%, и трайните колбаси – с 2,1%. Сериозно увеличение на цените през юли е отчетено и при пътническия въздушен транспорт – с 18,7%, както и при пакетните услуги за почивки и туристически пътувания – с 15,2%, което е традиционно за лятото. През юли най-много са се намалили цените на морковите и червеното цвекло – с 15,4%, на прасковите и кайсиите – с 14,9%, на зеления фасул, тиквичките и патладжаните – с 14,3%, и на зелето – с 11,4%. От нехранителните стоки са паднали цените на дрехите – с 3,2%, и обувките – с 2,5%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Зеленчуците с 10% по-скъпи спрямо миналото лято\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b2-%d1%82%d0%be%d0%bf-5-%d0%b2-%d0%b5%d1%81-%d0%bf%d0%be-%d1%80%d1%8a%d1%81%d1%82-%d0%bd%d0%b0-%d0%b8%d0%ba%d0%be%d0%bd%d0%be%d0%bc%d0%b8/", "text": "БВП достигна 28 млрд. лв. за второто тримесечие България влезе в топ 5 на страните от ЕС с най-голям ръст на икономиката. През второто тримесечие на годината Брутният вътрешен продукт (БВП) на страната нараства с 3,3% на годишна база, сочат експресните оценки на НСИ. Отличниците в ЕС са Унгария с 5,1% ръст на БВП и Румъния с 4,6%. По-добре от нас се представят още Полша с 4,1% ръст на икономиката и Литва с 4%, сочат данните на Евростат. Все още не са публикувани данни за редица страни, които традиционни имат голям ръст на икономиката като Естония, Ирландия, Словения и Малта. Но вече е ясно, че изпреварваме сравнително бързо развиващи се страни като Кипър (3,2% ръст на БВП) и Словакия (+2,5%). Най-лоши резултати в ЕС са отчетени в Италия (0% ръст на БВП), която вече три поредни тримесечие няма никакъв ръст на икономиката на годишна база. На второ място в негативната класация за най-малък ръст е Германия с 0,4% увеличение на БВП на годишна база. Икономиката на Германия дори отчете спад с 0,1% спрямо предходното тримесечие. БВП на България за второто тримесечие на годината е 28 млрд. лв., обявиха от НСИ. Крайното потребление формира 76,3% от икономиката на страната и нараства с 2,7% на годишна база. Инвестициите осигуряват 20,2% от икономиката и се увеличават с 2,2%. Външната търговия също има положително влияние върху ръста на БВП като износът на стоки и услуги се увеличава с 3,3% на годишна база, а вносът намалява с 5,5%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " България е в топ 5 в ЕС по ръст на икономиката\t"}
{"url": "https://trud.bg/%d0%bc%d0%b2%d0%bd%d1%80-%d0%b7%d0%b0-%d0%bf%d0%bb%d0%b0%d0%bc%d0%b5%d0%bd-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%bd%d0%b0%d0%b7%d0%bd%d0%b0%d1%87%d0%b5%d0%bd-%d0%b7%d0%b0-%d0%ba%d0%be/", "text": "Владеене на испански език и добра работа с правоохранителните органи – това е в основата на решението на Министерството на външните работи да номинира бившия шеф на КПКОНПИ   на България във Валенсия. „Той е работил до момента изключително добре с испанските правоохранителни органи, а работата на генералния консул в този консулски окръг изисква изключително добра координация с местните служби, той владее и испанския език“, обясняват от пресслужбата на МВнР пред БТВ. Досегашният консул Цветелин Цолов ще бъде натоварен с работата в новото консулство на страната ни в Барселона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " МВнР за Пламен Георгиев, назначен за консул във Валенсия: Работил е добре с испанските органи и владее езика"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b4%d1%80%d0%be%d0%bd%d0%be%d0%b2%d0%b5-%d0%bd%d0%b0%d0%b1%d0%bb%d1%8e%d0%b4%d0%b0%d0%b2%d0%b0%d1%82-%d0%bd%d0%b5%d0%b1%d0%b5%d1%82%d0%be-%d0%b2-%d1%81%d0%b8/", "text": "Турски дронове вече наблюдават небето над зоната на изток от река Ефрат, съобщи турското военно министерство, цитира БНР. Това са част от действията за създаване на зона за сигурност в Северна Сирия, допълват от ведомството. В момента районът е под контрола на Сирийските демократични сили. Те са съставени от арабски и други бойци, но гръбнакът им са кюрдските Сили за народна защита, които Турция смята за сирийски клон на ПКК. На изток от р. Ефрат са разположени и някои американски бойци от специалните части и военни съветници. Междувременно турска военна делегация, ръководена от командира на 7-а бригада ген. Синан Яйла, пристигна на посещение в граничния със Сирия град Акчакале. Вчера делегация от 6 американски военни пристигна в Шанлъурфа, където заедно с турските им колеги работят по създаване на съвместен координационен център, който ще ръководи военната операция по създаването на зона за сигурност в Северна Сирия. Турция настоява, че по въпроса не трябва да има забавяне. На 7 август при преговори в Анкара американски и турски военни делегации се договориха за създаването на съвместния оперативен център, след като Анкара в последните седмици многократно заявяваше, че ако не бъде постигната договорка с Вашингтон, тя ще предприеме самостоятелни действия в Северна Сирия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Турски дронове наблюдават небето в Сирия"}
{"url": "https://trud.bg/%d0%ba%d0%b0%d0%bc%d0%b0%d1%80%d0%b0%d1%82%d0%b0-%d0%bd%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bd/", "text": "Камарата на строителите в България (КСБ) категорично се противопоставя на зачестилите „сензационни“ твърдения, изразявани в публичното пространство, от представители на ръководствата на Камарата на архитектите в България (КАБ) и Камарата на инженерите в инвестиционното проектиране (КИИП). В изявленията си двете организации твърдят, че инженерингът е „изключително порочна практика“. Изказване, изцяло неподкрепено с доказателства и факти. Ръководството на КСБ подчертава, че инженерингът при обществените поръчки в строителството е европейска практика, доказала своите предимства. Категорично заявяваме, че браншовите камари трябва да се подкрепят и да говорят помежду си. За КСБ обаче ръководството на Камарата на архитектите в България вече я превръща в политическа организация. Именно затова питаме: „Защо и какви интереси стоят зад тези атаки?” За нас това вече не е въпрос. Считаме отговорът за ясен. Диверсионната акция от архитекти без архитектура, които искат да станат политици без политическа култура, не може да продължава. Канибализмът е деяние, което не се подкрепя от нито една религия. Въвличането на ръководството на КАБ в политически битки изяжда работещите бюра и вреди на цялата гилдия. За КСБ проектантите се делят на два вида: 1. Работещи бюра, за които формата и видът на инженеринга не им пречи, за да свършат работата си професионално. 2. Школувани бюра, за които менажирането на проект без съдържание е основна дейност, тъй като основополагащо за тях е да вземат комисионни и да посочат императивно подизпълнители. Ако това е методът, предпочетен от нелегитимните архитектурни бюра – да генерират средства от определени подизпълнители, за да финансират политическа кариера и развитие, то инженерингът наистина им пречи. КСБ е категорична, че прийомите и стратегиите на тези „архитекти“ са очевидни и безотговорни. Браншовите организации имат много по-сериозни предизвикателства, касаещи работата им, отколкото включването им в политически кампании. Всяка камара е публична и би трябвало да е символ на нещо. За нас ръководството на КАБ е символ на очернящ пиар, който цели да извлече политически дивиденти.", "date": "2019.08.14", "title": " Камарата на строителите в България: Инженерингът при обществените поръчки в строителството е европейска практика, доказала своите предимства"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bd%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b0-%d0%bf/", "text": "Инцидент на строителен обект в София, има пострадали работници. Произшествието се е случило малко преди 17 часа в близост до моста Чавдар, предаде „Канал 3“. Четири линейки на спешна помощ са се отзовали на сигнала. Двама пострадали са извозени до две столични болици. С тежки наранявания в противошокова зала на ИСУЛ е мъж на 45 г. Другият пострадал е в болница Пирогов. 27-годишеният мъж е с тазова фрактура, без опасност за живота, но остава за лечение, съобщиха от спешната помощ. На мястотото на инцидента има полиция и линейка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Двама мъже пострадаха на строителна площадка в София"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%b2%d0%b7%d1%80%d0%b8%d0%b2%d0%bd%d0%b8-%d0%b4%d0%b5%d0%b9%d0%bd%d0%be%d1%81%d1%82%d0%b8-%d0%bd%d0%b0-%d0%be%d0%b1%d1%85%d0%be%d0%b4%d0%b0/", "text": "Взривни работи за скален изкоп стартират от 15 август и ще продължат до 20 октомври, от 12:00 до 17:00 часа на обект: Път III – 5004 „Обход на гр. Габрово“ от км 0+000 до км 31+000. Взривните работи ще се извършват по утвърдени и съгласувани проекти при спазване на изискванията на Правилника по безопасността на труда при взривните работи, информират от фирмата изпълнител. Ще бъдат произведени, следните сигнали при взривяването:  „Предупредителен“ – прекъснат вой на сирена с продължителност 1 мин.  „Боен“ – непрекъснат вой на сирена в продължение на 30 сек.  „Отбой“ – прекъснат вой на сирена в продължение на 30 сек. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Стартират взривни дейности на обхода на Габрово\t"}
{"url": "https://trud.bg/%d0%b4%d0%b8%d0%bd%d1%8f%d1%82%d0%b0-%d0%b8-%d0%bf%d1%8a%d0%bf%d0%b5%d1%88%d1%8a%d1%82-%d0%bd%d0%b0-%d0%bf%d0%b0%d1%80%d1%87%d0%b5-%d1%81%d0%b0-%d0%be%d0%bf%d0%b0%d1%81%d0%bd%d0%b8/", "text": "Нарязаните плодове трябва да се съхраняват в хладилник Варената царевица се разваля, ако не се съхранява на температура над 65 градуса Дините, която търговци продават на парче, са опасни през лятото. Причината е, че веднъж нарязана, ако динята се държи на пряка слънчева светлина, а не в хладилник, в нея се развиват бактерии. Според експерти след час-два престой на щанда нарязаните дини стават опасни за ядене. Същото важи и за пъпешите и за другите нарязани плодове, които през сезона се предлагат в нарушение с хигиенните изисквания за предлагане на храни. “Търговци масово продават нарязани дини и пъпеши, без да ги съхраняват в хладилник. Повечето разчитат, че ще ги продадат бързо и ги излагат на щандове навън, вместо да са на хладно място. Това, че слагат фолио отгоре помага до някаква степен, но предвид температурата навън до два часа максимум нарязаният плод става негоден за консумация”, заяви за “Труд” д-р Сергей Иванов, управител на Центъра по биология на храните. Той допълни и, че търговците на плодове и зеленчуци масово нарушават другото хигиенно изискване – ножът да се измива след всеки плод и съхранява правилно, за да не се развият бактерии, които да се пренесат по плодовете. Според Иванов, обаче, продажбата на дини и пъпеши по този начин не е регламентирана и не се контролира от нито един орган. Варената царевица на кочан е другото вкусно изкушение за хората, особено на плажа. Според експерта Сергей Иванов продавачите на царевица у нас са стриктни и спазват изискването тя да се съхранява в съд с гореща вода с температура над 65 градуса, в противен случай отново става негодна за ядене. Търговците на царевица също трябва да продадат стоката си в рамките на деня, иначе продуктът им трябва да бъде бракуван. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Динята и пъпешът на парче са опасни\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%bf%d0%be%d0%b6%d0%b0%d1%80%d0%bd%d0%b8-%d0%b8-%d0%bd%d0%b0%d0%b4-60-%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%b3%d0%b0%d1%81%d1%8f%d1%82/", "text": " на Свищов, което на около 10 километра от града. Огънят, който лумнал около 16 часа в сряда, е обхванал над 50 декара от неизползваемото депо. Пожарът непрекъснато се разраства и пълзи към вилната зона. Районът е силно задимен. „Има опасност да бъдат засегнати горски терени в съседство. Заради това са мобилизирани 3 пожарни от Свищов и една от Полски Тръмбеш. В овладяването на стихията участват девет водоноски и над 60 доброволци. Земеделски машини заорават, за да не се прехвърлят пламъците върху близката гора. Няма застрашени имоти“, съобщи пред „Труд“ кметът на Свищов Генчо Генчев. Той допълни, че няма яснота каква е причината. Една от версиите е самозапалване заради високите температури. Пламъците се извисяват на над 10-15 метра височина. Висока температура и вятърът обаче благоприятстват за развитието на огъня. Екип на РИОСВ-Велико Търново е на мястото на пожара и изследва замърсяването на въздуха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Четири пожарни и над 60 доброволци гасят горящото сметище край Свищов\t"}
{"url": "https://trud.bg/%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b5%d0%bd-%d0%ba%d0%be%d0%bc%d0%b8%d1%82%d0%b5%d1%82-%d0%b8%d0%b7%d0%b4%d0%b8%d0%b3%d0%bd%d0%b0-%d0%bd%d0%b5%d0%b7%d0%b0%d0%b2%d0%b8%d1%81/", "text": "Инициативен комитет издигна в сряда независимата кандидатура за нов мандат на настоящия кмет на Свищов Генчо Генчев. На проведеното номинационно събрание стана ясно, че зад номинацията застават повече от 70 обществени личности и жители на община Свищов, представители на различни културни, образователни, здравни и социални институции. Кметовете на кметства, редица представители на местния бизнес и Съюзът на земеделските кооперации засвидетелстваха своята категорична подкрепа към Генчо Генчев, а като основни негови качества те изтъкнаха човечността на градоначалника, усилията за подобряване качеството на живот в общината и близостта му до хората. Безапелационна подкрепа показаха и културните клубове на пенсионера в община Свищов в лицето на председателя на обединения Национален съвет на Съюза на пенсионерите – 2004 г-жа Валентина Николаева и председателя на общинските клубове Мария Радулова. Номинацията на Инициативния комитет беше категорично подкрепена от четирите основни политически сили в България – ГЕРБ, БСП, ВМРО и ДПС. Местните представители на партиите застанаха зад номинацията на Генчо Генчев, убедени в успешния модел на управление, който се доказа като такъв през последните три години и девет месеца. На срещата бяха изредени редица от постигнатите неща по време на мандата, като стана ясно, че през изминалия период в Общината са привлечени инвестиции за над 58 милиона лева. Реализирани са 106 проекта и инициативи за над 61 милиона лева, от които 27 милиона европейско финансиране, 31 милиона национално и само 2.2 милиона собствен принос. Настоящият кмет на Свищов благодари за доверието, което му бе гласувано и каза: „Като вярващ човек, за мен е изключително важно, че Инициативният комитет издигна моята номинация в навечерието на един от най-големите християнски празници – Голяма Богородица. Вярвам, че следвайки християнските ценности, с подкрепата на моите съграждани и четирите политически сили в нашата община ще вървим напред, заедно и обединени във всичко!“, категоричен бе Генчо Генчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Инициативен комитет издигна независимата кандидатура за нов мандат на кмета на Свищов\t"}
{"url": "https://trud.bg/%d0%b8%d0%b7%d1%81%d1%82%d1%80%d0%b5%d0%bb-%d0%be%d1%82-%d0%b3%d0%b0%d0%b7%d0%be%d0%b2-%d0%bf%d0%b8%d1%81%d1%82%d0%be%d0%bb%d0%b5%d1%82-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0/", "text": "Изстрел стресна пътуващите в метрото в София на станция „Сердика“, след като газов пистолет изпаднал от младеж. При удара на оръжието в земята то произвело изстрел. Това съобщи пред   директорът на столичния „Метрополитен“ инж. Стоян Братоев. „Младеж е имал газов пистолет в багажа си и докато тича, оръжието пада от него и произвежда изстрел. Младежът искал да го вземе, но вместо това го бутнал и пистолетът паднал на релсите. Сега се чака полицията да дойде на място, за да го вземат. Когато служителите на реда пристигнат, ще се спре движението за известно време, за да си свършат работата“, обясни Братоев. Няма пострадали при инцидента. Движението на мотрисите се осъществява нормално. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Изстрел от газов пистолет предизвика паника в метростанция „Сердика“\t"}
{"url": "https://trud.bg/%d1%81%d1%83%d1%85%d0%b8-%d1%82%d1%80%d0%b5%d0%b2%d0%b8-%d0%b8-%d1%85%d1%80%d0%b0%d1%81%d1%82%d0%b8-%d0%b3%d0%be%d1%80%d1%8f%d1%85%d0%b0-%d0%ba%d1%80%d0%b0%d0%b9-%d0%b1%d0%bb%d0%b0%d0%b3%d0%be%d0%b5/", "text": "Пожар край благоевградското село Българчево предизвика задимяване на магистрала „Струма”. Това съобщават от пресслужбата на местната полиция. От там предупредиха шофьорите на превозни средства, пътуващи по магистралата да внимават при преминаване през участъка. Огънят е потушен. Пламнали са сухи треви и храсти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Сухи треви и храсти горяха край Благоевград, магистрала „Струма“ е задимена"}
{"url": "https://trud.bg/%d0%b4%d0%b4%d1%81-%d0%bf%d1%80%d0%b8-%d1%82%d1%8a%d1%80%d0%b3%d0%be%d0%b2%d0%b8%d1%8f-%d0%b8%d0%b7%d0%b2%d1%8a%d0%bd-%d1%82%d0%b5%d1%80%d0%b8%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0/", "text": "Много фирми осъществяват търговия от ЕС за страни извън Общността като стоките въобще не влизат на територията на страната. Затова в рубриката на “Труд” “Данъчна консултация” представяме позицията на НАП за това какво е облагането с ДДС в тези случаи и какви фактури трябва да се издават. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. През април “Х” ООД купува стока – мултифункционален уред по фактура издадена от “У” – Ирландия. За покупката дружеството издава протокол по чл.117 от ЗДДС за вътреобщностно придобиване, с който е самоначислен ДДС. “Х” продава стоката на дружество от Тунис – “S”, за което издава фактура и прилага нулева ставка на ДДС. Производител на стоката е фирма от Испания – “T”, а стоката е транспортирана от Испания до Тунис. Поставени са следните въпроси: 1. Има ли “Х” право на приспадане на данъчен кредит по ЗДДС по издадения протокол по чл.117 от ЗДДС, с който е самоначислен ДДС? 2. Правилно ли е издадена фактура от дружеството за продажба на стоката, като е приложена нулева ставка на данъка и е вписано основание – чл.28, т.2 във връзка с чл.69, ал.2 от ЗДДС?", "date": "2019.08.14", "title": " ДДС при търговия извън територията на страната"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-460/", "text": "КАТ купува нови 80 камери за снимане от храстите Главният секретар на МВР: По-добре да мерим средна скорост. ДДС при търговия извън територията на страната Данъчен консулт на „Труд“.         Прокуратура на действието и законността вижда Иван Гешев Ако предложенията на номинирания за следващ “обвинител №1” се реализират, то обществото вече ще е наясно – какво ще рече истинска съдебна реформа – анализ на „Труд“.           Бъдещето на Варна е споделена отговорност Бъдещето на атрактивната зона край морето трябва да бъде решено с международен конкурс, казва кметът Иван Портних в интервю за „Труд“.           Трудното лято на президента Ердоган Влязоха в сила нови санкции срещу Турция. Новите играчи имат добри контакти със САЩ и Израел – анализ на Димитър Гърдев.             Холивуд снима тук заради качеството, а не заради по-ниските цени Йогата ти променя перспективата, как гледаш на нещата от живота, на провалите, способността да бъдеш раним, да се учиш, да слушаш, казва шефът на „Ню Бояна“ Ярив Лърнър в интервю за „Труд“.           Арабската душа Силует на един от последните мохикани, които вкарват у нас туристи от арабския свят – Джани Шарков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Вижте акцентите в броя на вестник „Труд“ в четвъртък, 15 август 2019"}
{"url": "https://trud.bg/%d1%82%d1%80%d1%8a%d0%bc%d0%bf-%d1%82%d0%be%d0%b2%d0%b0-%d1%87%d0%b5-%d1%81%d1%8a%d0%bc-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bc%d0%b8-%d1%81%d1%82%d1%80%d1%83%d0%b2%d0%b0/", "text": "Президентът на САЩ Доналд Тръмп заяви, че след като е станал държавен глава, е загубил близо 5 милиарда долара, предаде ТАСС. На тази стойност Тръмп оценява загубите, които е претърпял, тъй като се е отказал от кариерата си на бизнесмен, като включва в нея и разходите за адвокати във връзка с подадени срещу него жалби.  „Това да съм президент на САЩ вероятно ми струва между три и пет милиарда долара“, каза Тръмп, цитиран от телевизия Ен Би Си. „Все ми е едно обаче, това не ме интересува“, допълни той.  В изказването си президентът на САЩ за пореден път обяви, че ще се кандидатира догодина за втори мандат на поста. „Това, че съм президент, ми струва цяло състояние“, подчерта Тръмп. Телевизия Ен Би Си направи уговорката, че твърдението на американския президент няма как да бъде проверено. Сегашният стопанин на Белия дом многократно е заявявал, че състоянието му надхвърля 10 милиарда долара. Според публикуваната през март класация на списание „Форбс“ обаче общата стойност на неговите активи е около 3,1 милиарда долара. По време на предизборната кампания през 2016 г. Тръмп заяви, че смята да публикува данъчните си декларации, но така и не го направи. Обяснението му бе, че това е заради проверките, които се правят на неговия бизнес. Тръмп каза, че адвокатите му го съветват да не разкрива тези данни. През май 2017 г. той заяви в интервю, че може да публикува данъчните си декларации само след като напусне президентския пост. Още преди да встъпи в длъжност, Тръмп обяви, че е напуснал всичките си постове в своята бизнес империя и ги е прехвърлил на синовете си Доналд и Ерик. Президентът на САЩ освен това консолидирал всичките си компании, така че да имат общо счетоводство и отчетност. Вместо да продаде своите активи, Тръмп ги превел на тръстов фонд, управляван от синовете му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Тръмп: Това, че съм президент, ми струва цяло състояние"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81-%d1%86%d0%b5%d0%bd%d1%82%d1%8a%d1%80-%d0%b3%d0%be%d1%80%d0%b8-%d0%b2-%d1%81%d0%b0%d0%bd%d0%ba%d1%82-%d0%bf%d0%b5%d1%82%d0%b5%d1%80%d0%b1%d1%83%d1%80%d0%b3-%d0%b5/", "text": "Покривът и два горни етажа на бизнес център са обхванати от пожар с площ от около 600 квадратни метра в Санкт Петербург, 550 души са евакуирани от сградата, съобщи за   руското Министерство за извънредни ситуации. „Пожар гори на горните два етажа и покрива на бизнес центъра в район Василеостровски. В момента площта на пожара е 600 квадратни метра“, съобщи източникът на агенцията. Според него, от сградата са евакуирани около 550 души. В гасенето на пожара участват 135 души и 33 единици техника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " Бизнес център гори в Санкт Петербург, евакуирани са над 500 души (ВИДЕО)"}
{"url": "https://trud.bg/%d0%ba%d0%b0%d1%82-%d0%ba%d1%83%d0%bf%d1%83%d0%b2%d0%b0-%d0%bd%d0%be%d0%b2%d0%b8-80-%d0%ba%d0%b0%d0%bc%d0%b5%d1%80%d0%b8-%d0%b7%d0%b0-%d1%81%d0%bd%d0%b8%d0%bc%d0%b0%d0%bd%d0%b5-%d0%be%d1%82-%d1%85/", "text": "Пътна полиция е подготвила да купи с обществена поръчка нови 80 модерни камери за снимане на автомобили с превишена скорост. Повечето са от вида стационарно преносими на триноги, с които да снимат от храстите, стана ясно на семинар на КАТ в Пловдив. Отделно ще бъдат монтирани и други камери за засичане на средна скорост, каквито има от няколко години на един от тунелите на магистрала “Люлин”. Новите две места ще са на опасни участъци – на пътя Руси Бяла и на пътя София -Варна при ловешкото село Микре. “Нашите водачи знаят къде са поставени стационарните камери за скорост, намаляват там и след това – газ, колкото може. Затова лично моето мнение е, че е по-добре да следим средната скорост на дадена отсечка”, заяви главният секретар на МВР Ивайло Иванов. Камерите за средна скорост се слагат на отсечки от 2-3 километра и са дотолкова умни, че да изчислят скоростта по изминатото разстояние за единица време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.14", "title": " КАТ купува нови 80 камери за снимане от храстите\t"}
