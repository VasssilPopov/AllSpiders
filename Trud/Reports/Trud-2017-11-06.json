{"url": "https://trud.bg/%d0%b7%d0%b0%d0%b1%d1%8a%d1%80%d0%ba%d0%b0%d1%85%d0%b0-%d0%b8-%d0%ba%d1%80%d0%b0%d0%bb%d0%b8%d1%86%d0%b0%d1%82%d0%b0-%d0%b2-%d0%be%d1%84%d1%88%d0%be%d1%80%d0%ba%d0%b8-%d0%be%d0%b1%d0%b7%d0%be%d1%80/", "text": "Мащабен теч на финансови документи разкри как влиятелни бизнесмени и милиардери, включително фонд, който управлява активи на британската кралица Елизабет II, тайно са инвестирали огромни суми в офшорни данъчни убежища, предаде Би Би Си. Изтеклата информация, наречена  , съдържа 13,4 млн. документи, обхващащи 67 държави. Документацията идва предимно от базираната на Бермудите адвокатска кантора „Епълбай”. Данните били получени от „Зюддойче цайтунг”, който се е обърнал за помощ в анализа им към Международния консорциум на разследващите журналисти (МКРЖ). Проучването на документите с до 70-годишна давност отнело година на над 380 журналисти. Разкритията, публикувани в неделя вечерта, са само малка порция разобличения на стотици души и компании, замесени в данъчни и финансови афери. Сред тях са над 100 политици, знаменитости и бизнесмени, използвали сложна схема от тръстове, фондации и фиктивни фирми, за да защитят богатството си от данъчните служби или да прикрият свои сделки. Течът показва и силните връзки на офшорната финансова система с политически играчи, както и с корпоративни гиганти от ранга на „Епъл”, „Найк”, „Юбер” и други глобални компании, които отклоняват плащане на данъци с невъобразими маневри. Нови данни ще бъдат публикувани в течение на тази седмица. Голямата част от трансакциите обаче не са противозаконни. „Парадайс пейпърс” показват, че $13 млн. от личните средства на Елизабет II са вложени във фондове на Каймановите острови и Бермудите от Ланкастърското херцогство, което ръководи инвестиции от състоянието й в размер на $660 млн. Едната от инвестициите е прекратена през 2010 г., но другата помогнала за придобиването на две вериги магазини във Великобритания. В сделките няма нищо незаконно, кралицата си плащала данъците, но въпросът е дали монархът трябва да инвестира в офшорки. Нова светлина е хвърлена и върху руската връзка на екипа на US президента Доналд Тръмп. Освен политици и корпорации, течът разкрива и данни за хора на изкуството като Мадона, която имала активи в компания за медицински добавки. Певецът и социален активист Боно пък притежавал в миналото акции в малтийска компания, която инвестирала в мол в Литва. В реакция от „Епълбай”, която има клонове и на Каймановите, Британските Вирджински острови, о-в Ман, Китай, се казва, че фирмата е „удовлетворена от липсата на доказателства за извършени нередности от нея и от клиентите й”. Компанията е сред най-големите офшорни юридически фирми в света и е създадена преди над 125 години. „Парадайз пейпърс” е второто по мащаб разкритие след миналогодишния теч, публикуван пак от МКРЖ и наречен „Панама пейпърс”. Тогава оставки подадоха замесените в афери премиери на Исландия и на Пакистан, а в Малта се стигна до предсрочни избори.   Изтеклите документи хвърлят светлина и върху богатството на сръбския министър без портфейл Ненад Попович. Мрежата КРИК, която имала достъп до тях, твърди, че бизнесът и имуществото му струват най-малко $75 млн., а пазарната им стойност е над $100 млн. След като през 2012 г. Попович станал зам.-шеф на парламента, той искал да реорганизира богатството си чрез мрежа от офшорки, контролирани от тръст в Хонконг и две фирми на остров Ман. Адвокатската кантора „Епълбай”, която Попович смятал да ангажира, направила проучване и открила противоречиви неща в бизнеса му, особено в Русия. Министърът заяви, че нито една негова компания не е регистрирана в офшорни зони. Те били регистрирани в Русия и Европа, и всичките били обявени пред сръбските власти.   Министърът на търговията на САЩ Уилбър Рос има дял в транспортна компания, която получила приход в размер на милиони долари от компания със собственици, близки до президента Владимир Путин, сочат разкритията „Парадайз пейпърс“. Милиардерът Рос се лиши от по-голямата част от активите си преди да се присъедини към екипа на Доналд Тръмп, но запазил дял във фирмата „Навигейтър холдингс“, регистрирана на Маршаловите острови. Нейни приходи от $68 млн. през 2014 г. са дошли за сметка на оказвани услуги за базираната в Москва газова и петролнохимическа компания „Сибур“. Двама от основните й собственици са Кирил Шамалов, сочен за зет на Владимир Путин, и Генадий Тимченко, приближен на руския президент. Третият най-голям акционер в „Сибур“ е енергийният бос Леонид Михелсон, който заедно с Тимченко попада в санкционен списък на американското министерство на финансите. Документи на „Навигейтър холдингс“ показват, че компанията продължава да печели десетки милиони долари годишно срещу енергийни доставки от Русия за Европа. Говорител на министъра заяви, че той никога не се е срещал с Шамалов, Тимченко или Михелсон, както и че подкрепя санкциите срещу Русия. Самият министър пък каза, че „Сибур“ не е в списък със санкции, че в бизнеса му с руснаците няма нищо нередно и че не е укривал информация. Разкритията за Уилбър Рос идват на фона на увеличаващ се натиск над президента Тръмп за предполагаемата връзка на кандидат-президентския му щаб с Москва. Миналата седмица стана ясно, че бивш негов съветник се срещал с руснаци, потенциално свързани с Кремъл. В новите офшорни схеми е въвлечен и държавният секретар на САЩ Рекс Тилърсън, който за кратко бил шеф на базирана на Бермудите компания за добив на петрол и газ в района на Йемен. Ген. Уесли Кларк, бивш върховен командващ на силите на НАТО в Европа, който опита да се пребори за номинацията за президент на демократите през 2004 г., пък бил в миналото шеф на онлайн-хазартна компания. Поне 31 000 физически и корпоративни клиенти на „Епълбай“, компанията, от която изтекоха „Парадайз пейпърс“ са граждани на САЩ или имат адреси в страната. Именно американци са мнозинството засегнати в „Парадайз пейпърс“.   Течът „Парадайз пейпърс“ доведе и до разкрития, че руската държава е инвестирала милиони долари в социалните мрежи „Фейсбук“ и Туитър“ посредством инвестиционен фонд на технологичния магнат Юрий Милнер. Според данните държавният енергиен гигант „Газпром“ притежава акции на стойност почти 1 млрд. долара през инвестиция във фиктивна фирма на Милнер. Руската ВТБ банк пък вложила средства в „Туитър“. Наскоро бизнесменът с руско гражданство, който живее в Силициевата долина, инвестирал $850 000 във компанията за недвижимо имущество „Кадр“, чийто съосновател е Джаред Кушнер, зет на президента Доналд Тръмп. Връзките на Милнер със социалните медии и с Кушнер са известни, но за бизнес отношенията му с Кремъл досега не се знаеше.   Ключов приближен на канадския премиер Джъстин Трюдо също е свързан с офшорните схеми, които може да са стрували на страната милиони долари данъци, предаде Би Би Си. Разкритията са унизителни за министър-председателя, който бе избран с обещания за борба с данъчните убежища. „Парадайз пейпърс“ поставят въпроси за действията на Стивън Бронфман, главен спонсор на управляващата в Канада Либерална партия, въпреки че негов адвокат заяви, че нито една сделка не е имала за цел да укрива данъци и цялата му дейност в рамките на закона. Според данни от фирмата „Епълбай“ – основен източник на изтеклата компрометираща информация, инвестиционна фирма на Бронфман в продължение на 20 години е превеждала милиони долари в офшорни сметки на Лео Колбер, бивш канадски сенатор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Забъркаха и кралицата в офшорки (обзор)\t\t\t"}
{"url": "https://trud.bg/%d1%84%d1%8e%d1%80%d0%b8-%d0%b2%d1%80%d0%b5%d0%bc%d0%b5-%d0%b5-%d1%82%d0%b0%d0%b9%d1%81%d1%8a%d0%bd-%d0%b4%d0%b0-%d0%b7%d0%b0%d0%b2%d0%b7%d0%b5%d0%bc%d0%b5-%d0%b2%d0%bb%d0%b0%d1%81%d1%82%d1%82%d0%b0/", "text": "Бившият световен шампион по профибокс Тайсън Фюри отново декларира намеренията си да направи 3 сериозни мача и да си върне поясите в тежка категория през 2018-а. „В Германия дойдох и победих Владимир Кличко, после овакантих титлите си (б.р. – защото бе хванат с допинг) – казва британецът пред „BoxingScene“. – После дадох шанс на момчетата да заработят пари, като се бият за тези трофеи. Но не получих уважение, а само критики.“ Фюри допълни, че към него съмненията ще са факт докато не се върне на ринга. „Нямам търпение да се бия – казва Циганския крал. – Време е Тайсън пак да завземе властта през 2018-а.“  Амбициозни намерения има и Антъни Джошуа, №1 на IBF, IBO и WBA, който догодина иска да стане абсолютен шампион.", "date": "2017.11.06", "title": " Фюри: Време е Тайсън  да завземе властта в бокса"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%b1%d1%83%d1%85%d0%bd%d0%b0-%d0%b2-%d0%bc%d0%b5%d1%81%d0%be%d0%bf%d1%80%d0%b5%d1%80%d0%b0%d0%b1%d0%be%d1%82%d0%b2%d0%b0%d1%82%d0%b5%d0%bb%d0%bd%d0%be/", "text": "Пожар избухна в понеделник вечерта в месопреработвателното предприятие „Елит Мес“ във Велико Търново. Сигналът за пламъците е подаден около 18,30 часа, като на място са пристигнали незабавно два пожарни автомобила с огнеборци от Регионалната дирекция „ПБЗН“ в старата столица. Пожарникарите светкавично са предприели действия по локализирането на огнената стихия. Два часа по-късно на мястото на разрастващият се пожар са струпаха осем пожарни автомобила. На помощ за потушаването на огъня са пристигнали специализирани автомобили от цялата област. „Пламъците се разгарят, тъй като има голямо горивно натоварване-панели, машини, сграден фонд. Гори цялата поточна линия, която е в помещение на площ от над 6 декара“, коментира пред „Труд“ гл. инсп. Станко Лазов. Стихията взема сериозни размери. Най-вероятно огънят е тръгнал от товарната рампа. Тепърва ще се правят огледи и ще се изясняват причините и щетите от огнената стихия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Пожар избухна в месопреработвателно предприятие в Търново"}
{"url": "https://trud.bg/%d0%b1%d0%b0%d0%b1%d1%85-%d0%bd%d0%b5-%d0%b5-%d0%b2%d1%8f%d1%80%d0%bd%d0%be-%d1%87%d0%b5-%d1%84%d0%b5%d1%80%d0%bc%d0%b5%d1%80%d0%b8%d1%82%d0%b5-%d1%82%d1%8a%d0%bf%d1%87%d0%b0%d1%82/", "text": "Твърдението, че фермерите “тъпчат” животните с лекарства “за всеки случай” е невярно. Това коментираха от  (БАБХ) във връзка с публикациите за прекомерна употреба на антибиотици в животновъдството. Според агенцията че данните за употребата им у нас през 2014 г. са непълни, което не позволява коректен анализ на тенденциите. В тази връзка е некоректна интерпретацията за “скок” в употребата на антимикробни средства при животните в България, като се сравняват механично данните за 2015 г. /121,89 mg/PCU/ и данните за 2014 г. /82,93 mg/PCU/, посочват от БАБХ. От 01.01.2006 г. в България е в сила забрана за използването на антибиотиците като растежни стимулатори и се спазва законовата разпоредба за нулева торерантност за съдържание на антибиотици в конвенционалните фуражи. За да бъде произведен един медикаментозен фураж, за същия трябва да има издадена рецепта от ветеринарен лекар. Отпускането на антимикробни ВМП става само срещу рецепта издадена от регистриран ветеринарен лекар в която е посочен максималният брой ВМП, които могат да бъдат закупени, дозата и продължителността на приложението им. През 2017 година до 30 септември са изпитани общо 290 броя проби за наличие на антибактериални субстанции. Не са констатирани несъответстващи проби за наличие на антибактериални субстанции в храни и суровини от животински произход. Агенцията по храните счита, че взима всички законово установени мерки и предлаганите на пазара храни от животински произход са безопасни за консумация и не представляват риск за здравето на потребителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " БАБХ: Не е вярно, че фермерите “тъпчат” животните с лекарства “за всеки случай”"}
{"url": "https://trud.bg/5-%d0%bc%d0%b8%d0%bb%d0%b8%d0%be%d0%bd%d0%b0-%d0%bb%d0%b5%d0%b2%d0%b0-%d0%bf%d1%80%d0%b8%d0%b1%d1%80%d0%b0%d0%bb%d0%b8-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0/", "text": "От началото на годината телефонните измамници са прибрали 5 милиона лева от жертвите си, става ясно от данни на полицията. Вероятно спечелената от апашите сума е по-голяма, тъй като не всички излъгани са подали жалба в полицията. Както “Труд” писа, само за последните два месеца  , след като излъгали лековерни хора. От началото на годината били регистрирани 687 измами, от които 133 били разкрити. Най-много те били в София -120. Само миналата седмица били измамени 17 човека с близо 60 000 лева. Според статистиката жертвите са предимно жени на възраст от 70 до 80 години. Най-често мошениците лъжели, че са полицаи, които преследват опасни престъпници и са нужни пари, за да бъдат “заловени” бандитите. В сценариите вече се използват и имената на главния прокурор Сотир Цацаров и на премиера Бойко Борисов. Измамниците заблуждава хората, че двамата лично ръководят полицейска операция срещу гангстери. На мушката на ало-апашите попаднала и говорителката на главния прокурор Румяна Арнаудова. Преди година й позвънили на стационарния телефон в работата й, разказа тя пред Нова ТВ. Тя обаче бързо разкрила мошениците и те прекратили разговора. Според Арнаудова една от трудностите при разкриването на измамите е, че невинаги може да се проследи от къде е извършено обаждането на комбинаторите. “Прокуратурата и полицията не искат пари по телефона”, заяви още Арнаудова. Междувременно по протест на прокуратурата в Сливен двама помагачи на телефонни измамници бяха върнати в ареста. 26-годишната жена от котленското село Градец и 24-годишният й съучастник от Сливен бяха задържани от криминалистите, докато вземат 2760 лв. от възрастна жена в областния град. Първоначално Районният съд наложи домашен арест на двамата прпестъпници. След като случаят стигна до втората съдебна инстанция, Окръжната прокуратура подчерта, че са събрани данни за многократното участие на престъпния тандем в схеми за телефонни измами и те бяха пратени в килии.   “Институциите и в частност полицейските служители никога не искат пари по телефона. Ако някой се обади и поиска пари, това е индикация за телефонна измама.” Това посочи пред “Труд” директорът на СДВР старши комисар Ивайло Иванов. Той припомни, че столичната полиция е предприела поредица от срещи с пенсионери във връзка със зачестилите случаи на измамени хора по телефона в София. Униформените разяснява как възрастните хора могат да се предпазят от този тип измами. Обясняват се и най-често срещаните механизми и сценарии, които мошениците използват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " 5 милиона лева прибрали телефонни измамници\t\t\t"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%be%d0%bd-%d0%bd%d0%b0%d1%88%d0%b5%d0%bd%d1%86%d0%b8-%d1%89%d0%b5-%d0%bf%d1%8a%d1%82%d1%83%d0%b2%d0%b0%d1%82-%d0%bf%d0%be-%d0%ba/", "text": "Половин милион българи тръгват на път за Коледа и Нова Година. Най-много хора ще пътуват за дните около Нова година. Три дни в България средно струват около 300 лева на човек. Ако пътуването е в чужбина, сумата скача близо 2 пъти, информира  . Oчакванията са около 120 000 да посрещнат Нова Година извън страната. Централна Европа и най-близките Сърбия, Македония и Гърция са сред популярните дестинации. Екзотичните пътувания са по-скоро изключение. У нас освен зимните курорти, очакванията са и спа хотелите да са пълни. Две нощувки с празнична вечеря в един от спа комплексите излизат до 370 лв. Асоциация „Активни потребители“ получават много сигнали за студени хотели, които отварят само за празниците. „Оказва, че хората отиват на място и хотелът започва да се затопля, чак на третия – четвъртия ден. Няма да загубят толкова много, ако включат отоплението няколко дни по-рано”, коментира Богомил Николов от „Активни потребители”. В този случай обезщетения за потребителите няма, но за хотела остава лошата реклама. Още по-неприятна е отмяната на пътуването или на полета. Затова е добре да имате застраховка. Трябва да внимаваме обаче какъв риск покрива застраховката. Ако е включена само опцията сам да се откажеш от пътуването, при отмяна на полета парите за нощувки отново се губят. Ако се стигне до отмяна на полет, имате право на обезщетение между 250 и 600 евро в зависимост от разстоянието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Половин милион нашенци ще пътуват по Коледа и Нова Година"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d0%b4%d0%b0-%d1%81%d0%b5-%d0%b7%d0%b0%d0%bf%d0%bb%d0%b0%d1%89%d0%b0-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%b5%d0%bd-%d1%82%d1%80%d1%83/", "text": " Трябва ли да се плати извънреден труд на служител на длъжност шофьор (работещ от понеделник до петък), ако е бил в командировка на официален празник?  В. Йорданова, гр. Стара Загора  Извънреден труд е работата, която се извършва в повече от установеното по трудовото правоотношение редовно работно време. Извънреден е трудът, който се полага по разпореждане или със знанието и без противопоставянето на работодателя или на съответния ръководител от работника или служителя извън установеното за него работно време.  Очакваме въпросите ви на адрес:  1797 София, ул. „Лъчезар Станчев” 7,  Email: trud@trud.bg и trudonline@gmail.com  Тодор Капитанов – юрист, национален секретар на КНСБ, консултант и специалист по публични лекции в областта на трудовите и социални въпроси, комуникациите и публичния сектор", "date": "2017.11.06", "title": " Трябва ли да се заплаща извънреден труд по време на командировка"}
{"url": "https://trud.bg/330-000-%d0%b1%d1%8a%d0%bb%d0%b3%d0%b0%d1%80%d0%b8-%d0%bd%d0%b8%d1%82%d0%be-%d1%83%d1%87%d0%b0%d1%82-%d0%bd%d0%b8%d1%82%d0%be-%d1%80%d0%b0%d0%b1%d0%be%d1%82%d1%8f%d1%82/", "text": "330 хиляди българи нито учат, нито работят, както и не са регистрирани в Бюрата по труда. Това показва проучване на изследователския център “Тренд” по поръчка на Фондация “Фридрих Еберт”, проведено през септември 2017 г. “Оказва се, че 10% от хората в трудоспособна възраст са без постоянна работа и нямат желанието да търсят професионално развитие”, коментира данните Ивайло Калфин, бивш социален министър и представител на Фондация “ Институт по икономика и международни отношения”. По думите му резултатите от изследването показват, че политиките по насърчаване на труда не са насочени към тази група хора. Повече от половината от демотивираните българи са със средно образование, 26% – с основно, а само 10% притежават бакалавърска или магистърска степен. Проучването показва още, че 54% от тях са семейни, което е една от главните предпоставки да не започнат работа, тъй като получават финанси от другия член на семейството. Професионалният статус на по-голям процент от демотивираните българи е работник/неквалифициран труд – близо една трета, а 21% са квалифицирани работници. Голяма част от анкетираните – 47% заявяват, че биха започнали работа за заплата между 500 и 1000 лева. Предвид статистическите данни, че средната брутна месечна работна заплата в България в началото на 2017 г. е вече над 1000 лева, ясно сочи, че очакванията към пазара на труда в България са напълно реалистични от страна на респондентите, коментират анализаторите от института. Сред висшистите и живеещите в София, желаната заплата е по-висока от общата картина в порядъка 1001-1500 лв. 72% от демотивираните българи нямат личен месечен доход, докато 17% от тях са с приходи от сивата икономика, а 6% се издържат с парични преводи от чужбина. Над 80% от неактивните хора са безработни повече от една година, а 12% от тях никога не са търсили професионална реализация, показва още изследването.   Българите очакват влошаване на финансовото си състояние през следващите 12 месеца, показват данните на Националния статистически институт за октомври. Общият показател на доверие на потребителите намалява с 0,7 пункта спрямо юли, което се дължи на пониженото доверие сред населението както в градовете, така и в селата. По отношение на безработицата в страната прогнозите на българите са, че ще има съкращаване на персонал през следващите дванадесет месеца, като по-големи песимисти са хората, живеещи в селата. По-неблагоприятни са и оценките за изменението на потребителските цени през последните 12 месеца. Потребителите, които отчитат, че цените са се повишили, са с 4,6 пункта повече в сравнение с юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " 330 000 българи нито учат, нито работят\t\t\t"}
{"url": "https://trud.bg/%d0%ba%d0%b8%d1%80%d0%be%d0%b2-%d0%b2-%d0%b1%d0%be%d1%82%d0%b5%d0%b2-%d0%b4%d0%be-2020-%d0%b3/", "text": "Николай Киров остава начело на „Ботев” (Пловдив) до 30 юни 2020 година. Това стана факт, след като старши треньорът и импресариото му Милен Георгиев се разбраха за по-малко от 5 минути с клубното ръководство. Сегашният контракт на младия специалист, спечелил 2 купи още в дебютния си сезон начело на „канарчетата”, изтичаше на 30 юни 2018 г.  Тази седмица президентът Ангел Палийски ще стартира и преговорите с шестимата футболисти с изтичащи контракти. Под №1 в списъка е сръбският вратар с български паспорт Иван Чворович, който е обвързан с „Ботев” (Пд) само до Нова година. Веднага след стража се нарежда капитанът Лъчезар Балтанов. Сред останалите с изтичащи договори са националът Цветомир Панов и бранителите Крум Стоянов, Лазар Марин и Йордан Минев, с които също се планират разговори за преподписване на контрактите им.", "date": "2017.11.06", "title": " Киров в „Ботев“ до 2020 г."}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d1%87%d0%b0%d0%ba%d0%b0-%d0%ba%d0%be%d0%bd%d1%82%d0%b5-%d0%b1%d1%8f%d0%b3%d0%b0/", "text": "Отношенията между мениджърите Жозе Моуриньо и Антонио Конте са тема номер едно в Англия. Треньорите на „Манчестър Юнайтед“ и „Челси“ отказаха да се поздравят след двубоя между двата тима на „Стамфорд Бридж“. След последния съдийски сигнал Специалния чакаше своя колега, но италианецът го игнорира умишлено. Запитан защо не е отишъл да се ръкува с португалеца, Конте отговори: „Това не е важно, главното е да се спечели мача. Трябва да се уважаваме на терена, не извън него. Искате да го преследвам ли? Аз бях в средата на терена. Стиснах ръцете на хората, които бяха наоколо“. Моу пък бе попитан дали по-късно Конте го е открил, за да го поздрави. „Не. Той изчезна. Затова поздравих неговите асистенти, което за мен в основата си е същото“. Преди срещата, която „сините“ спечелиха с 1:0, двамата все пак се поздравиха. Инициатор на поздрава отново беше Моуриньо, който причака своя колега в тунела. Жозе поздрави и играчите на „Челси“ като отказа да стисне само ръката на Еден Азар. Португалецът вярва, че белгийският халф е в основата на уволнението му през декември 2015 година. Специалния заяви, че вече е притеснен от разликата с лидера в шампионата „Манчестър Сити“. „Гражданите“ водят с осем точки на „червените дяволи“. „Все пак сме втори, и 18 тима са в по-лоша позиция от нас в класирането – каза Моу. – Минаваме през труден период с тежки мачове с големи съперници“. Снимка: Twitter", "date": "2017.11.06", "title": " Моуриньо чака, Конте бяга"}
{"url": "https://trud.bg/%d0%b3%d0%be%d1%82%d0%b2%d0%b8-%d1%81%d0%b5-%d0%bf%d1%8a%d0%bb%d0%bd%d0%b0-%d0%b7%d0%b0%d0%b1%d1%80%d0%b0%d0%bd%d0%b0-%d0%bd%d0%b0-%d0%ba%d0%b0%d1%80%d1%83%d1%86%d0%b8%d1%82%d0%b5-%d0%b2-%d0%b3%d1%80/", "text": "Пълна забрана за движението на каруци в градската част на София подготвят от Столичната община. Досегашните ограничителни мерки дават частичен резултат. В това се убеждават ежедневно гражданите, които срещат по улиците каруци натоварени с най-често с вторични суровини, информира  И днес органите на реда завържаха две каруци заедно с екипажите им. Една от целите на полицейската акция, която се провежда в момeнта, са и движещите се в града каруци. В случая става дума и за незаконна сеч в парк. „При проверката се установява, че нямат документи за дърводобив. Дървеният материал е прибран, лицата са задържани. 5 лица, да, криминално проявени за кражби“, коментира Комисар Дойчинов – началник на 3-то РУП София. Един от проблемите пред правоохранителните органи е, че няма какво да правят със задържаните коне и каруци, когато трябва да ги конфискуват. Общината отдавна се опитва да реши проблема с каруците в София с нова наредба. „Нашето предложение като работна група е тоталната забрана на движението на каруци на територията на Столичната община, от вътрешната страна на ринга, на Околовръстното шосе. От другата страна ще може да се кара, тъй като знаете, че там има села, в които хората ще могат да се препитават с това нещо“, каза Симеон Славчев, общински съветник. Един от нерешените проблеми в новата наредба е какво да се прави с конфискуваните коне, които вече ще са собственост на общината. Вариантите са те да се държат на някоя от конните бази около София. Според Славчев до две седмици въпросът може да се реши в комисиите на общинския съвет и до края на годината да бъде внесен за гласуване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Готви се пълна забрана на каруците в градската част на София"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bc%d0%be%d0%bd%d1%82%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d1%82%d1%80%d0%b0%d0%b4%d0%b8%d1%86%d0%b8%d0%be%d0%bd%d0%bd%d0%b8%d1%82/", "text": "Превърналите се в традиция коледни къщички в Благоевград отново намират своето запазено място на площад „Георги Измирлиев“. Тяхното монтиране започна от днес. Един от най- атрактивните елементи в коледно- новогодишната празнична програма на Община Благоевград са именно къщичките, които благоевградчани с усмивка наричат „весели“. И тази година те са 12 на брой и ще бъдат разположени на площадното пространство. В тях ще бъдат предлагани обичайните промишлени стоки, артикули с коледна тематичност, а в останалите храни и напитки. Коледните съоръжения ще радват жители и гости на града до 7 януари, когато ще бъдат демонтирани. Къщичките допълват  празничното настроение в Благоевград паралелно с богатата коледна украса, която Общината  поставя традиционно, както в централна градска част, така и в кварталите на областния център. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Започна монтирането на традиционните коледни къщички в Благоевград"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-72/", "text": "Втори по мащаб теч на финансови тайни след скандала „Панамалийкс“ – „Парадайз пейпърс“. Журналистически консорциум разкри как корпорации и богаташи отклоняват плащане на данъци. В схемата са замесени политици, бизнесмени и знаменитости.     Това сочи проучване на “Тренд” през 2017 г. Всеки втори иска заплата между 500 и 1000 лева.       Трудово-правната консултация на „Труд“.             Сега сме със Запада, а младото поколение се тресе от кючеци – отвратителна гледка, казва историкът академик Георги Марков в интервю за „Труд“.       Всякакви преговори с евреи и християни са като сънотворно – анализ на Димитър Гърдев, коментатор на „Труд“.         Обругаването на паметника на Съветската армия е от простотия. Лъвът пред НДК е приемал и хитлеристи, но това не намалява ореола му – коментар на Евгени Генов.             Светът се бори с дезинформацията и държавната пропаганда, много преди да се появят дигиталните платформи, казва Мери Хокадей, директор в Би Би Си в интервю за „Труд“.             Дипломи са получили и над 3000 чужденци. Академичното медицинско образование в България се ражда с указ на Фердинанд.           Силует на Станимир Стоилов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Вижте акцентите в броя на вестник „Труд“ във вторник, 7 ноември 2017"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d1%81%d1%82%d1%80%d0%be%d1%8f%d1%82-%d1%85%d1%80%d0%b0%d0%bc-%d0%b2-%d0%b3%d1%80%d0%b0%d0%b4%d0%b8%d0%bd%d0%ba%d0%b0%d1%82%d0%b0-%d0%b4/", "text": "Нов храм ще се строи в градинката до КАТ в столичния квартал “Изгрев”. Проектът бе подкрепен от комисията по култура в Столичния общински съвет днес и ще бъде гласуван от СОС в четвъртък. Църквата ще се нарича ”Свети Пимен Зографски”. Общинският съвет учредява право на строеж за изграждане на православен храм върху поземлен имот с площ от 630 кв. м. Той ще струва около 600 хил. лв., площта му ще 199 квадрата. “По идеен проект, който одобрихме в районната администрация, се предвижда храмът да е на две нива – отдолу крипта и отгоре останалите помещения, като общата квадратура е около 370 квадрата, но самото петно, на което ще е застроено е 199 квадрата”, обясни пред “Труд” кметът на район “Изгрев” Цветомир Жеков. От 2017 г. има назначено църковно настоятелство, което ще набира средства за храма. Председател е отец Антоний – действащ отец в храм-паметника “Св. Александър Невски”. “Водили сме разговори с граждани, фирми и организации, в кварталите се приема много добре идеята за църквата”, обясни Жеков и благодари на архитектите и инженерите, чийто екип работи безвъзмездно по проекта. След като докладът бъде одобрен от СОС, трябва да се изготви работния проект, след което да се издаде разрешението за строеж. През март догодина трябва да започне изграждането на храма, като той може да се построи за около година и половина, прогнозира кметът. Това е втори опит за вдигане на църква в района. Първият се провалил през 90-те години, заедно с разпадането на алтернативния синод. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Доброволци строят храм в градинката до КАТ\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%87%d0%b5%d1%80%d0%bd%d0%b0-%d0%b3%d0%be%d1%80%d0%b0-%d0%bf%d1%80%d0%b0%d0%b2%d1%8f%d1%82-%d0%b5%d0%ba%d1%88%d1%8a%d0%bd-%d0%bf%d0%bb%d0%b0/", "text": "България и Черна гора ще изготвят съвместно екшън план за обмен на опит в туризма. Документът ще бъде разписан и се очаква да бъде одобрен от страните през месец март 2018 г. Това стана ясно по време на среща между министъра на туризма Николина Ангелкова и Павле Радулович, министър на туризма на Черна гора. Двамата обсъдиха съвместни инициативи по време на най-голямото международно изложение за професионалисти в туристическата индустрия World Travel Market в Лондон. Планът за действие ще се изготви от работна група, в която ще вземат участие представители на двете ведомства. Целите ще са базирани на Споразумението за сътрудничество в областта на туризма между България и Черна гора, което бе подписано през юни 2016 г., съобщиха от МТ. Основен акцент в документа е задълбочаването на контактите и развитието на двустранните туристически връзки. Ще бъдат предприети и действия за по-доброто представяне на културно-историческите традиции, както и за улесняване на процедурите за обмен на туристи между България и Черна гора. Страните ще насърчават сътрудничеството в различни области по отношение на обучението на човешките ресурси в туристическия сектор, ще допринасят за взаимното участие в международни изложения, панаири, конференции и семинари, други международни рекламни, информационни и научни туристически събития. Министърът на туризма на Черна гора заяви готовността на страната си да се запознае с добрите практики, които прилага България в сферата на инвестициите. Министерството на туризма създаде инвестиционна карта, в която влизат около 30 обекта. Целта е тя да бъде промотирана пред чуждестранни инвеститори, за да се насърчат и улеснят вложенията в сектора. Радулович прояви интерес и към добрите практики, които прилага страната ни по отношение на зимния туризъм. „Сезон 2016/2017 г. беше най-успешен за туризма ни от влизането на България в Европейския съюз. Общият брой посещения на чуждестранни туристи бе 1,476 млн., като се постигна ръст от 19,6%. Очакванията са през предстоящия сезон тези резултати да се запазят, надградят и да постигнем устойчиво развитие“, заяви министър Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " България и Черна гора правят екшън план за обмен на опит в туризма"}
{"url": "https://trud.bg/%d0%b3%d0%b0%d1%80%d0%b2%d0%b0%d0%bd-%d0%ba%d0%bb%d1%8a%d0%b2%d0%bd%d0%b0-%d0%b3%d0%b0%d1%80%d0%b2%d0%b0%d0%bd%d1%83-%d0%b2-%d0%be%d0%ba%d0%be%d1%82%d0%be/", "text": "Отвориш ли на скандала вратата, палиш собствената си клада. Звучи като грузинска поговорка, но не е. Това е анотация за доминиращия политически сюжет през последните седмици – „Кумгейт“, филмова поредица, достойна за Холивуд. В Холивуд положението също никак не е розово. Знаете за скандалите в Града на ангелите. Известни актриси се оплакаха от бруталното поведение, сексуалните посегателства и физическо насилие на един от могъщите продуценти – Харви Уайнстийн. Десетки жени, жертви на арт мутрата проговориха и в САЩ настана истерия, която обхвана цялата страна и всички, нека ги наречем отрасли на щатското стопанство – от шоубизнеса, през политиката, бизнеса и стигнем до спортната гимнастика. Оказва се, че не само в Холивуд силните на деня са дърпали дрехите на подчинените си, на тези, които са в ръцете им. След като скандалите излязоха през вратата, лумнаха и кладите. На тях бяха хвърлени и виновни, и невинни. Някой си спомнил, че преди много години великият актьор Кевин Спейси подхвърлял намеци наляво и надясно и край с кариерата на таланта. Друг си спомнил нещо и хайде още дузина актьори отиват в небитието. Едната крайност доведе до друга крайност. Сигурен съм, че вече ходят с тъмни очила дори и в нощните барове, сакън някой да не обвини друг в „мръснишки поглед“. Вече не стои въпросът дали в Холивуд са знаели за мръсотиите на Уайнстийн. Знаели са. Стана прословута обявената като дърварска шега реплика на комика, сценариста и музиканта Сет Макфарлейн по време на обявяването на номинациите за „Оскар“ през януари 2013 г. за най-добра поддържаща женска роля „Честито на тези пет актриси! На тях повече няма да им се налага да се преструват, че харесват Харви Уайнстийн“. Но тази реплика тогава потъна, защото всеки в света на киното знае максимата, че в един филм винаги има роля за гаджето на продуцента. Това е и най-бързият път към главната роля, а не талантът, между другото. В едно семейство, каквото е общността в Холивуд, всичко се знае. Знаят се пътищата към върха, знаят се любовните истории, знаят се скандалите, пластичните хирурзи, дилърите. Също както в българската политическа омерта. В България, таз земя като една човешка длан, за всеки политик се знае всичко, защото това е едно не толкова голямо семейство. Освен това бюджетът за следене и подслушване е по-голям от този за култура, за да имаме някакви съмнения по темата. Знае се как е издигнат, защо е издигнат за определен политически пост. Знае се кои интереси стоят зад него, какво се очаква да изпълни в мандата си, на кого да благодари, как си прокарва път още по-нагоре. Няма тайни за обществените поръчки, няма тайни за роднинските кръгове, за връзките с надземния и подземния свят. Да, и подземният свят, защото политикът управлява не само почтените хора, но цялото общество. Това се знае от всеки, който е имал смелостта да нагази в катранените води на политиката. Затова всеки с черни лепкави петна по панталоните си мълчи за другите и гледа много, много да не мрънка, защото и на него може да му дойде до главата. Принципът, че гарван гарвану око не вади, тук е валиден така, както беше и в Холивуд до аферата. Мълчи си опозиция, мълчи си и властта за опозицията. Те си знаят – отвориш ли вратата на скандала, кладата лумва. Нещо повече. Току виж, че вземе да ти дойде и на теб на гости, да светнат прожекторите в сурата ти и тогава влизаш в жанровото кино – „Престъпление и наказание“. Справедливото семейство на прокурорите ще те разкъса, а остатъците ще бъдат довършени от частните съдии изпълнители. Точно поради тази причина гарваните у нас си грачат грозно зловещо, но не си бъркат по очите. Скандалът е като шило, а както казват грузинците „По шило с юмрук не се удря“. ГЕРБ първи сгрешиха и налетяха на собствения си кмет в Хасково – Добри Беливанов. Той нападна депутата Делян Добрев, партията се разграничи от него – типично за партиите в такива случаи, и се започна. БСП забравиха за омертата и налетяха свирепо в гръб. Роди се аферата „Кумгейт“. Чревните в парламента ехидно хихикаха. ГЕРБ отвърнаха на удара. Започнаха да се раждат „гейт“ след „гейт“. Толкова усилено започнаха да се вадят мръсни неща от задните порти, че политиката у нас взе да прилича на „прайд“ – шарено, скандално и с неясна идентичност. В България има толкова много кметове, толкова много началници в държавната администрация, че хипермаркет за гейтове може да се отвори, ако има желание. И навсякъде има кумове, балдъзи, синове и техните синове. Последният скандал – с кмета на Батак – Петър Паунов, е продължение на гарвановия скандал. Очевидните възмутителни практики градоначалникът да дава поръчки на фирми на свои роднини, тук бе осветена. Избраният от листата на БСП началник на града бе обвинен в престъпления по служба и най-вероятно ще има супа „Касе ала Батак“. БСП се разграничиха, но доста неубедително. Та нали този човек е бил тяхна гордост мандат след мандат. Нима не са знаели какви ги върши, или пък може би са го подкрепяли, защото точно това е вършел и се е отчитал? Тези скандали са лоши за партиите, но прекрасни за обществото. Те действат като разхлабително, като очистително лекарство на отровения политически организъм. Всеки на позиция във властта започва да се ослушва, да внимава, да подозира околните, а това връща поведението близко до законността. Новите, които заменят изгорените на кладата, поне през първата си година гледат да са почтени. Винаги е хубаво когато гарван клъвне гарвану в окото. Макар да е вярно и другото: Когато си безочлив, няма къде да те кълват.   В България има 5255 населени места, което означава, че заедно с районите кметове има малко повече кметове. Всеки назначава роднини. В малките населени места, където няма много работни места, общо взето фамилията на кмета превзема всичко – детски учителки, пазачи, чистачи. Ако приемем, че всеки кмет нарежда родата и приятелите по веригата на властта и приемем, че всеки назначава средно по 10 (кръгло число), макар че може да са много повече. А тези 10 назначават още по 10, пак числото на шуреите и баджанаците не надхвърля повече от 6-7 на сто от населението. Те обаче държат баницата, ножа, меда и трохите в ръцете си. Достатъчен повод за революционна ситуация.", "date": "2017.11.06", "title": " Гарван клъвна гарвану в окото\t\t\t"}
{"url": "https://trud.bg/%d0%bd%d0%b0%d0%b9%d0%b4%d0%b5%d0%bd-%d0%b7%d0%b5%d0%bb%d0%b5%d0%bd%d0%be%d0%b3%d0%be%d1%80%d1%81%d0%ba%d0%b8-%d0%b2%d1%81%d0%b5%d0%ba%d0%b8-%d0%b2-%d0%b4%d1%8f%d1%81%d0%bd%d0%be-%d0%b8%d0%bc%d0%b0/", "text": "Реформаторски общности за демокрация за местните избори е опит да наименуваме нещо, което съществува. Нашата идея е да чуем какво мислят хората в общините, в които управляваме и където сме ясна опозиция на ГЕРБ. Това коментира Найден Зеленогорски от ДБГ по  . „Явно всеки в дясно има своя представа за това какво трябва да се прави, затова няма диалог“, коментира той и обясни, че трябва да се видят грешките и отбеляза, че се протяга ръка към другите в дясното политическо пространство. Търсим опит да направим нещо, което съществува, още по-голямо, понеже след 2 години предстоят местни избори, каза още Зеленогорски относно Реформаторски общности за демокрация. „Хората, които победиха, са кметовете, по места различни структури не само си говорят, но и взаимодействат. Може би в лидерите е проблема. Има общини, в които дясноцентриската общност управлява над 10 години, защо да не може по принцип да стане това“, коментира Найден Зеленогорски. Смятаме, че е логично да направим Реформаторски общности за демокрация за местните избори, имаме мандат да я предложим на цялата демократична общност, отбеляза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Найден Зеленогорски: Всеки в дясно има своя представа какво да се прави, затова няма диалог"}
{"url": "https://trud.bg/%d1%81%d0%bb%d0%b5%d0%b4-40-%d0%b3-%d0%be%d1%82%d0%bd%d0%be%d0%b2%d0%be-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d0%ba%d0%b0-%d0%b5-%e2%84%961-%d0%b2-%d0%bc%d0%b0%d1%80%d0%b0%d1%82%d0%be/", "text": "След 40-годишна пауза американка отново ликува с титлата в маратона на Ню Йорк. Олимпийската вицешампионка от Пекин 2008 на 10 000 м Шалейн Фланаган преодоля 42,195 км за 2:26,53 ч. С около секунда по-слабо време даде победителката от последните 3 издания Мери Кейтани (Кения) – 2:27,54 ч. При мъжете най-бърз бе 5-кратният победител в полумаратона Джорфи Камворор (Кения) – 2:10,53 ч. Надпреварата мина при изключителни мерки за сигурност. Дежурните полицаи по трасето бяха 50 000!", "date": "2017.11.06", "title": " След 40 г. отново американка е №1 в маратона на Ню Йорк"}
{"url": "https://trud.bg/%d0%ba%d0%b0%d1%80%d0%b4%d0%b8%d0%be%d0%bb%d0%be%d0%b3%d1%8a%d1%82-%d0%bf%d1%80%d0%be%d1%84-%d0%bc%d0%bb%d0%b0%d0%b4%d0%b5%d0%bd-%d0%b3%d1%80%d0%b8%d0%b3%d0%be%d1%80%d0%be%d0%b2-%d0%bf%d1%80%d0%b5/", "text": "– Има две причини за това – първата е, че медицината е надстройка, а не база. Тоест, не може базата да е гнила, а пък надстройката да е читава – няма как. Втората причина е, че в България тези неща са толкова изкривени, че дори Айнщайн персонално да беше доктор, да го възкресят и да го докарат за министър на здравеопазването, той също нямаше да може да се оправи. Всичко зависи от онези хора, които се намират на площад „Народно събрание“. А нещастията на България започват и завършват точно там. – Медицината до голяма степен като управление е и икономика. Може да си много добър лекар, но да си лош мениджър. И обратното, може да не си дори никакъв лекар – в много страни министрите на здравеопазването въобще не са лекари. И тези страни имат доста по-читаво здравеопазване от нас. – Естествено, че ме боли. Мъчно ми е за цялото здравеопазване, та аз съм трето поколение лекар. Но няма как да не стигнем и до моралната страна на въпроса – не конкретно за бившия вече министър, а въобще за нашето съсловие. Да не си кажем искрено, не всички но не малка част от тези, които са по върховете на нашето лекарското съсловие, са доста скарани с морала. Всеки обича парите, и аз ги обичам. Абсолютна лъжа е, ако чуете някой да казва, че не се страхува от смъртта и не обича парите. Но във всички професии и най-много в нашата, има една червена линия, която не може да се преминава. – Естествено. След републиканския и бюджета на НОИ във Военна болница има огромно перо. Апетитите наистина са огромни. – Ще ви дам два примера, които са огледало на случващото се. В Монтана има държавна и частна болница. В частната има катеризационна лаборатория за най-съвременно лечение на острия инфаркт на миокарда. С пациента от областта – от Монтана или Лом, се постъпва по следния начин: той се обажда на Бърза помощ, тя го взима и го закарва в държавната болница, където няма такава лаборатория. Частната е на 300 метра, но от държавната се обаждат на болницата във Враца, която е на 40 км от Монтана. От Ломската също звънят на врачанската, нищо, че градът е на 90 км. Най-парадоксалното е, че вместо линейката да тръгне от града на пациента, тя тръгва от Враца – да го вземе и да го закара обратно за съответната инвазивна манипулация във врачанската болница. – Още във втори курс по медицина се учи, че всяка клетка на нашия организъм има праг, в който може да издържи без кислород, респективно без кръв. За сърдечната клетка е 20 минути. Правете сметка размотаването с какво е свързано. И това се случва на много места в България. За да разберете какъв е батакът в здравеопазването, ще ви дам втори пример. В София има 12 катеризационни лаборатории. Бърза помощ директно ги кара в някои от тях, което е добре. Но! – ако човек получи инфаркт след 14-15 ч. следобед – жална му майка. Тогава той изцяло зависи от това къде ще реши да го закара Бързата помощ. В целия свят е прието това да е най-близкото място – да приемем, че е изпълнено. Но екипът го няма – той трябва да се събере, да се създаде съответната организация. А дежурство няма – нито следобеда, нито през нощта. – Психологически софиянецът е настроен, когато има остър проблем, да потърси помощ в „Пирогов“. Кардиологията там се работи от един много добър професионалист проф. Мария Миланова. Според неин научен труд, на който бях рецензент, се оказа, че дори в „Пирогов“ от обаждането на пациента до завършване на процедурата минават 26 часа за мъжете, а за жените 34 часа. И това вие наричате здравеопазване?! Но в „Пирогов“ не са виновни – цялото ми уважение към тях. Виновна е системата. И това се знае. – Точно така. ЕС има две системи на здравеопазване – неолиберална (100% пазарна без никаква регулация от държавата) и социална. Нашата не е нито едната, нито другата и е взела най-лошите черти и от двете. Например от социалната – една обществена организация, каквато трябва да бъде НЗОК, е одържавена. Тя влиза в бюджета и тази година той дава 400 милиона. Не че е лошо, но защо бюджетът ще го дава? Нали е обществена организация. Все едно профсъюзите да са и те в бюджета. Или аз не разбирам или недоумявам. – Здравеопазването се оценява по два основни критерия: смъртност (вкл. детска и у нас тя не е мръднала за последните години) и броя на хоспитализации. Как ви звучи това – тази година са планирани 2,3 милиона хоспитализации при реално 6 милиона население? Вярно е, че трябва да има и рехоспитализации (повторни), но и с милион да ги намалим пак остават 1,3 милиона – за какво говорим! – Причината е, че всичко се налива в болничната помощ за сметка на доболничната. А приказваме за профилактика – та тя е нула, а е една от най-важните. Не само тя, огромна част от нещата в болничната помощ могат да се правят в доболничната. За да се извърши една гастроскопия например, всичко струва 60 лева. А ако е в болница, то ще струва 600 лева по каса. И това се знае, но се прави нарочно. – Прави се, защото тези пари трябва се изхарчат. Те се помпат все повече и повече и зад това се крият интересите на фирми за консумативи, за лекарства, на десетина души от нашето съсловие, които си правят каквото си искат в здравеопазването. – Няма да ги казвам по име, защото ще започнат да ме съдят, но се знаят много добре от цялото лекарско съсловие. Връзката е базирана точно във въпросния търговски закон, измислен по времето на Иван Костов, който още не го махат, и той сам по себе си философски те определя като търговец. Ето, аз имам частен кабинет и по закон съм едноличен търговец. Същото се отнася и за болницата, и за медицинския център. Т.е. пациентите стават стока, щом аз съм търговец. – Точно така. А защо са го измислили – защото най-отгоре е политическият чадър. От него следва краденето в много посоки, като нямам предвид съсловието, покрито от същите тези политици. Вижте сами какво става – първо е собственици, фирми, надуване на цени и прочее, после – отплащане на съответната партия, от самия крадец, който е покрит от политическия чадър. Това са толкова очевадни неща – всички ги виждаме, но си мълчим. В предизборната програма на сега управляващата партия една от точките е демонополизация на Здравната каса. Колко месеци са на власт и дори не се мисли в тази посока! – Защото няма по-добър контрол от конкуренцията. Това е доказано още от финикийците преди 2500 години. Затова втора здравна каса скоро няма да има. Има ли монопол, има за крадене колкото искаш. Нали все цитираме Германия – там има над 200 каси! Едно е, когато съм задължен на някаква структура, друго е когато мога да избера поне между две. Говорят, че искат контрол – че какъв по-добър контрол от конкуренцията? Може ли да сложиш над главата на всеки по един контрольор – ами аз ще го купя, дори и да го има. Но да си купя конкурента, това вече няма как да стане. Има стотици начини здравеопазването да влезе поне в почтена конкурентна среда. Тогава много от нещата ще се оправят. – Би трябвало, тук няма никакъв риск. Има друг риск обаче – на някои хора ще намалеят приходите. Най-много ме боли за лекарското и за сестринското съсловие. При медицинските сестри пък положението е трагично – от 70 хил. през 1990 г., сега те са 30 000. Как ще осигуряваш здравето на хората? Не зная доколко ние, хората в белите престилки, се усещаме, че икономическите феодали са ни превърнали в слуги! Понякога много добре платени, дори прекалено добре платени, но пак слуги! – На политическата класа, която отлично знае, че не трябва да бъде така, но така й е удобно. По причини, за които говорих. Че голяма част от частните болници в България (те не са бедата и там няма начин да крадеш, защото ще ти счупят ръцете) не са собственост нито на докторите, нито на сестрите. А на хора, които нямат никакво медицинско образование и дори не ги и знаем. – В България, която е 111 хил. квадратни километра, има 450 болници, като в тях не влизат медицинските центрове. Само в София болниците са 104. Във всичките заведения поне 50 на сто от пациентите не са за болнично лечение. Освен това – не може просто така механично да се слага къде колко болници да има. Трето, нали щеше да има здравна карта – няма я и нея. А за здравната култура да не говорим – почти я няма. Виновно за това е училището. Един голям мъдрец от XIII век – Моше Маймонид от Испания, е казал, че всички беди на човечеството идват от невежеството. Ние вървим към невежеството и това се знае много добре. Кога по официални данни в нашата страна е имало 20% неграмотни? А по неофициални са още повече. Кога е било четвъртокласници да не знаят да пишат и да четат – как са стигнали до 4 клас? Всичко е навързано и неслучайно е казано: прост народ – слаба държава. – Да, от тях се разбира какво е състоянието на държавата. И като лекар ви казвам, че по-важно от двете е образованието, защото без него не може да има нормално здравеопазване. – Не бих казал, че може да се намери обяснение, но има една мисъл на Овидий „Помни постигнатото“. Сиреч – надграждай. Пак ще се върна до площад „Народно събрание“. Има две неща, които ако се преодолеят, България ще тръгне много бързо напред. И те не искат никакви пари – искат сърце. Напоследък запалянковците скандират по състезания не „Българи юнаци“, а „Сърце и душа за България“. Второто, по-същественото и то не иска никакви пари – ако нашата т.нар. политическа класа престане да бъде равностойна на това, което ни е казал Христо Ботев: „У нас свестните считат за луди“. За съжаление, вече години наред у нас свестните ги смятат за луди. Често можете да чуете квалификацията – „този е луд“. Защото в историята на Третата българска държава сме имали министър-председатели от изключителна класа – Петко Каравелов, Стефан Стамболов, Драган Цанков. Ние не умеем да почитаме тези, които са били преди нас, да взимаме хубавото от тях и да надграждаме. – Ядосвам се, не мога да си намеря място, като гледам как в родината ни днес напред са Кириакстефчовци. Съвременният Кириак Стефчов е соросоидът. И тъжното е, че техният глас се чува повече, защото те викат. Винаги е било така. Дори в здравната реформа най-кресливи сега са тези, които я забъркаха.   Проф. Младен Григоров е роден на 12 май 1937 г., правнук е на съратник на Васил Левски. Той е трето поколение лекар. До 1997 г. е военен лекар. Един от първите, които въвеждат интервенционалната кардиология у нас още през 70-те години. Бил е директор на болница “Лозенец” във времето, когато се извършва трансформацията й от Правителствена болница. Там създава и кардиологичния център. След това е бил заместник-директор на ВМА, където ръководи отделението по кардиология. Повече 15 години е във Втора градска болница. Носител е на голямата награда на БЛС за цялостен принос в медицината.", "date": "2017.11.06", "title": " Кардиологът проф. Младен Григоров пред „Труд“: Всички беди идват от площад “Народно събрание”\t\t\t"}
{"url": "https://trud.bg/%d1%81%d0%b8%d0%bd%d1%85%d1%80%d0%be%d0%bd%d0%b8%d1%87%d0%bd%d0%be-%d0%bd%d0%b0%d1%82%d1%80%d1%83%d0%bf%d0%b2%d0%b0%d0%bd%d0%b5-%d0%bd%d0%b0-%d1%85%d0%b0%d0%be%d1%82%d0%b8%d1%87%d0%bd%d0%b8-%d0%bf/", "text": "На 10 октомври Юпитер влезе в дома на Скорпиона, ключовата дума на следващата една година е трансформацията, казват астролозите. По света и у нас бързо се натрупаха събития, подсказващи за началото на значителни и изненадващи в редица аспекти промени. При това синхронично свързани и донякъде хаотични по характер. Става дума преди всичко за успоредност на сходства, които Карл Юнг нарича синхроничност. За връзка, изразяваща отношения, които не могат да се формулират на базата на причинност. Не могат да се обяснят, например, като предугаждане, предчувствие, психокинеза или телепатия. Ако причинността е статистически факт, то синхроничните събития са свързани с “качеството на времето”. Предизборно Доналд Тръмп люто се закани да пресуши „вашингтонското блато“, с други думи, да разгони продажните чиновници, да сведе до минимум лобисткото влияние, да посрами безпринципните конгресмени. Милиони американци се впечатлиха, беше избран, но почти целият щатски истаблишмент, медиите и Холивуд мигом се нахвърлиха върху него. Щурав бил, демагог бил, сексист-женомразец. И мераклия при това, съчиниха се разни истории с жертви на негови попълзновения спрямо някакви хубавици, но нищо не се доказа. Изведнъж „Ню Йорк Таймс“ публикува свърхскандален материал за извънредно влиятелния в Холивуд продуцент Харви Уейнстейн. Чието име по време на церемониите за връчване на „Оскари“ е споменавано по-често от Божието. Три десетилетия похотливецът притискал за сексуални услуги най-малко 13 холивудски актриси, едни склонявали, други отказвали, а някои дори насилвал. Не Тръмп, а това „божество“ беше сринато и натикано в калта. А то беше символ на „холивудското блато“, което цяла година бясно злепоставяше и хулеше с най-мерзки слова президента. Голям подарък за Тръмп, връзката на душманката му Хилари Клинтън с Уейнстейн е добре известна, компрометирани са и оплюващите го кинозвезди, за които греховете на продуцента-насилник естествено са били отдавна известни. Видя се какво представляват критиците му. След изключително шумния скандал вече по-различно се приемат от мнозинството американци онези игрички на Бил Клинтън с Моника в „оралния“ кабинет в Белия дом. Умълчаха се Клинтънови, притихнаха и демократите за „руската следа“ покрай президентските избори. Тези дни Google публикова доклад, според който не са намерени данни за руски манипулации през YouTube. В сайта Consortiumnews.com журналистът Робърт Пери написа: „Тръмп наистина е марионетка, но не на Путин, а на израелския премиер Натаняху“. Други пък твърдят, че руските хакери са действали не за, а против Тръмп. Но по инерция копането на трап пред него продължава. Спецпрокур обвинява познатите му Пол Манафорт и Рик Гейтс за някакви минали техни дела, пресата ги търкаля с разни мътни намеци, но вече без да се споменават Русия и президентът пряко. Затова пък се появисборник на 27 психиатри и психолози, обезпокоени от „неблагоприятни промени в съзнанието на Тръмп, от импулсивното му самохвално поведение, игнориращо обществени норми“. Други 800 такива специалисти се подписали под заявление за „загрижеността им за психическото състояние на президента“. Той бързо схвана, че атаките стават все по-вяли и неубедителни и тръгна в настъпление. По повод терористичния акт на 31. 10. се обяви против даването на жителство в САЩ чрез „зелена карта“, с каквато е бил приет и убиецът в Манхатън. „Искаме емиграция въз основа на реални заслуги… Трябва да станем много по-умни и строги“, е написал в Twitter. При Юпитер в Скорпион се случват много промени, личността сякаш получава възможност да се преподреди и да се развие по нов начин, но само ако „даде жертва“, ако преди това се лиши от нещо. Тръмп си плати цената. Преди 12 години по време на същия цикъл Google купи YouTube. Северна Корея направи първите си тестова за ядрено оръжие, днес като деветата световна ядрена сила го размахва, макар и неразумно. Великобритания понесе загуби покрай брекзита, вероятно предстои да получи ред придобивки. Юпитер носи късмет, предоставя възможности, но не и незаслужено, неизстрадано. Объркано протече сагата с независимостта на Каталуня, трансформацията от автономия към самостоятелна държавност не се получи този път. Тъй като водачът Карлес Пучдемон се оказа провокатор. Вместо пресметнати и разположени във времето действия, той избърза и тласна събитията към нереалистичен едномоментен акт. Заговори за „начало на диалог с Мадрид“, замята се като риба на сухо. Зарази с хаотичността си парламентаристите в Барселона, те улесниха централната власт да им отнеме автономията като си подадоха оставката. Водачът се обяви за неразбран и забегна в чужбина. Повечето каталунци вече го имат за подставено лице на Мадрид, каузата обаче само изглежда загубена. Генералната линия на Брюксел е да разруши европейските държави, да разшири местните правомощия, парадът на регионалните независимости не е далеч. Според сайта YourNewswire Сорос е бил уведомен, че неговата фондация „Отворено общество“ има 28 дни да прекрати дейността си в Австрия, иначе ще бъде обвинена в „опит за подкопаване на демокрацията на нацията“. Преди това същият беше подгонен от Унгария, колкото им навреди – навреди, не искат да са чак толкоз отворени за Ония му ценности. Не го щат в Турция, дъвчат го в самите САЩ, краят на тази разновидност на подривна дейност се вижда. Очертава се изненадващо радикален процес на трансформация в Саудитска Арабия, наречен „връщане към „умерения ислям“, въвеждане на климат на търпимост и толерантност към всички религии“. Принц Мохамед бин Салман Ал Сауд обеща да „изкорени останките на екстремизма много скоро“, а разрушителните идеи на уахабизмада „унищожим днес и завинаги“. Както става всегашния космически цикъл, дава се възможност да изчистим от себе си всичко старо и ненужно – като емоция, като преживяване и като спомен. Юпитер помага на всички готови да се променят, да оставят старата енергия назад и да се отворят за новата. Саудитците изглежда сериозно желаят да се дистанцират от САЩ. Китай им предложи за $100 млрд. да изкупи 5% от Saudi Aramco, която не само е основата на саудитската икономика и финанси, но и най-голямата петролна компания в света. Пекин същевременно заяви, че за целта прави консорциум от енергийни и финансови компании и предполага скоро да пусне петролни фючърси в юани. Страшна заплаха за долара според CNBC, направо повод за война. И в Украйна текат синхронични с горните събития. Изпратен да тества атмосферата в управляващата върхушка, грузинският политгастрольор Саакашвили прави опит за трети „майдан“. С невъоръжено око се вижда, че режимът е в напреднала фаза на разпад. Президентът Порошенко очевидно стои зад ареста на сина на вътрешния министър Аваков за корупция. Разгаря се люта борба за оцеляване на отделните кланове, страната се връща към състоянието на „Дивото поле“ от 15-16 в. Борбата е на живот и смърт, тъй като Западът оставя Украйна сама на себе си. The New York Times писа наскоро, че във Вашингтон трябва да свикнат с беззаконията в тази страна. У нас политическата „класа“, втренчена в предстоящото председателство на ЕС, не улавя тенденцията на цикъла за трансформация. В БСП го дават „все по-единни“, разногласията се тушират с „Нинова! Нинова!“, т. е. отказват да платят цената за оцеляването си като партия, с клиентела на позитанците им е по-спокойно. ГЕРБ го играят силно морални, ръсят оставки на обявени за праведници депутати и министри. Невинни са, както винаги, няма какво да плащат, нито от какво да се отърват. Хем нищо и никой не ги страхува, хем ощастливяват старо и младо, хем не могат да скрият тревогата и объркването си. Повече така не може и тук, както и наоколо, но ресурс и желание за промяна липсва. Чака се да ни променят отвън, но там за нас никой не го е еня. Остава ни да се борим с корупцията.", "date": "2017.11.06", "title": " Синхронично натрупване на хаотични процеси\t\t\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%89%d0%b5-%d0%b1%d1%8a%d0%b4%d0%b5-%d0%b2-%d0%bd%d0%b0%d1%82%d0%be-%d0%be%d1%87/", "text": "Република Македония няма алтернатива на членството си в ЕС и НАТО. Ние очакваме жестока реакция от страна на Русия, когато страната ни бъде приета в Северноатлантическия пакт и сме готови за това. Това каза македонският премиер Зоран Заев пред черногорското радио „Антена М“. Според Заев реакцията на Москва след приемането на Република Македония в НАТО ще бъде същата като тази след присъединяването на Черна гора, предаде . „Отново повтарям, че искаме подобряване на отношенията с Русия. Искаме да продаваме на руския пазар повече домати, зеле и други земеделски продукти… но нашият избор е ЕС и НАТО и той няма алтернатива“, заяви македонският премиер и добави, че властите в Скопие са подготвени за постигането на тази цел, защото това е единствената опция. „Знам, че имаше опити за ликвидиране и много добре е, че се реагира навреме. Някои наблюдатели казват – сега ти си наред. Ако нещо трябва да стане, нека да стане. Приех да съм премиер. Моята страна има нужда от лидер. Готов съм да взимам решения, които се очакват от нашите граждани, на всяка цена. Нека става каквото трябва да става“, подчертава Заев и изразява убеждението си, че Македония ще бъде 30-ят член на НАТО. По време на парламентарните избори от октомври миналата година в Черна гора имаше опит за физическо ликвидиране на Мило Джуканович и опит за преврат. В покушението са участвали руски и сръбски граждани. Част от обвиняемите успяха да напуснат страната, а други са изправени пред съда в Подгорица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Зоран Заев: Македония ще бъде в НАТО, очакваме жестока реакция от Русия"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bc%d0%be%d0%bd%d1%82%d0%b0%d0%bd%d0%b0-%d0%be%d1%82%d0%b8%d0%b2%d0%b0-%d0%bd%d0%b0-%d0%b3%d0%be%d1%81%d1%82%d0%b8-%d0%bd%d0%b0-%d0%b4%d1%8f%d0%b4/", "text": "Кметът на Монтана Златко Живков заминава за финландския град Рованиеми. В селището – център на провинция Лапландия, ще се проведе заседание на Комисията по образование, култура и социални дейности към Комитета на регионите на ЕС. В градчето близо до Северния полярен кръг са и жилището и работилницата на дядо Коледа, където се подготвят подаръците, пожеланите от милиони деца по света. В Рованиеми през тази седмица представители на местните и регионални власти на Евросъюза ще обсъдят проблеми свързани с духовното развитие и арктическия интелект, каза Живков. „Ще проучим как във Финландия успяват да отделят за наука 3 % от Брутния вътрешен продукт при положение, че у нас се отделят едва 0,5 %”, заяви градоначалникът. Живков сподели още, че в свободното от делови срещи време ще посети и работилницата на Дядо Коледа, за да се запознае на място с подготовката за тазгодишните Коледни празници. „Който иска, да напише писмото си до Дядо Коледа, ще го занеса лично!”, обеща кметът. Най-вероятно и той ще напише писмо до добрия старец и то със сигурност ще е свързано с искането на повече средства за общините в България и конкретно за Монтана, призна градоначалникът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Кметът на Монтана отива на гости на Дядо Коледа"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%82%d0%b8%d1%80%d0%b0%d0%b4%d0%b6%d0%b8%d0%b8-%d1%81%d0%b5-%d0%b1%d0%b8%d1%85%d0%b0-%d0%ba%d1%80%d0%b0%d0%b9-%d1%85%d0%b0%d1%81%d0%ba%d0%be%d0%b2%d0%be-%d0%b5/", "text": "Турски тираджия е настанен в болница, a негов колега е задържан в полицейския арест, след сбиване на паркинг край Хасково. Сигнал за инцидента на паркинг „Кемал парк“ край града бил подаден вчера в 8.40 часа, съобщи МВР. Изяснено е, че при разпрата единият /52 г./ ранил с нож 35-годишния си опонент, който е настанен в болница без опасност за живота. Нападателят е задържан до 24 часа, по случая е образувано досъдебно производство. Като причина за инцидента международните шофьори изтъкнали стари техни пререкания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Турски тираджии се биха край Хасково, единият е в болница, другият – в ареста"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f%d1%82-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%b2-%d0%bf%d0%b0%d0%b2%d0%bb%d0%be%d0%b2%d0%be/", "text": "Задържаният за убийството в столичния кв. „Павлово” е действал умишлено, което се установява от направените от него пълни самопризнания, а след извършеното престъпление е изхвърлил дрехите, с които бил облечен, както и оръжието на престъплението, които впоследствие са били открити от разследващите органи. Това заяви по време на брифинг прокурор Емилия Русинова – административен ръководител на Софийска градска прокуратура, която даде подробности относно . Задържаният за убийството в столичния кв. „Павлово” е 24-годишен младеж, син на жертвата. Прокурор Русинова уточни, че убийството е извършено в дома на починалото лице, а причината за смъртта са множеството прободни рани, нанесени от извършителя. Той е  , повдигнато му е обвинение и предстои прокуратурата да поиска спрямо него да бъде наложена най-тежката мярка за неотклонение „Задържане под стража”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Задържаният за убийството в „Павлово” направил пълни самопризнания"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b1%d0%b0%d0%ba%d1%82%d0%b5%d1%80%d0%b8%d0%b8-%d0%b2%d1%8a%d0%b2-%d0%b2%d0%be%d0%b4%d0%b0%d1%82%d0%b0-%d0%bd%d0%b0-%d1%87%d0%b5%d1%82%d0%b8%d1%80%d0%b8/", "text": "Водата на четири села в област Монтана е замърсена и хората не трябва да пият от чешмите, предупредиха от Регионалната здравна инспекция. Проблеми с питейната вода са открити при вземането на проби в средата на октомври. В чешмите на селата Студено буче, Мокреш и Златия са открити коли форми, а във Винище – бактерията Ешерихия коли. Местните власти са уведомени своевременно, че водата не е годна за пиене. През втората половина на октомври в област Монтана са регистрирани  42 случая на инфекциозни чревни заболявания, сред които ентероколити и вирусен хепатит А. Връзка между заболяванията и влошените качества на водата обаче не е доказана, отбелязаха здравните експерти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Откриха бактерии във водата на четири села в Монтанско"}
{"url": "https://trud.bg/%d0%b2%d0%bd%d0%b0%d1%81%d1%8f%d1%82-%d0%bd%d0%be%d0%b2%d0%b8%d1%8f-%d0%be%d0%b1%d0%b2%d0%b8%d0%bd%d0%b8%d1%82%d0%b5%d0%bb%d0%b5%d0%bd-%d1%81%d1%80%d0%b5%d1%89%d1%83-%d0%ba%d0%bc%d0%b5%d1%82%d0%b0/", "text": "Обвинителният акт срещу кмета на Пловдив Иван Тотев, заместник-кмета по общинската собственост Димитър Кацарски и кмета на район „Западен” Димитър Колев по делото за незаконни практики при изграждането на новия зоопарк в града под тепетата, ще бъде внесен отново, но вече в Специализирания наказателен съд, както това предполагат влезлите в сила на 5 ноември промени в Наказателно-процесуалния кодекс. Новината съобщи в Пловдив говорителят на главния прокурор Румяна Арнаудова. Обвинението за длъжностни престъпления при изграждането на зоокъта край гребния канал под тепетата беше внесено първоначално в Пловдивския окръжен съд, но със свое разпореждане от 18 септември 2017 г. съдия Елена Захова го върна на прокуратурата. Мотивите й бяха, че са допуснати процесуални нарушения, а и в обвинителния акт имало твърде много сложни смесени изречения и различни шрифтове, което затруднявало разбирането му. В законовия срок прокуратурата не внесе протест срещу това решение, но в понеделник стана ясно, че обвинението ще бъде коригирано и изпратено в съда. Последните промени в НПК предполагат делата срещу кметове да се гледат в Специализирания наказателен съд, затова и новото обвинение ще бъде изпратено там. Румяна Арнаудова бе в Пловдив за старта на новата съвместна инициатива на Апелативна прокуратура-Пловдив и Регионалното управление по образование-Пловдив – през учебната 2017/2018 година шестокласниците и седмокласниците от 6 училища в града под тепетата ще слушат в часа на класния си ръководител лекции на теми като „Как да не станем жертва на компютърни престъпления“, „Внимание! Не посягайте към наркотиците“ и др. Те ще бъдат изнасяни от магистрати от Апелативна, Окръжна и Районна прокуратура в Пловдив. Първата лекция по превенция на опаснотите в интернет по образователна програма „Заедно в Час по етика и право” бе изнесена пред 60 седмокласници от Основно училище „Княз Александър Първи” в присъствието на Румяна Арнаудова, прокурор във Върховна касационна прокуратура и говорител на Главния прокурор, Румен Попов, окръжен прокурор, Димитър Беличев, прокурор от Окръжна прокуратура-Пловдив, Чавдар Грошев, изпълняващ функцията районен прокурор на Пловдив, Румяна Зайкова-Калеева, заместник-районен прокурор, и петима магистрати от Районна прокуратура-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Внасят новия обвинителен срещу кмета на Пловдив в Специализирания наказателен съд"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%ba%d0%be%d1%81%d0%be%d0%b2%d0%b0%d1%80-%d1%81-%d1%84%d0%b0%d0%bb%d1%88%d0%b8%d0%b2-%d1%80%d1%83%d0%bc%d1%8a%d0%bd%d1%81%d0%ba%d0%b8-%d0%bf%d0%b0%d1%81/", "text": "Косовски гражданин с фалшив румънски паспорт е задържан на Летище София. На 5 ноември на ГКПП „Аерогара София“ пристигнал за излизане от страната с полет за Базел чужденец, който представил за проверка румънска лична карта. Граничните полицаи се усъмнили в документа. При извършената експертна справка те установили, че документът е фалшив. При последвалите действия те разкрили самоличността на чужденеца – 23-годишен косовски гражданин. Той е задържан. По случая е образувано досъдебно производство. С постановление на Софийска районна прокуратура мярката му за задържане е удължена до 72 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.06", "title": " Хванаха косовар с фалшив румънски паспорт на Летище София"}
