{"url": "https://trud.bg/%d0%b4%d0%b2%d0%be%d0%b9%d0%bd%d0%be-%d0%bf%d0%be-%d0%bc%d0%b0%d0%bb%d0%ba%d0%be-%d1%81%d0%b0-%d1%81%d0%bb%d1%83%d1%87%d0%b0%d0%b8%d1%82%d0%b5-%d0%bd%d0%b0-%d1%81%d0%bf%d0%b8%d0%bd-%d1%83-%d0%bd%d0%b0/", "text": "От началото на годината в България има 147 новооткрити серопозитивни  Съотношението засегнати мъже/жени е съответно 5:1 Честотата на новорегистрираните случаи с ХИВ/СПИН на 100 000 души население в страните от ЕС през 2017 г. е 6.2 инфектирани, докато за България този показател е 3.4 или двойно по-нисък. Данните изнесе Министерството на здравеопазването по повод началото на националната лятна АНТИСПИН кампания, която започна на 15 август и ще продължи до 15 септември 2019 г. Инициативата е във връзка с изпълнението на “Националната програма за превенция и контрол на ХИВ и сексуално предавани инфекции 2017-2020 г.” и ще обхване цялата страна. От януари до края на месец юни тази година 177 560 лица са проверили своя ХИВ-статус в България. През периода 1986-2019 г. у нас са регистрирани общо 3173 лица с вируса на ХИВ. От началото на годината има 147 новооткрити ХИВ-серопозитивни като 93% са български граждани и 7% чужденци. Запазва се тенденцията от последните години броят на новорегистрираните мъже да е многократно по-голям от инфектираните жени. Съотношението е 5:1 (123 мъже и 24 жени). Пътят на предаване на инфекцията е както в предходни години. 86% от новорегистрираните са се заразили по сексуален път (от тях – 42% са мъже, съобщили за хомосексуален контакт и 44% при хетеросексуален контакт). Делът на инфектираните при инжекционна употреба на наркотици е 13%. Най-засегната е възрастовата група 30-39 г. – 40%, следвана от възрастовата група 40-49 г. – 23%. Географското разпространение показва, че по-голямата част от новоинфектираните с ХИВ са предимно в големите градове: София – 64 лица, в област Пловдив – 15 лица, Варна и Пазарджик по 9 лица, Монтана и Русе по 6 лица, Велико Търново – 5 лица, Кюстендил – 4 лица, по 3 лица в областите: Бургас, Разград, Сливен, Смолян и Хасково, по 2 лица в Софийска област, Враца и Ямбол, и единични случаи в останалите области.  Към 31 юли 2019 г. общо 1639 лица с ХИВ се проследяват в секторите за лечение на пациентите с ХИВ/СПИН, а 1591 (97%) от тях получават съвременна антиретровирусна терапия. Осигурени са всички необходими тестове и консумативи за мониторинг. От здравното ведомство припомнят, че в страната функционират 13 Кабинета за безплатно и анонимно консултиране и изследване за ХИВ (КАБКИС) към регионалните здравни инспекции. Освен тях работят и 17 мобилни медицински кабинета. Министерството на здравеопазването осигурява безплатно съвременно изследване и лечение с антиретровирусни лекарства на всички нуждаещи се лица с ХИВ/СПИН, независимо от техния здравно­осигурителен статус. Лечението се извършва в специализирани звена към инфекциозните болници или клиники в градовете София, Пловдив, Варна, Плевен и Стара Загора. ХИВ засяга повече от 2 милиона души в Европейския регион на СЗО, особено в страните от Източна Европа и Централна Азия. През 2017 г. близо 160 000 души са новодиагностицирани с ХИВ в Европейския регион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Двойно по-малко са случаите на СПИН у нас"}
{"url": "https://trud.bg/%d0%bd%d0%b0%d0%b1%d0%b8%d1%80%d0%b0%d1%82-%d0%bf%d0%b5%d1%80%d1%81%d0%be%d0%bd%d0%b0%d0%bb-%d0%b8-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d0%b7%d0%b0-%d0%bf%d0%b0%d1%82/", "text": "17 работни места за предоставяне на почасови здравни и социални услуги обяви Община Търговище по проект за патронажна грижа. По него ще бъдат назначени социални работници, рехабилитатори, медицински сестри, домашни помощници и психолог, които ще осигуряват съответните услуги на нуждаещите се възрастни или хора с увреждания. Желаещите да станат част от екипа по проекта трябва да подадат документи в Центъра за административно обслужване на местната администрация до 5 септември. Изискванията към тях, условията на работа и пълната документация са на разположение в звеното за обслужване и са публикувани на сайта на кметството. По проекта, който се реализира по Оперативна програма „Развитие на човешките ресурси”, ще бъдат обхванати 118 души, за които ще се полагат грижи. Това са възрастни над 65 години, хора с хронични заболявания, нуждаещи се от здравни грижи, самотни болни, освидетелствани от ТЕЛК и други групи. Кандидатите да бъдат включени в услугите по проекта трябва да подадат документи също в Центъра за административно обслужване. Срокът за тях е до 13 септември. На всеки ще бъде направена индивидуална оценка, за да се прецени кои хора имат най-належащи нужди от подкрепа. От Общината в Търговище уточняват, че самите дейности с предоставяне на услугите ще стартират по-късно тази година след избора на персонала и подбора на нуждаещите се. Хората ще бъдат обгрижвани в продължение на 12 месеца.", "date": "2019.08.15", "title": " Набират персонал и потребители за патронажна грижа по проект в Търговище\t"}
{"url": "https://trud.bg/%d0%ba%d1%80%d1%8a%d1%81%d1%82-%d0%be%d1%82-%d0%be%d0%b1%d0%bb%d0%b0%d1%86%d0%b8-%d0%b2-%d0%bd%d0%b5%d0%b1%d0%b5%d1%82%d0%be-%d0%bd%d0%b0%d0%b4-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd/", "text": "Облачен кръст се образува точно в центъра на България на днешния празник Голяма Богородица. Синоптичната страница Meteo Balkans публикува снимка от сателит, която показва необичайното природно образувание. Проверка на „Труд“ в архива със сателитни снимки на специализирания сайт Sat24.com показа, че феноменът е бил видим от космоса в продължение на поне 15 минути между 6.45 и 7.00 часа тази сутрин.", "date": "2019.08.15", "title": " Кръст от облаци в небето над България на Голяма Богородица (СНИМКИ)"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bc%d0%bd%d0%b8%d0%bc-%d0%b4%d0%b0%d0%bd%d1%8a%d1%87%d0%b5%d0%bd-%d0%bc%d0%b0%d0%bc%d0%b8%d0%bb-%d1%82%d1%8a%d1%80%d0%b3%d0%be%d0%b2/", "text": "Варненската полиция залови 57-годишен измамник от русенското с. Ветово, който за един ден прибрал 50 евро и 150 лв. от две търговки на  Златни пясъци. На 10 август Стефан Д. пристигнал в курорта и се вживял в ролята на инспектор от НАП. Бързо успял да заблуди една от ощетените, че ще й прави ревизия и склонил да подмине обекта й срещу 50 евро. Работата му се усладила и няколко часа по-късно повторил трика с друга търговка, от която взел 150 лв. Няколко дни по-късно обаче бил заловен. Разследващите предполагат, че броят на ужилените може да се увеличи. С постановление на Варненската районна прокуратура гастрольорът е пратен за 72 часа в ареста. Засега обвинението срещу него е за извършването на две измами, което се наказва с лишаване от свобода от 1 до 8 г. Предстои прокуратурата да внесе в съда искане Стефан Д. да бъде задържан под стража. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Арестуваха мним данъчен, мамил търговки на Златни пясъци"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d1%80%d0%b0%d0%b7%d0%bd%d1%83%d0%b2%d0%b0/", "text": "Денят на Варна, който е на  Свето Успение Богородично започна  по традиция със Света литургия и благодарствен молебен, отслужени от митрополит Йоан в Катедралния храм „Успение Богородично“. Последва издигане на знамената на площад „Св. Св. Кирил и Методий“ и литийно шествие с чудотворната икона на Света Богородица, водено от кмета на Варна Иван Портних и митрополита. Сред официалните лица на събитието бяха областният управител Стоян Пасев, председателят на ОбС Тодор Балабанов, народни пердставители, заместник-кметове, общински съветници, районни кметове, генералният консул на Руската федерация във Варна Владимир Климанов, почетни консули и граждани.", "date": "2019.08.15", "title": " Варна празнува"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d1%88%d0%be%d1%84%d1%8c%d0%be%d1%80-%d0%bf%d0%be%d0%bc%d0%b5%d1%82%d0%b5-17-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d0%be%d1%82%d0%be/", "text": "17-годишен младеж бе приет в критично състояние в реанимацията на бургаската болница, след като мотоциклетът, който е управлявал бе пометен от автомобил, шофиран от 73-годишен мъж. Инцидентът станал към 05.50 часа тази сутрин на кръстовището на бургаските улици “Захари Стоянов” и “Георги Папаянов”, съобщиха от Областната дирекция на МВР. Пенсионерът се движил с „Мазда премаси“ от пътен възел “Юг” по “Захари Стоянов” в посока „Меден рудник“. На ляв завой е отнел предимството и буквално помел насрещно движещия от Средец мотоциклет “Хьосунг комет”. При сблъсъка, момчето е получило политравматизъм. Животът му е в опасност, уточниха от полицията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Възрастен шофьор помете 17-годишен мотоциклетист, с опасност за живота е"}
{"url": "https://trud.bg/%d0%b2-%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%81%d0%ba%d0%be-%d0%be%d1%82%d1%87%d0%b8%d1%82%d0%b0%d1%82-%d1%87%d0%b5-%d0%b2-%d0%bf%d1%80%d0%be%d0%b2%d0%b5%d1%80%d0%b5%d0%bd/", "text": "Проверките, които служители на Областната дирекция по безопасност на храните в Стара Загора извършват в селата от областта, продължават. За десетте дена от началото им са проверени 40 села в общините Опан, Гълъбово, Чирпан и Братя Даскалови. В тях е установено, че над 95 процента от собствениците на прасета, отглеждани в обекти тип заден двор, вече са заклали животните си. „Разговаряме с хората навсякъде. Засега те ни съдействат. Нямаме драстични случаи на отказ да бъдат изпълнени предписанията“ – уточни директорът на ОДБХ д-р Дамян Миков. Той напомни, че проверките и в останалите общини на областта ще продължат в следващите дни. В Старозагорска област няма регистрирани случаи на заболяването беше потвърдено на проведено днес заседание на Областната епизоотична комисия. На срещата, ръководена от областния управител Гергана Микова бяха проследени мерките, които се прилагат в различните общини за доброволно клане на прасетата в личните стопанства. На кметовете и на представителите на общините бяха разяснени условията, при които собствениците на заклани прасета ще получат средства в размер на 300 лв. Тези суми са предвидени за предприемане на мерки за осигуряване на биологична безопасност на местата, в които са били отглеждани животните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " В старозагорско отчитат, че в проверените села стопаните масово са заклали прасетата в личните си стопанства"}
{"url": "https://trud.bg/%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b8%d1%82%d0%b5-%d0%bd%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%b8-%d1%81-%d0%b0%d0%bb%d0%b5%d1%8f-%d0%bd%d0%b0-%d1%81%d0%bb%d0%b0/", "text": "Всичките ни олимпийски шампиони от игрите ще бъдат увековечени в специална „Алея на Олимпийската слава“. Тя ще бъде открита в петък, 16 август, от 13 часа в курорта Свети Влас, в близост до църквата „Свети Власий“. В Алеята ще присъстват барелефи на всички шампиони, донесли на България олимпийска слава, каза организаторите. Инициативата е на БОК и фондация „Българска памет – Братя Диневи“. Алеята ще бъде открита от председателя на БОК Стефка Костадинова и от съпредседателя на фондацията Йордан Динев. На церемонията ще присъстват и някои от спортистите ни, спечелили златни олимпийски медали. Целта на благородната инициатива е да се остави спомен за всички шампиони, прославили името на България по света.", "date": "2019.08.15", "title": " Олимпийските ни шампиони с Алея на славата в Свети Влас"}
{"url": "https://trud.bg/%d1%81%d0%b0%d0%b4%d0%b8%d0%be-%d0%bc%d0%b0%d0%bd%d0%b5-%d0%bf%d0%be%d0%b4%d0%b3%d0%be%d0%bd%d0%b8-%d0%b8%d1%8a%d0%bd-%d1%80%d1%8a%d1%88/", "text": "Садио Мане от „Ливърпул“ подгони легендата Иън Ръш. Това се случи при триумфа за Суперкупата на Европа, което се случва за 4-и път в историята на „мърсисайдци“. Те победиха драматично с дузпи „Челси“. В редовното време и продълженията мачът завърши 2:2, а попаденията за „червените“ отбеляза именно сенегалецът. Мане вече има 17 гола за „Ливърпул“ в евротурнирите – с едно повече от колегите си в атака Мохамед Салах и Роберто Фирмино. Офанзивният футболист се изравни на четвъртото място във вечната ранглиста на клуба с Роджър Хънт. Най-много голове за английския гранд в Европа има Стивън Джерард (41), следван от Майкъл Оуен (22) и Иън Ръш (20). Юрген Клоп дълго време не успяваше да спечели трофей с английския колос, но вече има два. През май месец германецът изведе „мърсисайдци“ до триумф в Шампионската лига, а сега добави в клубната витрина и още една Суперкупа на Европа. „Никой на стадиона не искаше да се стига до продължения, това беше убийствено – каза Клоп. – Важното беше да победим и ние го направихме“. Любопитен факт е, че мачът срещу „Челси“ беше под номер 800 в треньорската кариера на наставника. Германецът има общо 7 спечели отличия, като другите 5 са начело на „Борусия“ (Дортмунд) – две титли в Бундеслигата, една купа на Германия и две суперкупи на страната. Не така изглежда статистиката за неговия колега Франк Лампард, треньорът на „Челси“. Той преживя ново разочарование в мач за Суперкупата на Европа. “Сините” от Лондон загубиха спора за трофея за трети пореден път. Предишните два бяха през 2012 година – 1:4 срещу „Атлетико“ (Мадрид), и през 2013-та, когато „Челси“ отстъпи на „Байерн“ (Мюнхен) след дузпи. Лампард игра в тези мачове, а сега не успя да спечели отличието и като треньор на „сините“. Единственият път, когато тимът от „Стамфорд Бридж“ спечели Суперкупата на Европа, беше през 1998 година след победа с 1:0 над „Реал“ (Мадрид). Снимка: Instagram", "date": "2019.08.15", "title": " Садио Мане подгони Иън Ръш"}
{"url": "https://trud.bg/%d0%b4%d0%b2%d0%b5-%d0%b3%d0%be%d0%b4%d0%b8%d0%bd%d0%b8-%d0%b8-%d0%bf%d0%be%d0%bb%d0%be%d0%b2%d0%b8%d0%bd%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b0%d0%bb%d0%be-%d0%b8%d0%b7%d0%bc/", "text": "След внесен в съда от Районна прокуратура – Велико Търново обвинителен акт и постигнато в съдебна фаза споразумение,  осъдиха  рецидивист за извършена телефонна измама, на наказание от  две години и шест месеца лишаване от свобода при строг режим. Обвиняемият е с наложена мярка за неотклонение „задържане под стража“ и в момента се намира в Затвора в Ловеч. Я.Н. е известен на органите на МВР във връзка със серия от телефонни измами, като е осъждан многократно. След излизането си от затвора се свързал с А. П. и му предложил да го ползва за „муле“, като му посочва по телефона на кой адрес да отиде, за да вземе оставените от измамените лица пакети с пари и ценности. Обвиняемият провеждал разговорите с пострадалите от територията на Румъния, от където закупувал предплатени сим-карти на румънски оператори. На 14 декември миналата година Я.Н. от румънска сим-карта дал указания на А.П. да отиде във Велико Търново. На следващият ден набирайки произволни номера от румънска сим-карта, обвиняемият се обадил на пострадалата. Успял да я заблуди, че е служител на криминална полиция и я убедил, че трябва да им съдейства, като сложи всичките си пари, скъпоценности и злато в торбичка и я изнесе пред входната врата. Веднага след това отново набрал номера ѝ, представил се за лекар и ѝ казал, че синът ѝ си е счупил крака и че трябва да му даде сумата от 29 800 лв. за лечението му, започнал да я заплашва и обижда. Секунди по-късно отново ѝ се обадил – този път като полицая, с когото говорила преди това. Пострадалата му разказала какво се е случило и му се доверила, като изпълнила указанията му да събере всичките си спестявания в размер на 6780 лв. и ги оставила пред външната врата на дома си, убедена, че съдейства на полицията. Междувременно от друга сим-карта обвиняемият казал на А.П. от къде да вземе парите.  Споразумението има последици на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Две години и половина затвор за ало измамник, взел от жертвата си 6780 лева\t"}
{"url": "https://trud.bg/%d0%bc%d0%b0%d1%81%d0%be%d0%b2-%d0%b1%d0%be%d0%b9-%d0%bc%d0%b5%d0%b6%d0%b4%d1%83-%d0%b4%d0%b2%d0%b5-%d0%b3%d1%80%d1%83%d0%bf%d0%b8-%d0%b2-%d1%81%d0%b0%d0%bc%d0%be%d0%ba%d0%be%d0%b2%d1%81%d0%ba%d0%be/", "text": "Около 22.30 часа на 13 август в РУ- Самоков се получил сигнал за конфликт в една от махалите на с. Ковачевци. Това съобщиха от пресслужбата на полицията. Изпратените на място полицейски служители установили и своевременно прекратили физически сблъсък между две групи жители на махалата, замерящи се с камъни, стъклени бутилки и дървета. За срок до 24 часа са задържани петима участници, всичките криминално проявени и осъждани. Вследствие на конфликта помежду им са счупени стъкла на прозорци и входни врати на пет жилищни постройки и са нанесени материални щети по четири автомобила, паркирани в непосредствена близост. По случая е образувано досъдебно производство под наблюдението на районната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Масов бой между две групи в Самоковско, потрошиха прозорци и врати на пет къщи\t"}
{"url": "https://trud.bg/%d0%bf%d0%be%d0%b6%d0%b0%d1%80%d1%8a%d1%82-%d0%bd%d0%b0-%d0%b3%d1%80%d1%8a%d1%86%d0%ba%d0%b8%d1%8f-%d0%be%d1%81%d1%82%d1%80%d0%be%d0%b2-%d0%b5%d0%b2%d0%b1%d0%b5%d1%8f-%d0%b5-%d0%bb%d0%be%d0%ba%d0%b0/", "text": "Гръцките пожарникари, борещи се вече трети ден с горски пожар в труднодостъпни райони на остров Евбея, са успели да локализират огъня, предаде ТАСС, позовавайки се на агенция АНА-МПА. Според гръцката агенция пожарът е локализиран в клисура недалеч от село Платания. С пожара се борят над 380 пожарникари с 98 пожарни коли, както и военни, общински служители и доброволци. Общо 12 самолета, включително два, изпратени от Италия, и един от Испания, както и 11 хеликоптера възобновиха полетите по зазоряване днес, съобщи пожарната служба. По оценки на на пожарникарите и местните власти от огъня са пострадали от 1000 до 2500 хектара гори. Огънят пламна около 3 ч. сутринта във вторник, изпепелявайки гъста борова гора. Жителите на четири села бяха евакуирани в първия ден, макар че някои от тях се върнаха по домовете си в сряда. Причините за пожара се разследват от криминалния отдел на противопожарната служба, който вече е разпитал 20 свидетели. Горските пожари са често срещано явление в Гърция по време на горещото и сухо лято. Миналата година над 100 души загинаха, когато бързо разрастващ се горски пожар пламна в крайморски район североизточно от Атина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Пожарът на гръцкия остров Евбея е локализиран"}
{"url": "https://trud.bg/%d0%b8%d0%b7%d0%b3%d1%82%d0%b0%d0%b6%d0%b4%d0%b0%d1%82-%d0%bf%d0%bb%d0%be%d1%89%d0%b0%d0%b4%d0%ba%d0%b0-%d0%b7%d0%b0-%d1%81%d1%8a%d0%b1%d0%b8%d1%80%d0%b0%d0%bd%d0%b5-%d0%bd%d0%b0-%d0%be%d0%bf%d0%b0/", "text": "Експерти от МОСВ представиха пред жителите на община Созопол ползите за тях от изграждащата се нова модерна площадка за събиране на опасни отпадъци от домакинствата. „Това е площадка, която се изгражда по Българо-швейцарската програма за сътрудничество и е за временно съхранение на отпадъци, които всеки от нас държи в бита си“, заяви инж. Тонка Атанасова, директор на РИОСВ – Бургас, съобщиха от министерството. Тя беше категорична, че това не е депо за опасни отпадъци, а площадка за временно съхранение. „Всички общини до 2020 г. трябва да имат такива изградени центрове, за да могат да изпълнят целите, които Законът за управление на отпадъците им вменява. На площадката ще се събират лекарства, батерии, телевизори, компютри, след което ще се предават на фирми, които ги обработват, третират или оползотворяват. Община Созопол има възможността да изпълни задължението си безвъзмездно със средства по програмата, които са на стойност близо 2 млн. лева”, обясни тя. Силвия Рангелова, директор на Дирекция „Координация по въпросите на Европейския съюз и международното сътрудничество“ към МОСВ, допълни, че целта на проекта е намаляване на рисковете за човешкото здраве и околната среда чрез отделяне на опасните отпадъци от домакинства от потока битови отпадъци. Технологията и методите на работа са заимствани от наложената практика в Конфедерация Швейцария и са напълно безопасни. Аналогичните центрове в Швейцария се разполагат в близост до търговски обекти в рамките на населените места и непосредствено до жилищните сгради на хората с цел максимална достъпност и удобство. Периодът, в който могат да се съхраняват отпадъците след тяхното събиране, е ограничен до 1 година от приемането им, с цел да не се струпват големи количества. „Това е модерен и може би най-екологосъобразният начин за отделяне на потенциално опасни отпадъци от бита от общия поток на битовите отпадъци“, допълни още тя. На територията на общинските центрове няма да се извършват замърсяващи дейности по оползотворяване и обезвреждане на отпадъци. Събираните и съхранявани отпадъци периодично ще се транспортират до площадки на други оператори, лицензирани за последващо третиране, вкл. обезвреждане. Центровете са така замислени и проектирани, че отпадъците да се съхраняват без опасност от разливи и разсипи и замърсяване на околната среда, за да могат да са в непосредствена близост до хората, които обслужват в населените райони. Проектът „Пилотни модели за екологосъобразно събиране и временно съхранение на опасни битови отпадъци от домакинствата“ се изпълнява от април 2015 г. с безвъзмездно финансиране от близо 15 млн. лева по Българо-швейцарската програма за сътрудничество, като крайният срок за изпълнение е декември 2019 г. Проектът предвижда изграждане на 5 пилотни центъра за събиране на опасните битови отпадъци в общините Шумен, Разград, Созопол, Съединение и Левски. В допълнение към пилотните общински центрове ще бъдат доставени мобилни събирателни пунктове за обслужване на съседни на тях 17 общини: Велики Преслав, Смядово, Каспичан, Хитрино, Лозница, Самуил, Исперих, Завет, Цар Калоян, Пордим, Никопол, Белене, Марица, Калояново, Хисаря, Приморско, Царево. С това се цели решаване на проблема с опасните битови отпадъци в 22 български общини.", "date": "2019.08.15", "title": " Изграждат площадка за събиране на опасни отпадъци от домакинствата в Созопол"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bd%d1%8e-%d0%b1%d0%be%d1%8f%d0%bd%d0%b0-%d1%8f%d1%80%d0%b8%d0%b2-%d0%bb%d1%8a%d1%80%d0%bd%d1%8a%d1%80-%d0%bf%d1%80%d0%b5%d0%b4/", "text": "Йогата ти променя перспективата, как гледаш на нещата от живота, на провалите, способността да бъдеш раним, да се учиш, да слушаш Когато през 2014 г. Ярив Лърнър поема управлението на „Ню Бояна Филм Студиос“, не обръща внимание на намеците, че остава в сянката на баща си Ави Лърнър, а здраво се хваща за работа. Най-ценният му принос според кинотворците е филмовото училище, което всяка година подготвя български специалисти на холивудско ниво. С Ярив Лърнър разговаряме за възможностите, които дава студиото, за утвърждаването на имиджа на България като една от най-добрите дестинации за правене на филми в Европа. – Господин Лърнър, когато каните някой режисьор или продуцент от Холивуд или Европа да снима тук, какво му казвате?  – Казвам му за много добрите екипи, които ще получи тук и за високата стойност, която ще види реализирана на екран срещу инвестициите си. А също и за опита, който имат местните специалисти, не само защото ние сме тук, а защото България е с над 105 години опит в киното. Имаме хора като Донка Серафимова, чиито родители и дядовци са работили в киното. Другото е колко е лесно да снимаш тук. България за един кинотворец изобщо не е малка страна, защото от реката може бързо да отидеш да снимаш в планината, или за 4 часа да си на морето. – Най-честите коментари са, че холивудските продукции избират България заради по-ниските цени.  – Ако искаш много ниска цена, може да отидеш в Албания, Румъния, Македония. По-важна е стойността, която получаваш. Например ако един снимачен ден струва 30 хиляди евро, на друго място може да е 25 хиляди евро, но колко от тях ще видиш реализирани качествено на екрана? Ако избереш по-ниската цена, но снимаш повече дни заради качеството, трябва да платиш повече на екипа за снимки извън работното време. Заявявали сте амбициозното си намерение да изнесете бранда „Ню Бояна“ в Европа и дори в Холивуд. Какво влагате в това? -Индустрията ни излиза от Холивуд. Всичките големи студиа като „Парамаунт“, „Уорнър Брадърс“ се преместват в Европа по няколко причини. Едната са хубавите локации, другата – качествените местни екипи, а третата е така нареченият филмов стимул за инвеститорите. Става дума за връщане на част от средствата за направени в държавата разходи от страна на творците. Понеже България все още не е въвела този икономически инструмент, е все по-трудно да сме конкурентноспособни заради качеството, съотносимо с цената, която се получава. И това ни кара да разширяваме бизнеса си и в други страни в Европа, в които работи този механизъм. – Във вашето кино училище, което провеждате всяка година, подготвяте „тихите“ хора – онези, които вървят след режисьора като оператори, осветители…  – За един филм са необходими от 500 до 2000 души. В университетите по кино се учи как да бъдеш режисьор или главен оператор. Обаче на този сет с 2000-те човека има само един режисьор. А ние тренираме всички останали хора, които подпомагат визията на режисьора. В България няма друго такова училище. Студентите по специалността кино са на занятия може би по 5 часа на ден, по-амбициозните – по 7 часа. Но на снимачната площадка се налага да работиш 12 часа. Така че когато вземаме хора да практикуват, те свикват да работят с тия професионалисти тук. И всъщност нашата стажантска програма е точно за това, да им даде реалния опит от живота. – Българите казват „Уау“, когато дойде, да кажем, Силвестър Сталоун. А Сталоун казва ли „Уау“, като дойде тук?  – Така е, казва го заради качеството, заради всички тези екипи. Пет филма сме направили с него и фактът, че се връща, означава, че сме добри, щом звезда от такава величина ни се доверява. Актьорът е толкова добър, колкото добър е последният му филм. Ние виждаме отстрани само блясъка на звездите, но в техните кариери е заложен много голям риск. Може в един филм да си на гребена на вълната, а в следващия, ако е лош, никой да не иска да работи повече с теб. Ти понасяш вината като актьор, а не на режисьора или екипа. Когато има изградено голямо доверие към нас и кажеш на някой актьор: „Ела в България“, той може дори да не знае къде е страната на картата. Пита приятелите си защо ще снима в България, а не, например, в Унгария или Румъния. Когато Силвестър каже на Джейсън Стейтъм: „Всичко ще е наред в България. Иди, ще ти осигурят добра репутация“, това е много по-сериозна препоръка, отколкото продуцентът да го реши. – Чела съм и заядливи коментари за това, че ще останете в сянката на баща си.  – Аз не просто съм син на баща си, аз съм племенник на моя чичо и приятел Дани Лърнър. Дани е направил около 40 филма. Баща ми е легенда в индустрията, така че аз съм щастлив да имам най-добрия учител в света. – Какво внесохте лично като стил на работа, когато поехте „Ню Бояна“ през 2014-а?  – Аз имам различна биография. Едно от нещата, които съм правил преди, е йога. Такива са моят морал и поведение, моята философия. Тя ми дава друг начин на работа всеки ден. Аз не съм много добър мениджър и шеф. Няма да дойда да кажа на някого как да си върши работата. По-скоро търся таланти и ги оставям да развият своя потенциал, докато вървим всички към крайната цел – визията на филма, над който работим. – Да, Стив Джобс беше казал: „Няма смисъл да се наемат умни хора, за да им казваме какво да правят. Наемаме умни хора, за да ни казват какво ние да правим“.  – Да, назначаваш по-умни хора от себе си. – Следвате ли този стил на работа?  – Аз не съм Стив Джобс (Смее се). Но да, харесва ми да наемам хора с независимо мислене. Понякога се сработваме, понякога не. Може да имаме две различни мнения за това, как да направим нещо, но не бързам да си мисля, че моето е правилно, а тяхното грешно. Ще обсъдим и ще стигнем до някакво обединено мнение, което е най-добро за крайната цел. По принцип мисля, че човек е по-успешен, когато може да се абстрахира от егото си и да отстъпи от своя си път, когато вижда, че другият е по-добър. – Като по-млад от вашия баща, по-смел ли сте да рискувате в бизнеса?  – Ние сме доста консервативна компания, защото продаваме филмите си, преди да тръгнем да ги снимаме. Не рискуваме чак толкова много. Намираме първо финансиране за сценария и тогава го заснемаме. Знаем предварително колко ще спечелим от този филм. Това е нашата философия. -Двадесет хиляди… Наистина ли толкова са българите, заети в кино индустрията? -В последните 20 години може би това е броят на хората, работили по чуждите продукции. Това е много силна индустрия за България. – Петдесет милиона долара сте инвестирали в „Ню Бояна“ през годините, това ли е цифрата?  – Може би вече са много повече. Наскоро построихме някои нови обекти. Имаме вече най-големия басейн за подводни снимки в Европа, дълбок 6 м и така попълнихме всичките различни части на пъзела – това, което привлича хората тук. Например можеш да дойдеш да снимаш само на басейна. После може да ползваш студията, или пък сетовете. Имаме силна философия за реинвестицията. Каквото получим като печалба, го вкарваме отново, за да построим нещо друго и да сме конкурентноспособни. Ако искаш да бъдеш дългосрочно в бизнеса, трябва да си гледаш оборота, не печалбата. – В световен план IT и киноиндустрията, се конкурират по печалби. За българската IT индустрия се знае, че е най-печелившата в момента. Какво може да донесе кино индустрията за България?  – Когато снимаш, ти виждаш актьорите, обаче виждаш и всичките места, на които са снимани. А това е реклама за мястото и за България. Колкото до IT, нещо много интересно се случи в нашата индустрия преди 7 години. Минахме от лентата на дигитално снимане. Така че това даде обратно властта в ръцете на кинотвореца. Защото преди трябваше да отидеш в студиото, да си проявиш филма и те ще го притежават. Сега можеш всичко да си снимаш и е по-важно каква история ще снимаш. Киноиндустрията постоянно развива границите си, разширява ги. Ако видиш нещо в един филм, в следващия трябва да е по-голямо, по-различно, по-яко. И IT с визуалните ефекти ни дават допълнителна сила. -Има една световноизвестна българска фирма – Chaos Group, която прави софтуера за визуалните ефекти на много продукции в Холивуд. -Българите са много талантливи артисти по визуалните ефекти. При нас работят 174 художника, които работят на постоянен трудов договор и всеки ден създават кино магия. -Кои звезди очаквате?  -Кейт Бекинсейл. За „Легендата за Синбад“ очакваме Салма Хайек и Антонио Бандерас. Майкъл Фасбендер за първи път е в България и много други. – А вълнувате ли се повече, когато посрещате звезда, пред която сте благоговеели като дете, а сега ще трябва да работите с нея?  – Да, случи ми се с Харисън Форд. Индиана Джоунс е моят любимец. И ти работиш с Харисън Хорд, обаче си казваш: „Леле, аз работя с Индиана Джоунс!“ (Смее се) Но той е толкова смирен, честен, обикновен човек… – Е, сигурно сте се притеснявали в негово присъствие?  – Да, опитваш се да си нормален, но все пак си развълнуван… – Как йога философията дойде в живота ви?  – Когато бях на 18 години и в Лондон учих карате, това беше част от практиката. Йогата е нещото, което остана в живота ми като опорна точка, и което продължавам да правя. – Остава ли ви време за медитиране тук, в Бояна?  – Медитацията е само част от йогата. Има 8 стълба на йогата, а всички мислят, че йога са самите пози, асани, защото това е картинката, която се вижда. Но асаните са само третият стълб в йогата. Виждаме например слабо бяло момиче в йога позиция, и то такава сложна, която обикновеният човек не може да постигне. Обаче йогата не е позицията, в която си. Истинската йога е вътрешната енергия, или да можеш да комбинираш духа и тялото, използвайки дишането си. Иначе е просто гимнастика. – Хората ще се запитат защо му е на един шеф на такова голямо кино студио да провежда йога музикален фестивал като „Удая Лайв“?  – Моята компания продуцира видео съдържание с йога чрез видео платформата udaya.com. Но това при мен е цялостен начин на живот и фестивалът е всъщност празненство на този начин на живот. Всичките музиканти и учители, с които сме работили за уебсайта udaya.com през годините, се събират на едно място. – Чувала съм, че йогата много помага на хората, особено в тежки моменти, при загуба на близък човек.  – Така е. Ако искаш да останеш спокоен в една тежка напрегната ситуация, е добре да практикуваш йога. Знаем, че животът е 5% каквото ти се случва и 95% – как реагираш на това, което ти се случва. – И животът е това, което ти се случва, докато си кроиш планове…  – Да. Йогата те поставя в позиции, които са предизвикателство, но те кара да останеш в тези позиции и да дишаш. И това всъщност е урокът. Ако го приложиш, когато си в тежка ситуация и просто останеш спокоен и дишаш, ще можеш да възприемеш какво ти се случва и съответно да контролираш реакциите си. Например, ако си в позиция с баланс на един крак и трябва да дишаш, без да се клатиш и да паднеш, първото, което ти идва наум, е, че си тъп и не можеш да го направиш. Негативната емоция те обзема. Връщаш се пак, успокояваш се, фокусираш се и се научаваш да балансираш. А после този урок прилагаш в ситуация на провал. И вместо да си крещиш и да се ядосваш, просто използваш това за урок. Много пъти, когато се проваляме в нещо, бягаме от нови опити, но трябва да можем да преодолеем провала, за да продължим и да успеем. – Как йога ви помага като шеф на филмовото студио?  – Йогата ти променя перспективата, как гледаш на нещата от живота, на провалите, способността да бъдеш раним, да се учиш, да слушаш. Когато говориш с някого, много е важно не просто да слушаш, а да се опиташ да чуеш какво ти казва и да го разбереш. Това е емпатията, която е много важна в работата ми с екипа. – Тя като че ли все повече липсва в нашия забързан живот, когато нямаш време да „влезеш в обувките на другия“, както казват американците.  – Те имат една поговорка: „Никога не съди за човека, преди да извървиш една миля в неговите обувки. Защото тогава ще бъдеш с една миля по-далече и ще имаш неговите обувки. (Смее се) Нашият гост  Ярив Лърнър е роден на 16 юни 1973 г. в Израел, в семейството на известния продуцент Ави Лърнър. Прекарва детството си в Южна Африка. Завършва мениджмънт в Лондон. Десет години играе професионално волейбол, става треньор и преподавател. Преди да стане продуцент, е бил каскадьор. Поема като изпълнителен директор Nu Boyana Film Studios през 2014-а. От 2 години е с български паспорт. Запален йогин от 18-годишен, разработва видео платформата за йога  . Всеки август организира музикалния и йога фестивал “Удая Лайв” с известни учители от цял свят, който тази година се провежда от 14 до 18 август в “RIU Pravets Golf & SPA Risort”.", "date": "2019.08.15", "title": " Шефът на „Ню Бояна“ Ярив Лърнър пред „Труд“: Холивуд снима тук заради качеството, а не заради по-ниските цени"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%b4%d0%b8%d0%b1%d0%b0%d0%bb%d0%b0-%d0%bd%d0%b0%d0%bf%d1%80%d0%b0%d0%b2%d0%b8-%d1%83%d1%81%d0%bb%d1%83%d0%b3%d0%b0-%d0%bd%d0%b0-%d0%bc%d0%b0%d0%bd/", "text": "Димитър Бербатов, бившият нападател на „Манчестър Юнайтед“, заяви пред английското издание „Дейли Стар“, че Пауло Дибала е направил услуга на клуба, като е отказал да премине на „Олд Трафорд“. В последните дни на трансферния прозорец в Англия се очакваше аржентинецът да подпише с „червените дяволи“. Той дори бе на Острова да договори личните си условия с клуба, но в крайна сметка сделка нямаше и играчът остана в „Ювентус“. „Трудно ми е да си представя къде би бил полезен на „Юнайтед“, а и най-вече дали ще може да се адаптира към английския футбол – каза Бербатов. – Има страхотен ляв крак и е разкош да притежаваш класни играчи, които да ползваш ако някой се контузи. Това обаче е нож с две остриета, тъй като всеки от тях ще иска да е на терена“. Димитър Бербатов поздрави Оле Гунар Солскяр, мениджърът на „Юнайтед“, за привличането на защитника Хари Магуайър от „Лестър“. Българинът определи сделката за бранителя като „перфектният трансфер“.", "date": "2019.08.15", "title": " Бербатов: Дибала направи услуга на „Манчестър Юнайтед“"}
{"url": "https://trud.bg/%d0%bc%d1%8a%d0%b6-%d1%83%d0%b4%d0%b0%d1%80%d0%b8-%d0%b2-%d0%bb%d0%b8%d1%86%d0%b5%d1%82%d0%be-%d1%88%d0%be%d1%84%d1%8c%d0%be%d1%80-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f/", "text": "Столичните полицаи издирват мъж, ударил шофьор на градския транспорт. Шофьор на автобус по линия 213 съобщил в Седмо РУ, че снощи на автобусна спирка в района на ж.к. „Младост“ направил забележка на пътник с агресивно поведение, който му нанесъл удар по лицето и избягал. Това съобщиха от пресслужбата на МВР. Пострадалият е откаран в болнично заведение за оказване на медицинска помощ, където е прегледан и освободен за домашно лечение. Нападателят се издирва, съобщи МВР. При друг инцидент в столицата са задържани двама мъже, счупили стъкло на автобус на градския транспорт. В автобус по линия 27 снощи е възникнал скандал между двама от пътниците. На спирката в кв. „Курило“ двамата слезли да се саморазправят и един от тях счупил стъклото на рейса. Задържани са с полицейска мярка до 24 часа, а по случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Мъж удари в лицето шофьор на столичния градски транспорт и избяга, издирват го"}
{"url": "https://trud.bg/%d1%81%d0%b0%d1%89-%d1%81%d1%8a%d1%81-%d1%81%d1%82%d1%80%d0%b0%d1%82%d0%b5%d0%b3%d0%b8%d1%8f-%d0%b7%d0%b0-%d0%bf%d0%be%d0%b1%d0%b5%d0%b4%d0%b0-%d0%bd%d0%b0%d0%b4-%d1%80%d1%83%d1%81%d0%b8%d1%8f/", "text": "Още през май 2019 г. открито се появи интересен документ, издаден под егидата на Министерството на отбраната и Обединения комитет на началник щабовете на САЩ. Той се нарича „Стратегическите намерения на Русия“ и е подготвен в рамките на програмата „Стратегическа оценка на много нива“ (Russian Strategic Intentions. A Strategic Multilayer Assessment [SMA]. Бяла книга. Май 2019) Докладът е колективен труд на авторите, сред които са изброени: един от основателите на теорията за мрежовите войни Джон Аркил, експертът по идеологията на евразийството Марлен Ларуел, Даниел Флин от офиса на директора на националното разузнаване на САЩ, както и учени и военни от специализираните организации. Има и имена на специалисти от Русия – Анна Боршчевская от Вашингтонския институт за близкоизточна политика и Павел Девяткин от Арктическия институт, работещ с Корпуса на мира. Предговорът е написан от генерал-лейтенант Теодор Мартин от Командването по обучение и доктрината на Армия на САЩ, и той заявява, че „действията на Русия в сивата зона“ застрашават жизнено важните интереси на САЩ и е необходимо по-добре да се разбере мисленето на руското ръководство, за да може Русия да бъде по-ефективно възпрепятствана в бъдеще. Докладът е разделен на региони (Европа, Централна Азия, Близкия изток, Африка, Латинска Америка, Арктика), от които може да се заключи, че американското военно-политическо ръководство изхожда от това, че Русия заплашва Америка по всички тези направления. Ако едно неотдавнашно изследване на корпорацията RAND изрично посочва различните сценарии за отслабването на Русия, за да се нанесе удар по нейните интереси в постсъветското пространство или в такова направление като Сирия, в разработката на „Стратегическите намерения на Русия“ ние виждаме опит за „мозъчна атака“, предприета да „осигури“ на… разузнаването, правоприлагащите, военните и политическите институции ценни знания и аналитични техники, за да се помогне на САЩ, на техните съюзници и партньори в разработването на цялостна стратегия за победата над руските предизвикателства. На 8 май кураторите на програмата „Стратегическа оценка на много нива“ проведоха съвместно с Националния университет по отбраната и офиса на директора на Националното разузнаване кръгла маса по темата за бъдещото глобално съперничество и конфликтите с Русия. В резюмето на кръглата маса американските експерти обобщиха своя план за противодействието на Русия, с „постоянни военни учения, които изискват пълната мобилизация на обществото“, „спасяването на имиджа на САЩ във Венецуела“, съпротива срещу опитите да се „унищожат европейските институции“. Също така беше казано, че Евразийската икономическа общност (EИО) е създадена от Москва с цел „разпространяване на правилата на руската икономика към съседните страни, както и да се осигури привилегирован достъп на себе си и да се предотврати западното влияние“. На кръглата маса се появиха термини като „путинизъм“, „имперска ДНК“, „новата доктрина на Брежнев“. Много се говори за необходимостта да се намали зависимостта на Европа от доставките на газ от Русия, а за близките до границите на Русия страни като Грузия, Молдова и Донбас, които са с особен интерес от страна на американците, се говореше за дейността на ГРУ и ФСБ, за „машинациите“ на Москва (имаше дори фантастичен сюжет за използването на бойци от колумбийска съпротивителна група FARC за техните собствени интереси). Беше отбелязано, че Кремъл има една „напориста голяма стратегия“, целяща да гарантира, че Русия ще бъде призната за велика сила, а глобалната сила на САЩ ще се ограничи. И въпреки че понякога е интересно да се проследи как американските анализатори говорят за връзката между хилядолетната история на Русия, християнството, Ялтенската конференция и Русия днес, но когато тези екскурзии се смесват с призивите за разширяването на НАТО и ограничаването на ролята на Организация на Договора за колективна сигурност (ОДКС) и ЕИО (Джереми Ламоро), а на Русия се приписват „най-агресивните действия в интерес на изграждането на многополюсен свят, поделянето на сферите на влияние“ (Роберт Персън), това очевидно става прекомерно. Въпреки това, изводите са, че стратегиите на САЩ и Русия по отношение на Европа се различават, и това, което иска Вашингтон, Москва не иска, и обратно, и не трябва да се спори, колко банално могат да звучат тези сентенции. А изброяването на резултатите от външнополитическата дейност на Русия в изложението на американските анализатори ни напомня за списанието с мероприятията на Министерството на външните работи на Руската федерация, но в интерпретация с противоположен знак. Америка, чрез своя управляващ елитен слой, търси рецептите за борба с нарастващото влияние на Русия в света. Рецепти се предлагат за следното: разпространението на идеологията на либерализма; укрепването на НАТО; насърчаването на американската култура; използването на частния сектор в постсъветските страни в качеството им на проводник на американските интереси; да се изтласка износа на руски оръжейни системи чрез американски програми за сътрудничество в областта на сигурността; благоприятен режим за страните, провеждащи прозападните реформи.     Картите на Путин А може би най-оригиналното на този фон е изказването на Джон Аркил, който предупреди Америка за потенциалните „сътресения“: той смята, че най-опасното от тях е възможността Путин да стане „Никсън на обратно“ и да разиграе своята „китайска карта“. Ако Москва и Пекин се сближат, това ще преобърне световната система с главата надолу, смята Аркил. Според него една добра американска стратегия би била най-напред да се разиграе „руската карта“… (Превод за “Труд” – Павел Павлов)", "date": "2019.08.15", "title": " САЩ със стратегия за победа над Русия\t"}
{"url": "https://trud.bg/%d0%bb%d0%be%d0%b7%d0%b0%d0%bd-%d0%bf%d0%b0%d0%bd%d0%be%d0%b2-%d0%b8-%d0%bc%d0%b5%d1%82%d0%be%d0%b4%d0%b8-%d0%bb%d0%b0%d0%bb%d0%be%d0%b2-%d1%81-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81/", "text": "Липсата на кворум отложи освобождаването на Лалов като съдия Председателят на Върховния касационен съд (ВКС) Лозан Панов допусна пореден (умишлен) гаф при ръководенето на Съдийската колегия на Висшия съдебен съвет (ВСС), съобщи   По този начин обаче ВСС бе въвлечен в политическата провокация, която съдията от Софийския районен съд (СРС) Методи Лалов умишлено реши да инициира на кадровия орган още преди две седмици. На 1 август, когато вече съдебната власт бе в регламентираната си годишна ваканция, Лалов театрално поиска от ВСС да бъде освободен от съдебната власт, считано от 2 септември. Лалов обяви подаването на оставка във фейсбук. По-късно политиканстващият от две години магистрат обясни, че възнамерява да се кандидатира на предстоящите местни избори, а както вече е ясно, той щял да води листата на общинските съветници на коалицията от „Да, България“, ДСБ и Зелено движение, активно подкрепяни от медиите на подсъдимия олигарх Иво Прокопиев, както и от тези на издателите-бизнесмени Огнян Донев и Сашо Дончев. Освен политическите амбиции, зад решението на Лалов да напусне набързо съдебната система, се крият опасенията му, че той може да получи тежко дисциплинарно наказание по двете висящи производства срещу него, които ВСС предстои да приключи. За да бъде освободен Лалов като съдия, ресорната колегия на ВСС трябва да приеме формално решение. Миналата седмица председателстващият и определящ дневния ред на заседанията на Съдийската колегия Лозан Панов, изненадващо насрочи извънредно събиране на кадровиците за 15 август. Това Панов е направил с ясното съзнание, че мнозинството от членовете на Съвета са в редовния си платен годишен отпуск, известен още преди Лалов да решава да обяви политическите си амбиции в разгара на съдебната ваканция. Заради това в четвъртък в 13.45 часа Панов откри мониторите в заседателната зала на Съвета, за да се види, че в нея присъстват той и кадровиците – Вероника Имова, Даниела Марчева и Красимир Шекерджиев. Любопитно е, че дори най-близките до председателя на ВКС членове на ВСС – Атанаска Дишева, Олга Керелска и Цветинка Пашкунова, които по традиция гласуват в синхрон с Лозан Панов, този четвъртък също отсъстваха от извънредното заседание на колегията. Логично заседание нямаше, но от изказване на Имова се разбра, че Лалов и Панов съзнателно са решили да въвлекат ВСС в политическата провокация, вероятно, за да подпомогнат бъдещата кариера като кандидат за общински съветник на районния съдия. Вероника Имова подчерта, че от членовете на ВСС единствено тя и Шекерджиев не са били в предварително известен платен годишен отпуск, а Марчева го е прекратила, защото този четвъртък е била в столицата. В крайна сметка Лозан Панов пренасрочи извънредното заседание на ВСС за 30 август, когато кадровиците отново ще се занимават с политическите амбиции на Лалов. Новоизлюпеният магистрат-политик катастрофално се провали преди две години, когато много искаше да бъде избран за член на ВСС от професионалната квота, т.е. от съдиите. Плюсът от липсата на кворум този четвъртък е отсрочката, която Лалов получава, преди, считано от 2 септември, да се впусне в надпревара за „народната любов“, да отговори на очакванията на колегите му от Софийския районен съд, които се надяват той да довърши работата като магистрат. Оказва се, че от 5 август на Методи Лалов вече не се разпределят нови дела. В същото време като съдия Лалов има 122 ненаписани дела, както и други 134 висящи дела, които вероятно ще се наложи да бъдат поети от други състави и респективно да започнат отначало. Не би било изненада, ако вече или всеки момент, Лалов използва създалата се ситуация, основен принос за която имат той и Лозан Панов, за да се опита да си направи популистки политически ПР, като за пореден път атакува работата на ВСС и да опита отново да влезе в ролята на жертва. Може би така съдията е решил да отклони вниманието на обществото и от още един факт – солидното възнаграждение, което Лалов се очаква да получи при напускане на съдебната система, при това на фона на неприключили дисциплинарни производства, едното от които дори включва и предложение за дисциплинарно уволнение. Лалов: ВСС ми пречи да си планирам моя път „Игрите с кворума са навсякъде. Надявам се, че не е умишлено. Мотаенето на ВСС пречи да планирам моя път, на което аз имам пълно право. Моето задължение е да подам предизвестие в срок и аз съм го сторил. От тях зависи да се съберат“, очаквано коментира Методи Лалов пред промотиращия „Демократична България“ сайт „Медиапул“ на бившата говорителка на Иван Костов – Стояна Георгиева. Иновация По някаква много странна случайност, докато Съдийската колегия на ВСС очаквано не събра кворум, кандидатурата на Методи Лалов като водач на листата за общински съветници в София за предстоящите местни избори бе анонсирана от съпредседателя на „Демократична България“ Атанас Атанасов. Така най-ревностните „защитници“ на разделението на властите демонстрираха неговото погазване – действащ съдия, който според Етичния кодекс на българските магистрати няма право на политическа дейност, е промотиран за изборна длъжност. Този факт е достатъчно основание ВСС вместо да освободи Лалов по негова молба, да стартира поредна дисциплинарка и да го лиши от „бонуса“ при напускане на съдебната система.", "date": "2019.08.15", "title": " Лозан Панов и Методи Лалов с политическа провокация срещу ВСС\t"}
{"url": "https://trud.bg/%d0%b8%d0%bd%d0%b6-%d0%bc%d0%b8%d1%80%d0%be%d1%81%d0%bb%d0%b0%d0%b2-%d0%bc%d0%b0%d0%b7%d0%bd%d0%b5%d0%b2-%d0%b8%d0%b7%d0%bf-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%ba/", "text": "Проектите са много отговорна част от реализацията на инвестиционните намерения и това трябва да бъде подкрепено със съответните изисквания и отговорности към проектантите. Те трябва да носят отговорност за проекта и за допуснатите от тях грешки, както го правят строителите, изпълняващи строежа. За това настояваме от Камарата на строителите в България. През последните десетилетия страната ни и данъкоплатците са изгубили милиони левове заради некачествени проекти. Забавянето на проектирането бе причина страната ни да не успее да усвои голяма част от предоставеното ни безвъзмездно финансиране през първия програмен период на европомощта. Затова и едно от изискванията за подобряване на ефективността на усвояването на европейските средства по оперативните програми бе търговете да се възлагат на принципа на инженеринга, който включва проектиране и строителство. Като резултат проектите за подобряване на живота в градовете и селата ни започнаха да се случват по-бързо, по-качествено и по-евтино, каквото бе и настояването от страна на Брюксел. Инженерингът е широко използвана практика в Европа, тя е законово утвърдена в европейското законодателство. Фактите показват, че когато проектантите не работят в тясна връзка със строителите, както е при инженеринга, те често правят съществени пропуски в работата си, които водят до скъпи за обществото последици, като неугледна градска среда, архитектурни безумия, оскъпяване на стойността на проектите и продължителното им забавяне. В същото време проектантите не носят отговорност за своята работа, съизмерима с лошите последствия от нея, защото остават анонимни, прикривайки се умело зад гърба на изпълнителите. Примерите за лошо проектиране са хиляди, но бихме искали да припомним за един случай с широко медийно отразяване – ремонтите на ремонта на Ларгото в София, които трябваше да бъдат направени заради сериозни проектантски грешки. За пропуска информира и заместник-градоначалникът на столицата Тодор Чобанов. Кметът на София Йорданка Фандъкова също нееднократно е заявявала, че проблемите с ремонтите в столицата са в резултат на лоши проектантски решения. „Често решенията на проектантите забавят и компрометират проекти“, казва Фандъкова. Но вместо да бъдат наложени солени глоби на проектантите за некачествената им работа, която довежда до големи преки загуби и още толкова косвени, те често остават извън погледа на обществото и институциите и вината се прехвърля основно на строителя. Заради липсата на достатъчно сериозна наказателна отговорност част от проектантите си позволяват буквално да копират съществуващи и изпълнени вече проекти, като в отделни случаи дори не посещават сградата или улицата, на която правят проект. Затова и се „изготвят“ сериозни проекти в абсурдни срокове. Само за два дни се проектира детска градина, за десетина дни – 44 обекта или такъв за укрепване на училище. За тези проблеми признават и представителите на Камарата на архитектите в България. Сметката от това очевидно несериозно отношение към проектирането обаче плащат изпълнителите, които носят и най-голяма отговорност за качественото изпълнение на обектите и, разбира се, данъкоплатците. Голяма част от рисковете, които водят до архитектурни и градоустройствени недоразумения, се избягват с възлагането на инженеринг. При тези поръчки проектирането се извършва от правоспособни специалисти. За качеството на работата им обаче следят тези, които ще носят отговорността за крайния резултат. Така се дава и възможност за бърза реакция според реалните, а не според предполагаемите условия на терена. За проблемите с качеството на обектите представителите на КАБ и Камарата на инженерите в инвестиционното проектиране непрекъснато прехвърлят отговорността на някой друг – на възложителите за това, че не са упражнили достатъчен контрол върху изготвените от тях проекти, на изпълнителите, на законодателството, на начина на провеждане на търговете и т.н. И това обикновено се случва в навечерието на избори, за да се калкулират политически дивиденти и някои техни представители да се възползват за политическата си кариера, а не с цел подобряване на строителството като цяло. Те вече се показаха на политическата сцена, с което демагогията на говоренето им против инженеринга вече е ясна за българското общество.", "date": "2019.08.15", "title": " Инж. Мирослав Мазнев, изп. директор на КСБ: Нападките на архитектите и проектантите срещу инженеринга са демагогия с цел извличане на политически дивидент"}
{"url": "https://trud.bg/%d0%b4%d0%b4%d1%81-%d0%bf%d1%80%d0%b8-%d1%82%d1%8a%d1%80%d0%b3%d0%be%d0%b2%d0%b8%d1%8f-%d0%b8%d0%b7%d0%b2%d1%8a%d0%bd-%d1%82%d0%b5%d1%80%d0%b8%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0/", "text": "Много фирми осъществяват търговия от ЕС за страни извън Общността като стоките въобще не влизат на територията на страната. Затова в рубриката на “Труд” “Данъчна консултация” представяме позицията на НАП за това какво е облагането с ДДС в тези случаи и какви фактури трябва да се издават. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. През април “Х” ООД купува стока – мултифункционален уред по фактура издадена от “У” – Ирландия. За покупката дружеството издава протокол по чл.117 от ЗДДС за вътреобщностно придобиване, с който е самоначислен ДДС. “Х” продава стоката на дружество от Тунис – “S”, за което издава фактура и прилага нулева ставка на ДДС. Производител на стоката е фирма от Испания – “T”, а стоката е транспортирана от Испания до Тунис. Поставени са следните въпроси: 1. Има ли “Х” право на приспадане на данъчен кредит по ЗДДС по издадения протокол по чл.117 от ЗДДС, с който е самоначислен ДДС? 2. Правилно ли е издадена фактура от дружеството за продажба на стоката, като е приложена нулева ставка на данъка и е вписано основание – чл.28, т.2 във връзка с чл.69, ал.2 от ЗДДС? По първи въпрос Съгласно чл.20 от Директива 2006/112/ЕО относно общата система за ДДС, вътреобщностно придобиване на стоки означава придобиването на правото на разпореждане като собственик на движима материална вещ, изпратена или превозена до лицето, придобиващо стоките от или от името на продавача, или от лицето, придобиващо стоките в държава-членка, различно от тази, в която е започнало изпращането или превоза на стоките. В чл.13 от ЗДДС изчерпателно са посочени отделните хипотези, при които е налице вътреобщностно придобиване (ВОП). Съгласно ал.1 от чл.13 вътреобщностно придобиване е придобиването на правото на собственост върху стока, както и фактическото получаване на стока в случаите по чл.6, ал.2 от ЗДДС, която се изпраща или транспортира до територията на страната от територията на друга държава членка, когато доставчикът е данъчно задължено лице, което е регистрирано за целите на ДДС в друга държава членка. За да е приложим режимът за ВОП по чл.13, ал.1 от ЗДДС за дадена доставка на стоки следва да са налице кумулативно следните условия: 1. Доставчикът е данъчнозадължено лице, регистрирано за целите на ДДС в друга държава членка; 2. Предмет на вътреобщностното придобиване са стоки; 3. Възмездност на придобиването; 4. Транспортиране на стоките до територията на страната от територията на друга държава членка; 5. Придобиващ по ВОП е данъчнозадължено лице или данъчно незадължено юридическо лице. Облагането на вътреобщностно придобиване е в зависимост от мястото на изпълнението. Според чл.62, ал.1 от ЗДДС, вътреобщностно придобиване е с място на изпълнение на територията на страната респ. подлежи на облагане в страната, когато стоките пристигат или превозът им завършва на територията на страната. Когато стоките са транспортирани от или за сметка на доставчика или клиента до територията на друга държава членка, по силата на чл.62, ал.2 от закона вътреобщностното придобиване ще бъде с място на изпълнение на територията на страната, ако лицето, което придобива стоките е регистрирано по ЗДДС и е осъществило придобиването им под идентификационен номер, издаден в страната. И в този случай облагането на стоките следва да се извърши в страната. Посочената алинея не се прилага, когато към датата на която данъкът за ВОП е станал изискуем в страната, лицето разполага с доказателства, че придобиването е обложено в държавата членка, където стоките са пристигнали или е завършил превозът им (чл.62, ал.3). За да е налице вътреобщностно придобиване стоките следва да са изпратени (транспортирани) и транспортът да започва от друга държава членка и да завършва на територията на страната или на територията на друга държава членка. В случая стоката се транспортира от Испания до Тунис, няма данни тя да е транспортирана до България или до друга държава членка, различна от тази, в която е прехвърлена собствеността, и тази покупка не попада в нито една от по-горните хипотези за вътреобщностно придобиване. Затова покупката е необлагаема с български косвен данък и за нея не следва да се начислява български ДДС. От това следва, че издаденият протокол по чл.117 от ЗДДС за покупката на стоката се явява погрешно съставен. Тъй като дружеството без основание си е самоначислило данък, следва едновременно да се коригира (намали), както размерът на дължимия данък, така и размерът на ползваното право на данъчен кредит, по издадения протокол по чл.117 от ЗДДС. Коригирането на погрешно съставени протоколи е уредено в чл.80, ал.5 и ал.6 от Правилника за прилагане на ЗДДС (ППЗДДС). Издаденият протокол за покупката от “Х” следва да бъде анулиран като това се отрази в отчетните регистри според указанията на Приложение 12 от ППЗДДС. При положение, че се анулира документ (протокол за начисляване на данък или протокол по чл.117, ал.4 от закона) след периода, в който е издаден, той се включва във файла “PRODAGBI.TXT” на издателя, като в полетата за стойности се попълват стойности, равни по размер на съдържанието на съответните полета от оригиналния запис в дневника, но с противоположен знак. Документът се описва и в дневника за покупки на издателя във файл “POKUPKI.TXT” на издателя, касаещ данъчния период, през който е анулиран документът, като в полетата за стойности се попълват стойности, равни по размер на съдържанието на съответните полета от оригиналния запис в дневника, но с противоположен знак. По втори въпрос Съгласно чл.28, т.2 от ЗДДС облагаема доставка с нулева ставка е доставката на стоки, които се изпращат или превозват от място на територията на страната до трета страна или територия от или за сметка на получателя, ако получателят е лице, което не е установено на територията на страната. Предвид обстоятелството, че стоката се транспортира от Испания до Тунис, а не от място на територията на страната, в случая чл.28, т.2 от ЗДДС е неприложим и доставката не е облагаема с нулева ставка на данъка. За определяне данъчния режим на доставка на стоки е важно да се установи място на изпълнение на доставката, съобразно правилата на чл.17 от ЗДДС. При доставка на стока, която се изпраща или превозва от доставчика, получателя или от трето лице, мястото на изпълнение на доставката на основание чл.17, ал.2 от ЗДДС е местонахождението на стоката към момента, в който се изпраща пратката или започва превозът й към получателя. В конкретния случай следва да се приеме, че мястото на изпълнение на доставката е извън територията на България, т.е там, където стоката се намира към момента на започване на превоза є. В случая това е Испания и за “Х” не възниква задължение за начисляване на данък, предвид разпоредбата на чл.86, ал.3 от ЗДДС. В издадената фактура, съгласно чл.79, ал.2, т.4 от ППЗДДС като основание за неначисляване на ДДС следва да бъде посочен чл.86, ал.3 от ЗДДС. Тъй като в издадената от дружеството фактура е вписан чл.28, т.2 във връзка с чл.69, ал.2 от ЗДДС и е приложена нулева ставка на данъка, същата се явява погрешно съставена и следва да бъде анулирана съгласно чл.116 от ЗДДС и да бъде издадена нова. При извършване на доставки с място на изпълнение на територията на друга държава членка, дружеството следва да се запознае със законодателството на съответната държава в областта на данък добавена стойност и условията за регистрация за целите на ДДС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " ДДС при търговия извън територията на страната"}
{"url": "https://trud.bg/160-000-%d0%ba%d1%83%d0%b1%d0%b8%d0%ba%d0%b0-%d0%b4%d1%8a%d1%80%d0%b2%d0%b0-%d0%b7%d0%b0-%d0%be%d0%b3%d1%80%d0%b5%d0%b2-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0%d1%82-%d0%b3%d0%be%d1%80/", "text": "19 379 домакинства от Североизточна България са подали заявления към териториалните поделение на СИДП за отопление с дърва през настоящата зима. Те са поискали 159 428 кубически метра дърва за огрев. Част от заявителите – 12 716 семейства вече са получили дървата си, като за да удовлетворят нуждите им стопанствата са добили 108 036 кубически метра дърва за огрев. Снабдяването върви ритмично, като поделенията продължават да приемат заявления от хора, които по една или друга причина не са подали молби към момента. На временен склад в стопанствата има добита дървесина и заявките се изпълняват бързо. Експертите на Североизточното държавно предприятие съветват хората сега да си купят дърва за горене, за да могат до началото на зимата да изсъхнат, което ще доведе до отделянето на по-малко сажди и други вредни вещества. Най-добре е дървата да бъдат подредени под проветрив навес, за да могат да съхнат по-бързо, а и да не се мокрят през есента и зимата от падналите валежи. Важно е да се знае, че мокрите дърва тлеят дълго и в помещенията се отделят вещества, които са вредни за здравето на хората. Дървата с висока влажност не само че отделят вредни емисии, но и са с по-малка калоричност и доставят по-малко топлина. Употребата на дърва с влажност над 50% води и до други проблеми, например натрупването на повече сажди и катрани по комините на сградите. През последните години често заради тези отлагания, през отоплителния сезон, възникват пожари. Високата енергийна ефективност и екологичност на добре изсушените дърва се дължи на това, че сухата дървесина (с влажност под 20%) е с два пъти по-висока калоричност от суровата (с влажност над 50%), изгаря по-ефективно и съответно отделя значително по-малко сажди и мръсни и газове. Освен ограничаване замърсяването на въздуха, горенето на добре изсушени дърва с по-висока калоричност, води и до спестяване на пари за отопление. Намалението на разходите е с около 25% или средно 100 лв. за един отоплителен сезон. Особено голям е проблемът с използването на недобре изсъхнали дърва за горене в Шумен. Градът е заобиколен от скален масив и през зимата, заради ниското налягане, се образува смог, който се задържа над населеното място в продължение на седмици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " 160 000 кубика дърва за огрев осигуряват горски за Североизтока\t"}
{"url": "https://trud.bg/%d0%bc%d0%b2%d1%80-%d0%bd%d0%b0%d0%b3%d1%80%d0%b0%d0%b4%d0%b8-%d0%b4%d0%b2%d0%b5-%d0%b4%d0%b5%d1%86%d0%b0-%d0%bf%d1%80%d0%b5%d0%b4%d0%b0%d0%bb%d0%b8-%d0%b2-%d0%bf%d0%be%d0%bb%d0%b8%d1%86%d0%b8%d1%8f/", "text": "Директорът на полицията в Монтана награди и изказа благодарности на две деца от Вършец, върнали в полицията изгубен скъп мобилен телефон. В първата неделя на август две 11-годишни момчета от Вършец открили скъп смартфон в градския парк на курортния град. Децата не се поколебали, отишли веднага в близкото Районно управление и предали изгубената вещ на дежурните полицейски служители, съобщиха от МВР. Днес директорът на ОДМВР Монтана ст. комисар Пламен Томов се срещна с тях в РУ-Вършец. В присъствието на състава на районното управление им благодари сърдечно за честната им постъпка. Като знак на признателност за проявената морална постъпка той им връчи благодарствени писма, в които се посочва, че поведението им е пример за подражание за хората от всички възрасти.", "date": "2019.08.15", "title": " Наградиха момчета, върнали изгубен телефон във Вършец"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%be%d0%b8%d0%b3%d1%80%d0%b0-250-%d1%84%d0%b0%d0%bb%d1%88%d0%b8%d0%b2%d0%b8-%d0%b5%d0%b2%d1%80%d0%be-%d0%b2-%d0%ba%d0%b0%d0%b7%d0%b8%d0%bd%d0%be/", "text": "Игрална зала в град Каолиново, Шуменско, приела пет банкноти по 50 евро от клиент, а по-късно станало ясно, че това са ментета. В сряда от казиното се жалвали в местното полицейско управление, като обяснили, че неизвестен посетител е прокарал в обръщение подправените парични знаци. Проведените издирвателни действия дали резултат и извършителят бил установен. Това е Ю.Ж./37г./ от близкото село Тодор Икономово. Работата по случая продължава. Образувано е досъдебно производство и се изяснява откъде мъжът се е сдобил с фалшификатите.", "date": "2019.08.15", "title": " Мъж проигра 250 фалшиви евро в казино"}
{"url": "https://trud.bg/135-%d1%81%d0%b2%d0%b8%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b1%d1%8a%d0%b4%d0%b0%d1%82-%d0%bb%d0%b8%d0%ba%d0%b2%d0%b8%d0%b4%d0%b8%d1%80%d0%b0%d0%bd%d0%b8-%d0%b4%d0%be/", "text": "Стопаните на 135 прасета в Кресна трябва незабавно да започнат да ги колят, след като    африканска чума в намереното умряло прасе в р. Струма. Това решение бе взето на заседание на епизоотичната комисия в Благоевград. Властите призоваха и собствениците на свине в 11 села в общината, които са в 10-километровата зона на град Кресна също доброволно да заколят прасетата си. Ако това не се случи до неделя вечерта, в понеделник ОДБХ започва принудително избиване на животните с ток. А труповете ще бъдат загробвани в района на Стара Кресна където е определено мястото за ров. Преди два дни в река Струма в района на град Кресна бе открит труп на умряло прасе. Взети бяха проби от животното, резултатите са положителни за африканска чума и са потвърдени и от Националната референтна лаборатория, съобщиха днес от ОДБХ. Полицията веднага започна разследване от къде и как е попаднало животното в реката. Следите са ги отвели до задния двор на Роза Десподова. В стопанството си тя е гледала три прасета, едно от които е умряло. Тя отрича да е хвърлила прасето в реката, но полицията и местните хора са убедени, че от нея е тръгнала заразата. Десподова работи в крайпътно заведение в Кресна, разположено около главния път Е-79. Там на денонощие преминават и спират за храна и отдих десетки тираджии от Румъния и туристически автобуси. Затова и ветеринарите предполагат, че прасетата са хранени с обелки и остатъци от храната изхвърлена от туристите или тираджиите. На заседанието бе обяснено, че стопаните ще получат по 300 лева обезщетение. В Пиринско няма големи свинекомплекси. Общият брой на прасетата в областта са 5 хиляди, от които 2500 се отглеждат в заден двор. В района на Кресна няма големи ферми. Въпреки това зам.-кметът Валентин Стоичков обясни на заседанието,че трудно ще убедят хората сами да си заколят прасетата. Но се надява,че хората ще проявят разбиране и ще пристъпят към доброволно клане. Така ще запазят месото.", "date": "2019.08.15", "title": " 135 свине трябва да бъдат ликвидирани до понеделник в Кресна\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b3%d0%b5%d1%80%d0%b1-%d0%b7%d0%b4%d1%80%d0%b0%d0%b2%d0%ba%d0%be-%d0%b4%d0%b8%d0%bc%d0%b8%d1%82/", "text": "Областният управител Здравко Димитров е кандидатът на ГЕРБ за кмет на Пловдив. Двамата с лидера на ГЕРБ Бойко Борисов бяха тази сутрин във Варна и там Димитров е научил за номинацията си. „Вярвам в изборната победа, която ще е за доброто на Пловдив“, заяви за „Труд“ Здравко Димитров. Той не очаква сътресения в партията, въпреки че двамата с досегашния кмет и областен лидер на ГЕРБ Иван Тотев са в сложни отношения от години и се очакваше партийният апарат да не работи активно за Здравко Димитров, ако той бъде посочен от Борисов. На местните избори през 2015 г. Здравко Димитров се кандидатира за кмет срещу Иван Тотев, без да напуска ГЕРБ. Тогава зад него застана Рефоматорският блок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.15", "title": " Кандидат-кметът на ГЕРБ Здравко Димитров пред „Труд“: Вярвам в изборната победа, която ще е за доброто на Пловдив"}
