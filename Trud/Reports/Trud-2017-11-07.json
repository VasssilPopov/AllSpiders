{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%bf%d0%be%d0%b6%d0%b0%d1%80%d0%bd%d0%b8-%d0%b4%d0%b5%d0%b6%d1%83%d1%80%d1%8f%d1%82-%d0%ba%d1%80%d0%b0%d0%b9-%d0%b3%d0%be%d1%80%d0%b5%d0%bb%d0%b8%d1%8f-%d0%bc/", "text": "Пожарът, който изпепели един от най-големите месокомбинати във Велико Търново е напълно ликвидиран. Това съобщи комисар Красимир Кръстев, директор на РД на ПБЗН във Велико Търново. Четири автомобила обаче ще дежурят в нощта срещу сряда, за да следят да не възникнат нови огнища – три от регионалната дирекция във Велико Търново и един специализиран автомобил от Районната служба на пожарната в Горна Оряховица, който измерва запрашаването на въздуха в района. Въпреки, че щетите след огнената стихия тепърва ще се изчисляват, по груби сметки те ще възлязат на милиони левове. Разследващите работят по няколко версии, включително и тази за умишлен палеж.  „Веднага отидохме и видяхме, че е започнал пожара. На десетата минута дойде пожарната и започна гасенето, си припомня Дойчин Дойчев, който е охранител в предприятието. По думите му, пламъците обхванали светкавично фабриката. През целият ден във вторник и ръководството на месокомбината и работниците отказваха да коментират случилото се и версиите за пожара, който изпепели шест декара производствена площ. Въпреки гъстият дим, който часове наред се разнасяше над Велико Търново, специалистите са категорични, че няма замърсяване на въздуха и към момента продължават постоянните замервания. „Наши служители, които са химици и имат необходимата апаратура, извършваха замервания в района на горящия месокомбинат. Параметрите, които бяха отчетени показват, че няма изменение от нормалните граници“, коментира комисар Красимир Кръстев. По случая е образувано досъдебно производство, очаква се веднага след като пожарните бъдат изтеглени да започнат и огледите на място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Четири пожарни дежурят край горелия месокомбинат в Търново"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d1%80%d1%83%d1%81%d0%ba%d0%b8%d1%8f-%d1%85%d0%b8%d0%bc%d0%bd-%d0%b2-%d0%bf%d1%8c%d0%be%d0%bd%d0%b3%d1%87%d0%b0%d0%bd/", "text": "Руският национален химн може да бъде забранен по време на зимните олимпийски игри в Пьонгчан през февруари, пише американският в. „Ню Йорк Таймс“. Според изданието е възможно и делегацията на страната да не бъде допусната до церемонията по откриването. От МОК обявиха, че първо трябва да завърши разследването на двете комисии за евентуални допинг нарушения по време на предишните игри в Сочи през 2014-а. Ски бегачът Александър Легков пък се готви да брани в съда златния си медал от Сочи. „Искам честен процес, независимо дали в Швейцарския федерален съд или в Европейския съд“, заяви руснакът.", "date": "2017.11.07", "title": " Забраняват руския химн в Пьонгчан?"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%be%d1%82%d0%b1%d0%be%d1%80%d0%b0-%d0%b3%d0%b5%d0%be%d1%80%d0%b3%d0%b8-%d0%b2/", "text": "Един от най-големите корифеи в българския футбол Георги Василев е ликувал 4 пъти като шампион начело на 3 различни отбора „Етър“, „Левски“ (2 пъти) и ЦСКА. Генерала, както го кръстиха в Германия по време на престоя му в „Унион“ (Берлин), направи ексклузивен анализ за „Труд“ на родното първенство. Потърсихме го, след като минаха всички големи дербита в Първа лига до края на есента. Преди последния кръг всичко изглеждаше предрешено. „Лудогорец“ очакваше да излезе с 8 точки аванс при победа над ЦСКА. И ако шампионът беше победил, нямаше смисъл повече да коментираме. Но черна котка мина път на прогнозите.  ЦСКА не отиде само да изиграе мача. Отиде с една единствена цел – да победи!  Стана много хубаво дерби. „Лудогорец“ традиционно имаше доста футболни достойнства, но ЦСКА бе по-силният и по-мотивиран отбор. „Червените“ се пребориха първенството да остане интересно. Впечатли ме влагането от първата до последната минута.  „Лудогорец“ има много интензивна програма. ЦСКА и „Левски“ са длъжни да се възползват от нея. На този етап „червените“ повече ми харесват. Отборът гони целите си до последната минута. На фона на неделното дерби много избледня гостуването на „Левски“ в Разград. Просто няма какво да се запомни от „сините“ в този мач.  „Левски“ засега изостава в точките, но мисля, че там нещата се подобряват от спортно-техническа гледна точка. Отборът играе според потенциала си. Не прави опити да се надскача. Сигурен съм, че през пролетта „Левски“ ще има друго лице. Предполагам, че и това е стратегията на клуба. Миналата година първенството бе ясно много по-рано и за тях се говореше значително по-малко. Сега обаче конкуренцията е силна и реферите са поставени под сериозен прицел. Опитвам се да казвам, че повечето им грешки са плод на човешко виждане. И че няма нищо преднамерено. Потърпевшите страни естествено тълкуват нещата по различен начин. Търсят предумишленост във всяка грешка. Поне такова впечатление остава. Факт е обаче, че грешките на реферите са наистина много. Като външен човек нямам право да давам указания. Има и причудливи решения. Ще започна с ЦСКА, който не смени Стамен Белчев. След трите поредни равенства качествата му се поставиха под съмнение. Но победата в Разград доказа, че той добре си върши работата. На първо място ЦСКА демонстрира, че освен спортно-технически има и много сериозен физически потенциал. Това не става без работата на треньорския щаб. Белчев е постигнал високо ниво в подготовката. А ръководството на ЦСКА явно не бърза да се увлича по общественото мнение и не смени треньора.  При „Левски“ от година се правят доста промени. И на футболисти, и на треньори. Сега клубът избра Делио Роси – независим човек от футболна държава. Той налага своя стил. Естествено, има и критики към него, но най-важно е, че ръководството му вярва. Роси ръководи процеса, оценявайки реално качествата на отбора си. В „Левски“ са свикнали при първия неуспех треньорът да е виновен. Мисля, че сега собственикът Спас Русев е спрял подобни настроения. Това вероятно е и истинският начин за измъкване от кризата. „Левски“ също показва, че разполага със стабилно ръководство.  „Лудогорец“ има лукса да прави експерименти благодарение на сериозни финансови възможности и респективно силни футболисти. Колкото и треньори да се сменят, отборът удържа върха в шампионата. В Разград показаха, че наставникът не е решаващата фигура. Или е решаващ само за учебно-тренировъчния процес, без да задълбава повече. Португалецът Бруно Рибейро опита да направи промени и отборът изпита дискомфорт. „Лудогорец“ от години играе с един стил и е изградил състав, който диктува модата във футбола ни. Според мен Георги Дерменджиев беше много удачен вариант за треньор. Имаше богат опит и човешко усещане как да се държи със звездите. Създаваше добра атмосфера за работа. А Димитър Димитров реално намери готова баница в Разград. Първенството е интересно. Виждам старанието на треньорите – млади и опитни, да предлагат нещо разнообразно. Копират работата в големите клубове. „Ботев“ заслужава само комплименти заради перипетиите, през които клубът мина и оцеля. Освен това се запази атрактивния ботевски стил. Отборът определено играе интелигентно. Старозагорските „Берое“ и „Верея“ с Александър Томаш и Илиан Илиев начело също показаха доста привлекателни мачове и не се съобразяват с грандовете. Харесва ми и работата на Златомир Загорчич в „Славия“, където има поводи за оптимизъм. Неприятно впечатление ми прави играта на „Черно море“. Отборът затъна с доста негативни резултати. Лично познавам треньора Емил Луканов и знам, че е амбициозно момче. Но му е трудно. Години наред „Черно море“ държеше сериозна позиция в първенството. От новаците „Септември“ демонстрира най-добри резултати и игри. В клуба имат основание да са доволни от работата си. „Етър“ разполага с много опитни футболисти. А последният мач с „Витоша“ показа, че притежава също и доста млади таланти, на които треньорът Станислав Генчев с основание гласува доверие. Още с влизането си в елита „Витоша“ декларира, че няма да прави селекция. Ще разчита на отбора от втора лига. В това отношение ми се струва, че клубът е последователен и… последното място в класирането го доказва. Във футбола има изненади, но в дългосрочен план, няма как да се избяга от реалността.", "date": "2017.11.07", "title": " Шампионът с 3 български отбора Георги Василев:  ЦСКА спаси първенството"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f-%d0%be%d0%b1%d1%81%d1%8a%d0%b6%d0%b4%d0%b0%d1%82-%d0%be%d0%b1%d1%89-%d1%82%d1%83%d1%80%d0%b8%d1%81%d1%82/", "text": "В различни български градове ще бъдат организирани дни на културата, които ще представят турските обичаи пред родната публика. Същите изложения, посветени на България и нейната култура, ще бъдат организирани в различни градове в Турция. Тази съвместна инициатива беше обсъдена от министъра на туризма Николина Ангелкова и Нуман Куртумлуш, министър на културата и туризма на Турция, по време на най-голямото международно изложение за професионалисти в туристическата индустрия World Travel Market в Лондон. Това съобщиха от пресслужбата на Министерство на туризма. Двамата се обединиха около идеята, че чрез съвместната си работа могат да постигнат положителни резултати за популяризирането на традициите на двете държави. По този начин не само ще се увеличи туристопокът между двете страни, но ще може и да се обсъди създаването на общ туристически продукт между България и Турция, насочен към така наречените перспективни пазари. Според Световната организация по туризъм това са Китай, Япония, Индия, Близкият изток, САЩ и Канада. Турция е на пето място по брой туристи, посетили България за периода януари- септември 2017 г. Те са над 485 000, което отчита ръст над 12% спрямо същия период на миналата година, заяви министър Ангелкова. Българските граждани, които са посетили Турция през същия период, са повече от 1 млн. Ръстът на тези пътувания е над 6 на сто. Данните са показателни за това, че двете държави могат да имат добро партньорство и да надградят вече постигнатите резултати, допълни българският министър на туризма. Министерството на туризма работи активно за привличането на все повече туристи от съседната ни държава. Сред инициативите са осъществяване на експедиентски турове за туроператори, стартиране на интернет реклама в турските  медии, както и организиране на посещение на турски журналисти в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " България и Турция обсъждат общ туристически продукт за далечни пазари"}
{"url": "https://trud.bg/%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d0%bc%d0%b5-%d0%b8-%d0%b7%d0%b0-%d0%bd%d0%be%d0%b2-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb-f-18/", "text": "„Освен за F-16, бихме могли да говорим и за F-18. Става въпрос за две различни американски фирми, които произвеждат тези изтребители.  Направили сме си амбициозен план до края на юли следващата година  да имаме готовност за сключване на договор“, каза в специално интервю за „Труд“ вицепремиерът и министър на отбраната Красимир Каракачанов.", "date": "2017.11.07", "title": " Преговаряме и за нов изтребител F-18"}
{"url": "https://trud.bg/%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d0%b1%d0%bb%d0%b8%d0%b7%d0%be-%d1%81%d0%bc%d0%b5-%d0%b4%d0%be-%d1%80%d0%b5%d1%88%d0%b0%d0%b2%d0%b0%d0%bd%d0%b5-%d0%bd%d0%b0-%d1%81%d0%bf%d0%be/", "text": "Въпросът със спора за името на Република Македония между властите в Скопие и Атина днес се намира възможно най-близко до решаването му. Това каза помощник държавният секретар на САЩ Хойт Брайън Ий пред „Гласът на Америка“, предаде БГНЕС. „Все още остава доста работа, при това и от двете страни… Ще има още преговори, но аз съм оптимист, че ще има решение, защото има желание и в Гърция, и в Република Македония на най-високо ниво, както никога до сега“, каза още помощник държавният секретар на САЩ Хойт Брайън Ий. Според него „Македония има на пръв поглед най-малко проблеми около мирните преговори, но нейната сигурност зависи от решаването на спора за името и присъединяването й към НАТО“. Гърция блокира членството на Македония в ЕС и НАТО над 20 години. Властите в Атина не признават западната ни съседка под нейното конституционно наименование – Република Македония. Между двете страни се водят безуспешни преговори с посредничеството на международния посредник Матю Нимиц повече от две десетилетия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Вашингтон: Близо сме до решаване на спора за името на Република Македония"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%b4%d0%b2%d0%b5-%d0%b8%d0%b7%d0%bb%d0%be%d0%b6%d0%b1%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d1%82%d0%b0%d0%b7%d0%b8-%d0%b2%d0%b5/", "text": "Две изложби ще бъдат открити в Пловдив тази вечер. Едната от тях е живописната експозиция „Спомен“ на художника Димитър Манолов в галерия „Възраждане“.  Изложбата се осъществява специално, за да се представи луксозният албум на автора, съставен и издаден от галерията съвместно с дъщерята на твореца. Ще бъдат изложени и част от оригиналните картини, влезли в съдържанието на албума, съобщиха още организаторите, които допълниха, че творбите на Димитър Манолов ще останат в галерия „Възраждане” до 20 ноември. Втората изложба ще бъде открита в галерия „Аспект”, където   за първи път със своя самостоятелна експозиция гостува Мария Райчева. Тя е творец от най-младото поколение български живописци, но успяла вече да натрупа завидна творческа биография. Мария работи в сферата на пейзажа, а картините в тази изложба са създадени през последните две години и са вдъхновени от нейни близки и далечни пътувания, разказват за експозицията от галерията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Откриват две изложби в Пловдив тази вечер"}
{"url": "https://trud.bg/%d1%83%d1%81%d0%b2%d0%be%d1%8f%d0%b2%d0%b0%d0%bc%d0%b5-%d0%bf%d0%b0%d1%80%d0%b8-%d0%be%d1%82-%d0%b5%d1%81-%d0%ba%d0%b0%d1%82%d0%be-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b8-%d1%84%d1%80/", "text": "България е на 15-о място по усвояване на пари от европейските програми, показаха последните данни на Европейската комисия, публикувани на сайта й. Страната ни се нарежда до държави като Германия и Франция по процент на изплатените суми по еврофондовете. Към 7 ноември България е получила 14,2% или над 2,54 млрд. лева от общия бюджет от над 15,23 млрд. лева, предвиден за страната ни от европейското финансиране до 2020 година. По-зле от нас се справят Полша и Румъния – с 13%, Чехия – 12%, а на опашката е Малта – с едва 7% усвояемост. Лидери в класацията са Финландия – с 34%, Австрия – 28%, Люксембург и Ирландия – с по 26%. Не всички програми у нас обаче се изпълняват с еднакъв успех, показват данните на Информационната система за управление и наблюдение на средствата от ЕС (ИСУН).  Според тях страната ни е договорила близо 46 на сто от средствата, предвидени до 2020 година или това са над 8,17 млрд. лева. Отличник е програмата за “Инициатива за малки и средни предприятия”, по която са разплатени 93,47% от средствата или над 186 милиона лева. Целият бюджет на програмата от 199,4 млн. лв. вече е договорен, показват данните. Средствата обаче се предоставят на бизнеса под формата на нисколихвени кредити чрез избрани банки и няма точни данни колко фирми вече са взели кредити по нея. С над 90% договорен бюджет е и ОП “Храни”, по която вече са изплатени една трета от средствата или 78,3 млн. лева. По нея се финансират безплатните обеди на социално слаби и възрастни хора, както и осигуряването на безплатни пакети с продукти. Добре върви и изпълнението на програмите “Иновации и конкурентоспособност”, “Развитие на човешките ресурси”, “Транспорт” и “Региони в растеж” с над 50% договорени средства по тях. Реално изплатените суми обаче са малко над 20% по първите две, за транспортната програма те са 15 на сто, а за регионите – 13,4%. По данни на Министерство на икономиката от стартирането на ОП “Иновации и конкурентоспособност” 2014-2020 са сключени 235 договора за близо 150 млн. лева, свързани само с подкрепа на иновациите. По програма “Транспорт” се изгражда столичното метро, както и проектът за навигацията по река Дунав. Забавяне има при някои пътни и жп проекти заради непрекъснато обжалване на процедурите. Изключително слабо се представя Програмата за морско дело и рибарство с реално изплатени едва 508 хил. лева или 0,23% от бюджета й, който е над 222 млн. лева. Програма “Околна среда”, която е с бюджет от 3,4 млрд. лева, отчита едва 4,54% усвоени средства или 157 млн. лева от бюджет от близо 3 млрд. лева.  На дъното – с 0% изплатени средства е мярката – “Водено от общностите местно развитие” на Програмата за развитие на селските райони. Средствата по нея са за насърчаване на социалното приобщаване, намаляване на бедността и икономическо развитие и насърчаване на иновациите в селските райони. Бюджетът й е на стойност 176 млн. лева, но нито едни лев от тях не е договорен към момента, показва справката на ИСУН. Общо 624 милиона лева по Оперативна програма “Региони в растеж” ще бъдат вложени в модернизация на 416 образователни средища в цяла България. 350 милиона лева от тях представляват финансов ресурс за реализация на проектите за образователна инфраструктура на 39-е общини, които са бенефициенти по ОП “Региони в растеж”. 160 млн. лв. ще бъдат вложени в модернизирането на професионални учебни заведения, а над 45 млн. лв. ще бъдат инвестирани в развитието на спортна база. Бенефициенти на средствата ще са общините, Министерството на образованието и науката, Министерството на културата, Министерството на младежта и спорта и университетите. От рехабилитираните детски градини, основни, средни училища и университети ще се възползват общо 255 269 деца и младежи. За всяко от тези български деца ще бъдат инвестирани средно по 2444 лв. по линия на европейската солидарност за рехабилитация на образователната инфраструктура – от детската градина през училището до университета”, отбеляза регионалният министър Николай Нанков. Вчера той откри в Свищов четири реализирани обекта по програмата за над 2 милиона лв. Ремонтирана е сградата на Финансовата служба в града, модернизирана е материалната база на Домашен социален патронаж, който по проект “Красива България” към МТСП беше преместен в бившата училищна сграда на СОУ “Алеко Константинов”, с цел разширяване на обхвата му. Благоустроен е парк “Радост” в града и е обновена Детска градина “Васил Левски”. Повече от 40 процедури за набиране на проекти на обща стойност над 1,3 милиарда лева ще бъдат обявени у нас през следващата година по програмите, съфинансирани чрез фондовете на Европейския съюз (ЕС). На заседание на Съвета за координация на управление на средствата от ЕС към Министерския съвет бяха приети годишните работни планове на програмите за 2018 година. България приключи отчитането на физическото и финансовото изпълнение на програмите от първия за страната програмен период 2007-2013 г. и отчита над 95% изпълнение на финансовата рамка, заяви вицепремиерът Томислав Дончев, който е председател на Съвета за координация на управлението на средствата от ЕС. По думите му веднага след края на Председателството на ЕС в средата на 2018 година започва подготовката за следващия програмен период, като още отсега трябва да бъде засилен капацитетът за правене на секторни политики при спазване на основен принцип за допълняемост на инвестициите, така че фондовете да допълват, а не да заместват националните инвестиции. С подкрепата на Финансовия механизъм на Европейското икономическо пространство e обезпеченo изпълнението на 38 проекта на обща стойност 36 млн. лв. у нас, съобщи министърът на околната среда и водите Нено Димов. Механизмът се финансира от правителствата на Исландия, Лихтенщайн и Норвегия и предоставя грантове за 85% от стойността на проектите. По думите на Димов основната част от проектите са извършили проучвания за допълване на плановете за управление на речните басейни. “Бяха извършени морски експедиции за оценка на състоянието на морската среда. Бяха изследвани различни морски и сладководни организми”, заяви Нено Димов. Той поясни, че по проектите са били обучени над 600 доброволци. Изпълнението на двете програми помага на министерството при прилагането на политиките за управление на водите и в частност интегрираното управление на ресурсите от морските и вътрешни води и подробен мониторинг на морските води. Възстановено е и е поставено началото за системата за ранно предупреждение за риск от наводнение в някои рискови и уязвими райони.", "date": "2017.11.07", "title": " Усвояваме пари от ЕС като Германия и Франция (ИНФОГРАФИКА)\t\t\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d0%be%d0%bd%d0%bd%d0%b8%d1%8f%d1%82-%d0%ba%d0%be%d0%bc%d0%b8%d1%82%d0%b5%d1%82-%d0%b7%d0%b0-%d0%b7%d0%b8%d0%bc%d0%bd%d0%b8%d1%82%d0%b5/", "text": "Организационният комитет за зимните олимпийски игри Пекин 2022 започва сътрудничество с Банско. Делегация, водена от Занг Джиандонг  – изпълнителен вицепрезидент на комитета и заместник-кмет на Пекин, както и от негово превъзходителство г-н Занг Хайзхоу, посланик на Китай у нас, посети днес най-добрия ни ски курорт. Делегацията е на работно посещение в Банско с цел обмяна на опит и установяване на сътрудничество. Гостите разгледаха съоръженията в ски зона Банско и се запознаха с опита и успешните практики в управлението й не само като туристически център, а и като домакин на професионални спортни състезания и събития от световен ранг, като също разгледаха автентичната част и забележителностите на града. Организационният комитет на Пекин 2022 търси партньори с опит, с цел планиране на обучение на китайски специалисти, за да осигури техническата подготовка за зимните игри. На проведената работна среща при кмета на общината, Георги Икономов, беше отправено предложение от  Община Банско, съвместно с Българската федерация по ски и Юлен АД, за обучение на кадри и обмяна на опит, което гостите приеха категорично. Специалистите ще идват на място през зимния сезон в Банско, за да се запознават отблизо с работата на ски зоната и да бъдат обучавани. Останалите представители в делегацията са Ю Дебин, генерален директор дирекция Обслужване на игрите Пекин 2022, Ли Сен, зам.-директор дирекция Общо планиране Пекин 2022 и Пан Зиуеи, зам.-директор дирекция Международни отношения Пекин 2022. Делегацията е на посещение по собствена инициатива с цел да се запознае с успешното управление на Банско като туристическа дестинация и планински център, който е специализиран в организирането на международни спортни прояви, благодарение на проведените Световни Купи по ски и сноуборд. Китай иска да се подготви максимално добре за зимната олимпиада, както и за менажирането на зимните курорти, които изгражда в момента. Пълния текст на предложението за сътрудничество с организационния комитет на Пекин 2022: До Организационния Комитет на Пекин 2022 ПРЕДЛОЖЕНИЕ ЗА СЪТРУДНИЧЕСТВО Община Банско, Българската федерация по ски и Юлен, АД, фирмата управляваща Ски Зона Банско, биха искали да поздравят Организационния Комитет Пекин 2022 за честта да бъдат домакин на Зимните олимпийски игри 2022, което несъмнено е най-значимото и важно спортно и културно събитие, което е задължение, отговорност и престиж. Банско като целогодишен курорт е най-добре развитият планински  и спортен център в Източна Европа. Освен предлагането на туристически услуги Банско е специализиран в домакинството на международни професионални спортни състезания и първенства на най-високо ниво. Банско е сравнително млад планински курорт – само за 15 години Банско се превърна в утвърден курорт, печелещ международни награди и в редовен организатор на състезания от календара на Световната Купа по ски. Разликата между Банско и традиционните стари алпийски курорти е, че планирането на спортния център е съобразено с изискванията на Световната федерация по ски и е осъществено с помощта на водещи специалисти . И  днес Банско като утвърден бранд за планински туризъм е: Можем да кажем че ключово за успеха на Банско е че, Ски Център Банско и Община Банско работят в партньорство с Българската федерация по ски като партньор за професионалните спортни събития и с  Балкан Холидейс като основен туристически оператор. С нашият опит и експертиза бихме искали да установим дълготрайно сътрудничество с Организационния комитет на ЗОИ Пекин 2022, както  и с други организации в зимните спортове и туризма от Китай като предлагаме обучение на екипи и обмяна на опит. Ние можем да предложим: За начало на нашето сътрудничество бихме искали да поканим представители на ОК Пекин 2022 на Световната Купа по  Сноуборд Банско 2018 на 26-28.01.2018 като учебна група. Готови сме да си сътрудничим във всички области, в които можем да предложим нашият опит и експертност. Ние като екип ще бъдем горди да имаме възможността да си сътрудничим с ОК Пекин 2022 по пътя за подготовката на най-престижното събитие – ЗОИ Пекин 2022. С уважение, Георги Икономов                             Цеко Минев                          Мая Христоскова Община Банско                               БФСКИ                                  ЮЛЕН АД АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Организационният комитет за зимните олимпийски игри в Пекин ще си сътрудничи с Банско"}
{"url": "https://trud.bg/%d0%b7%d0%b0%d0%b2%d0%b5%d1%82%d0%b0-%d0%bd%d0%b0-%d1%81%d0%be%d1%86%d0%b8%d0%b0%d0%bb%d0%b8%d0%b7%d0%bc%d0%b0-%d0%b8%d0%b7%d0%ba%d0%be%d0%bf%d0%b0%d1%85%d0%b0-%d0%b2-%d0%bb%d0%be%d0%bc/", "text": "Завещанитето на стрителите на комунизма, отправено преди 40 години към бъдещите поколения, отвориха в Лом в деня на стогодишнината от Великата октомврийска социалистическа революция. За изненада на стеклите се граждани, историци и привърженици на лявата идея, бетонното ложе на посланието не се даде близо два часа на ударите с кирка и чук и работата продължи до тъмно. Чак след като с мощно канго бетонът бе разбит, посланието бе извадено и прочетено пред оредялата вече публика. “Вечно да пламти във вашите сърца огънят на революцията, който Великият октомври запали, завещават строителите на комунизма. “Отдавайне сили и знания за славата и могъществото на Родината”, препоръчват те, но и наставляват: “На първия зов на комунистическата партия, застанете под бойните є знамена за защита на мира и комунизма”. В края на завета към поколенията има призив днешните българи да бъдат навеки верни на българо-съветската дружба и с всеки удар на сърцето да утвърждават комунизма. Словата, писани преди 40 години, развълнуваха до сълзи белокосите ломчани и предизвикаха скептични усмивки сред по-младите. Завещанието бе предадено за съхранение в историческия музей на Лом.  Инициативата за послание към хората, които според комунистническите агитатори през XXI век щели вече да живеят в епохата на пълно равенство и брадство, взникнала през есента на далечната 1977 година. Тогава се състоял грандиозен митинг на основно ремонтирания площад с ново име “Дружба”. Написаният завет бил пъхнат в капсула, положен в земята край Дунав, а отгоре излели здрав бетон. На мраморна плоча изсекли поръката заветът да бъде отворен точно век след социалистическата революция в Русия.", "date": "2017.11.07", "title": " Завета на социализма  изкопаха в Лом\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d1%89%d0%b5-%d0%b1%d0%be%d1%80%d0%b8-%d0%bf%d1%80%d0%b5%d1%81%d0%bf%d0%b8%d1%82%d0%b5-%d1%81%d1%8a%d1%81-101-%d0%bc/", "text": "Община Пловдив ще бори тази зима преспите по улиците и булевардите на града под тепетата с 4200 тона сол, 87 тона калциев хлорид и 101 машини, чийто технически преглед е насрочен за 14 ноември (вторник). Това е наличната техника за зимно снегопочистване и снегоизвозване, с която разполагат общинско предприятие „Чистота” и подизпълнителите от „КМД” АД в базите им на улица „Даме Груев” и „Братя Бъкстон”. „Ние разполагаме с 15 снегорина, 6 разпръсквача на сол и 2 челни товарача, а в „КМД” имат 40 снегорина, 20 разпръсквача и 6 челни товарача”, съобщи директорът на ОП „Чистота” Иван Стоянов. Той допълни, че общинското предприятие ще използва осемте си мултифункционални машини, с които се поддържат зелените площи през останалите 3 сезона от годината,  за почистване на пешеходните зони и площади в центъра на града и на 60-те км велоалеи. По тях срещу обледяване тази зима ще се разпръсне наличният калциев хлорид, от който в складовата база има 87 тона. За стопяването на снега по булевардите и улиците в града под тепетата ще бъдат използвани 4136 тона сол, като 626 тона са останали от миналата люта зима, а ново количество от 3500 тона ще бъде закупено до края на месец ноември, когато на практика ще стартират и зимните дежурства. „Първите 2500 тона сол вече са доставени, чакаме още 1000 тона по обществената поръчка, която сме направили”, уточни шефът на ОП „Чистота”. Иван Стоянов се похвали, че от ОП „Жилфонд” са им предоставили един малък самосвал, който ще бъде използван за разпръскване на сол по улиците и алеите на тепетата в Пловдив. Досега служители на ОП „Чистота” са разпръсквали с ръце солта по хълмовете, но тази зима тази дейност ще бъде извършване освен от самосвала и от три малки многофункционални машини „Бобкат”, с които и ще се почистват и алеите в подножието на Бунарджика и Джендем тепе. Сняг ще ринат и 435 чистачки ръчен труд, които имат грижа основно за почистване на зоните около автобусните спирки на градския транспорт и подлезите. На всички спирки ще бъдат поставени чували с пясък, макар че от 2012 г. насам той се използва само в краен случай и при високи минусови температури и де факто не се разхвърля по улиците и тротоарите, за да не се замърсява въздуха в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Община Пловдив ще бори преспите със 101 машини и 4200 тона сол\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%80%d1%8f%d0%b4/", "text": "Интервю с вицепремиера и министър на отбраната Красимир Каракачанов       България е на 15-о място по усвояване на пари от европейските програми, показаха последните данни на Европейската комисия, публикувани на сайта й. Страната ни се нарежда до държави като Германия и Франция по процент на изплатените суми по еврофондовете. Към 7 ноември България е получила 14,2% или над 2,54 млрд. лева от общия бюджет от над 15,23 млрд. лева, предвиден за страната ни от европейското финансиране до 2020 година. По-зле от нас се справят Полша и Румъния – с 13%, Чехия – 12% Специалисти и експерти са категорични, че в българското месо няма антибиотици.  Българска агенция по безопасност на храните взима всички мерки предлаганите на пазара храни да са безопасни за потребителите. В началото на седмицата бе оповестен доклад на Европейската агенция по лекарствата, в който се твърди, че българското месо е едно от най-замърсените с антибиотици в ЕС. Столичната община купува на “Пътна полиция” 7 газоанализатора, съобщи кметът на София Йорданка Фандъкова. Процедурата е финализирана. Очаква се техниката да бъде предоставена до края на ноември.  “Виждаме, че всъщност проблемът е с идването на зимата, с отоплението на твърдо битово гориво. Това е другият основен замърсител. Затова заедно с МОСВ работим и се надявам министерството също да придвижи идеите за по-високи стандарти за горивата и източниците”, обясни кметът. Референдумът се превърна в ефективен инструмент на Стария континент – анализ на проф. д-р Нина Дюлгерова       Силует на Кирил Ананиев         Каква ще е ползата от повторното отваряне на студеното досие „Приватизация“ – коментар на Пламен Енчев       Завещанието на стрителите на комунизма, отправено преди 40 години към бъдещите поколения, отвориха в Лом в деня на стогодишнината от Великата октомврийска социалистическа революция. За изненада на стеклите се граждани, историци и привърженици на лявата идея, бетонното ложе на посланието не се даде близо два часа на ударите с кирка и чук и работата продължи до тъмно. Чак след като с мощно канго бетонът бе разбит, посланието бе извадено и прочетено пред оредялата вече публика. Йоан Матев, обвинен за убийството на ученика Георги Игнатов в Борисовата градина през 2015 г., трябва да излезе от ареста с най-леката мярка подписка. Това обяви съдия Мина Мумджиева от Софийския градски съд (СГС). Решението не е окончателно. Ако на 14 ноември апелативният съд потвърди, Матев ще бъде освободен веднага. Мотивът е, че по време на престъплението той бил непълнолетен. „Подписка“ за обвинен  за убийство в Борисовата градина. Законът предвижда от 5 до 12 г. затвор и обвиненият може да остане в ареста неповече от 8 месеца, а Матев дори лежал две седмици повече.", "date": "2017.11.07", "title": " Вижте акцентите от броя на „Труд“ в сряда, 8 ноември 2017"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d1%89%d0%b5-%d0%b8%d1%81%d0%ba%d0%b0%d0%bc%d0%b5-%d0%b4%d1%8a%d0%bb%d0%b1%d0%be%d0%ba%d0%b8-%d0%bf%d1%80%d0%be%d0%bc%d0%b5/", "text": "Ще очакваме по-дълбочинни концепции за промяна с технологията, с която ще бъдат извършени – не просто „Добър ден, аз съм еди-кой си”. Това заяви лидерът на „Атака” Волен Сидеров пред   по повод   министър на здравеопазването. Той потвърди информацията, че във ведомството влиза финансистът Кирил Ананиев. „Имаме финансист, бюджетар, който е доказан като кариера, като качества. Най-важните проблеми на болниците са свързани с финансите. Може би по-добрият вариант е след толкова медици, които се изредиха, на поста да застане един мениджър”, посочи националистът. Той подчерта, че министърът е политическо лице, а политиките, които ще прилага, трябва да се базират на решенията на управляващата коалиция. Сидеров разказа, че Ананиев е бил лична кандидатура на премиера Борисов, която е била приета от останалите лидери на мнозинството. Сред другите варианти е имало лекари. Лидерът на „Атака” похвали решението на министър-председателя да приеме оставката на проф. Николай Петров след разследването за „роднинските поръчки” във ВМА: „В това отношение не можем да кажем, че Бойко Борисов си прави оглушки, напротив – лишава се от хора, от които би могъл като специалисти да има полза”. По темата със заканите на ДПС за „демонтаж” на националистите от властта, той каза, че е говорил с ръководството на ГЕРБ и с премиера и те го уверили, че нито един европейски фактор не е отправял забележки заради участието на „Обединени патриоти” в коалицията. „Питайте председателя на ГЕРБ дали тази коалиция не върви по-гладко, отколкото предишната”, призова Сидеров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Волен Сидеров: Ще искаме дълбоки промени от новия министър на здравеопазването"}
{"url": "https://trud.bg/%d0%bf%d1%80%d0%be%d1%84-%d0%b3%d0%b5%d0%be%d1%80%d0%b3%d0%b8-%d0%b1%d0%bb%d0%b8%d0%b7%d0%bd%d0%b0%d1%88%d0%ba%d0%b8-%d0%bf%d0%be%d0%bf%d1%83%d0%bb%d0%b8%d1%81%d1%82%d0%ba%d0%b8-%d1%85%d0%be/", "text": "Бившият служебен премиер Георги Близнашки нарече популистки ход идеята за отпадане давността за разследване на приватизационните сделки, предаде  . „Беше пропуснат моментът. Ако го бяха направил през 2009 година, когато дойдоха на власт като политическа партия е едно, но сега при трети мандат на премиера Борисов. Това е класика в жанра. И Георги Първанов на времето, след като му приключи мандата постави въпроса за отваряне на икономическите досиета на прехода. Моментът беше пропуснат някъде в началото на новото хилядолетие. Тогава БСП се готвеше да атакува 300 сделки, най-тежките случаи на корупция. Всичко това беше забравено и за това е толкова трудна у нас борбата с корупцията, защото времето покрива. Много трудно сега ще се съберат факти и доказателства, за да се стигне до съдебни процеси. Но нека се опита“, това каза проф. Близнашки.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Проф. Георги Близнашки: Популистки ход е законопроектът за приватизационните сделки"}
{"url": "https://trud.bg/%d0%bc%d0%b7%d1%85%d0%b3-%d0%b6%d0%b8%d0%b2%d0%be%d1%82%d0%bd%d0%be%d0%b2%d1%8a%d0%b4%d0%b8%d1%82%d0%b5-%d1%89%d0%b5-%d0%bf%d0%be%d0%bb%d1%83%d1%87%d0%b0%d1%82-%d0%bf%d0%be-40-30-%d0%bb%d0%b5%d0%b2/", "text": "Министерството на земеделието, храните и горите определи ставката по Схемата за преходна национална помощ за овце-майки и кози-майки, обвързана с производството за кампания 2017 г. Подпомагането ще е в размер от 40,30 лв. за едно допустимо за подпомагане животно и ще се изплати на два транша, първият ще е през месец ноември в размер на 28.36 лв. През януари 2018 г. се предвижда стопаните да получат остатъка от 11.94 лв. за всяко допустимо за подпомагане животно. Това съобщиха от пресслужбата на МЗХ. Право на подпомагане по схемата за преходна национална помощ за овце-майки и кози-майки имат земеделските стопани, които отглеждат в стопанствата си 50 или повече овце-майки и/или кози-майки, регистрирани в Системата за идентификация и регистрация на животните СИРЖ на Българска агенция по безопасност на храните БАБХ. Стопаните трябва да продължат да отглеждат най-малко 80 % от заявените овце майки и/или кози майки най-малко 100 дни от деня, следващ последния ден за подаване на заявленията за подпомагане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " МЗХГ: Животновъдите ще получат по 40.30 лева за овца или коза-майка"}
{"url": "https://trud.bg/%d0%b8%d0%b4-%d0%b2-%d1%83%d0%b7%d0%b1%d0%b5%d0%ba%d0%b8%d1%81%d1%82%d0%b0%d0%bd-%d1%80%d0%b0%d0%b7%d0%b3%d1%80%d0%be%d0%bc%d1%8a%d1%82-%d0%bd%d0%b0-%d1%81%d0%b0%d1%89-%d0%b5-%d0%b1%d0%bb%d0%b8/", "text": "Аналогиите съвсем не са случайни. ИД(У) всъщност е Ислямско Движение в Узбекистан, но вече в поредица от атентати те обявяват своята съпричастност към ИД – Ислямска държава. Останалата част от заглавието е интервюто на техния лидер Тахир Юлдаш, който дава представа за възгледите им. Сайфуло Хабибулаевич Саипов, атентаторът от Ню Йорк, чийто пикап се вряза в тълпата от минувачи и пешеходци по велоалеята близо до Световния търговски център, отнемайки живота на 11 души, е живеел съвсем легално вече седем години в страната. Всички си задават въпроса как се е радикализирал, за да извърши този терористичен акт. Ето как: „Сега светът се управлява от няколко милиона евреи, живеещи в САЩ. Уверявам ви, че краят на САЩ е много близък. Никой не вярваше, че ще срутим Червената империя, но ние го направихме в Афганистан с помощта на Аллах. Това същото чака и Америка и това ще стане съвсем скоро“. „Ако преди ИД-У се бореше против режима на Кадиров в Узбекистан, то сега вече нашата организация се присъедини в борбата против всички врагове на Исляма на планетата“. „Единственият верен начин в борбата срещу евреите и християните, които унижават Исляма, е джихадът. Всякакви преговори с евреи и християни са като сънотворно, наркотик, което само те отклонява от целта“. Това са още цитати от проповеди на лидера и идеолог на Ислямско Движение в Узбекистан Тахир Юлдаш. Както виждаме, никаква разлика от проповедите на лидера на другата ИД, този път в Ирак и Леванта (ИДИЛ), Абу Бакър ал Багдади. В методите и формите на водене на войната, както и с основните мишени – също. А всичко започва от Афганистан и влиянието, което оказват талибаните за радикализирането на живеещите над 2,5 млн. узбеки в северната част на страната. Използвайки този ресурс, талибаните провеждат идеологическа инвазия, като целта им е населението от Ферганска долина. В тази заобиколена от планините на Тян-Шан и Алтай, дълга 350 км и широка 150 км ивица живеят над 5,5 млн. узбеки, таджики и киргизи, което я прави най-гъсто населения район в Централна Азия. Точно там бъдещият лидер на ИД-У, Тахрир Юлдаш се радикализира, получава ислямско духовно образование в медресето Муджидидя-Хусайния на суфистката секта Накшбанди. Самият той се счита за един от малкото останали наследници на Кокандския хаганат, последните управници на Фергана. След изтеглянето на съветските войски от Афганистан, Юлдаш се впуска в надпреварата за властта в Узбекистан. Още тогава той обявява за основна своя цел създаването на Ислямска държава в Узбекистан и въвеждането на шериат по примера на Афганистан. От тези времена е и непримиримата му вражда с настоящия президент Ислам Каримов, който с азиатска хитрост успява да го изиграе. Първоначално Каримов заема проислямистки позиции, убеждава го, че ще създаде ислямски Узбекистан, но за това са му необходими силни президентски пълномощия, защото депутатите в парламента можели да се отметнат. В момента, в който взема властта, Каримов хвърля всички сили, за да разбие ислямистите на Юлдаш. Последният бяга в Афганистан и става изключително близък с Осама бин Ладен. Бойците на узбекската му групировка даже са личните охранители на бин Ладен, както и на създадетеля на Ал-Кайда в Ирак, впоследствие Ислямска държава в Ирак и Леванта, Ал-Заркави. Следва неуспешен опит за преврат в Узбекистан и заедно с организацията си ИД-У се пренася в Таджикистан. Там успява да намери сходни джихадистки събратя и се включва в Обединената таджикска опозиция (ОТО), с която достига до 15 км от Душанбе, но лидерите на таджикските ислямисти решават, че е време да сменят неудобните спални чували и уморителните планински преходи на коне и мулета с министерски кресла и лимузини. Приемат предложението да влязат в коалиционен кабинет и стават министри. Преди да се премести в Киргизия, ИД-У успява сериозно да радикализира таджиките, което откриваме отново в другото ИД на Ирак и Леванта. След ликвидацията на военния командир на ИДИЛ Абу Амър, той е и Ал-Шишани, той е и в действителност грузинеца Таркан Батарашвили, неговото място беше заето от Ал-Таджик, той е и таджика Гулмурод Халимов. В Киргизия се намират три големи анклава с узбеки, с обща численост от 879 000 и най-голяма концентрация в гр. Ош, около 352 хил. След като от територията на Киргизия ИД-У организира и извърши кървав атентат в Ташкент, организацията беше изгонена от страната, но скритите ядра в Киргизия остават. Откриваме отново нейни връзки с атентата от тази година в Санкт Петербург, извършен от узбека Акбаржон Джалилов, роден в Киргизия, гр. Ош. През 2009 г. Тахрир Юлдаш бяга във Вазиристан – област между Афганистан и Пакистан, където се предполага, че е убит, но организацията ИД-У остава, като се разделя на четири клона. Една част намира добър прием в Турция, където е подпомагана от организации на старата узбекска емиграция и по-конкретно родовете на емира от Бухара Саид Алим-хан. Турските сили за сигурност разбраха с какви си имат работа, след като тримата атентатори на летището в Истанбул, убили 41 и ранили 240 души, се оказаха узбеки и киргизец, а масовият убиец от дискотеката „Рейна“, застрелял в новогодишната нощ 39 и ранил над 70 души, е узбекският гражданин Абдулкадир Машарипов.   Последваха атентатите в Стокхолм, извършен от узбека Рахмат Акилов, чрез прегазване на хората с камион, и последният, извършен по същия метод, този от Ню Йорк, с атентатора узбек Сайфуло Саипов. Малко преди това съдът в Бруклин издаде 15-годишна присъда на още един узбек, Абдурасул Джурабоев, арестуван от ФБР през 2015 г. за подготовка на атентат. Всички атентатори заявяват, че действат от името на ИД, или организацията е поела отговорност. Не трябва да оставаме с впечатлението, че всички узбеки са атентатори, но фактите са категорични, че това са най-радикализираните сред народите от Централна Азия. Също така виждаме, как от бойци на ИД-У вече са се превърнали в атентатори на ИД в Ирак и Леванта – ДАЕШ.", "date": "2017.11.07", "title": " ИД (в Узбекистан): Разгромът на САЩ е близо\t\t\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b8-%d0%bf%d0%be%d1%87%d0%b5%d1%82%d0%be%d1%85%d0%b0-%d0%b6%d0%b5%d0%bb%d1%8e-%d0%b6%d0%b5/", "text": "Уважение към първия демократично избран президент на България Желю Желев по инициатива на държавния глава Румен Радев събра във вторник в шуменското село Веселиново четирима президенти. Румен Радев, Петър Стоянов (1997-2002), Георги Първанов (2002-2012), Росен Плевнелиев (2012-2017) и стотици хора изпълниха селската ул.“Възрожденец“2. Под звуците на Гвардейски представителен оркестър държавниците откриха възпоменателна плоча на родния дом на д-р Желев и отрупаха мястото с цветя.  Както „Труд“ писа, президентът Радев научил, че къщата от детството на д-р Желев не е в добро състояние, потърсил съдействието на кметицата на Смядово Иванка Петрова и покани предшествениците си. Това е първа среща на четиримата. „Знаменателен знак е, че в раздираното ни от противоречия време днес тук се събрахме четиримата държавни глави, за да съхраним паметта на първия президент на нова България“, каза Радев и напомни, че това се случва точно в навечерието на 10 ноември, дата, която свързваме с д-р Желев. По думите му той „имаше нелека съдба, прояви куража на инакомислещите когато други мълчаха, пое отговорност за сраната, понесе упреците на опонентите и предателствата на своите“. Радев говори и за безсребреника Желев, „когато другите осребряваха куража на икономислещите и надеждите на всички българи. Остана демократ, когато всички други се сочеха с пръст. Остана народен човек, когато другите клеймаха думата народен“. Радев обяви, че 28 г. след началото на промените, политическите страсти продължават да вилнеят и години наред спорим дали преходът свърши. „Мисля, че ще можем да го твърдим, когато престанем да употребяваме историята за злободневен политически бизнес. Когато разномислието, ражда дискусии, а не подхранва омразата. Когато аргументите изместят дамгите. Когато започнем да се отнасяме с респект към градивните, към прогресивните, към родолюбците. Когато се проникнем с уважение към всички жертви от всички епохи. Без прошка за престъпленията, но с разбиране за общата драма, в която всеки от нас носи своята отговорност и никой не е безгрешен“, каза той в словото си пред дома на д-р Желев. Възпоменателната церемония уважи и Станка Желева, дъщеря на д-р Желев, която развълнувано благодари за присъствието на четиримата президента и на всички, които са обичали баща й. „Правете това и за в бъдеще, това е добър знак и към нас, българските граждани“, каза и кметицата на Смядово Иванка Петрова.  Час преди церемонията съселяните на Желев бяха дошли край дома му. „Умна глава беше, културен човек още от дете“, обясняваше дядо Петко пред медиите. „За себе си никога нищо не е направил. Не беше като другите политици, дето все ги съдят“, обясняваха пенсионерки на пейката до дома на Желев. Срещата на президентите продължи на обяд в ресторант във втората българска столица Велики Преслав. Домакините ги посрещнаха в представителната, т.нар. Бяла зала на заведението. ***  Радвам се, че поставяме началото на една великолепна традиция, мисля, че това е важен знак за българската демокрация, каза пред журналисти във Веселиново президентът Петър Стоянов. „Това, което още ни липсва според мен е чувството на институционалност, това уважение към институциите, липсва ни чувстото на приемственост. Всеки у нас идва на власт с мисълта, че е първи, неповторим и че започва да гради новото бъдеше. А всеки умен човек трябва да е на ясно – търси поуките от миналото, стъпвай на здравия фундамент, ако искаш да градиш истинско бъдеще“. Пред „Труд“ Стоянов каза, че президентът Желев оставя много примери за подражание: „Неговата скромност и категоричната липса на корупционни навици бяха негов отличителен белег. Отиде си от този свят толкова беден, колкото и дойде“. На финала Стоянов предположи, че втора подобна среща на държавни глави може да се случи „аз като се спомина. По възраст след Желев аз съм наред с моите 66 г.“  „За всички нас д-р Желев е топъл спомен, политик символ на единство, скромност, човещина, на мъдрост, която бликаше от всяко негово действие. Той успя по най-мирния и добронамерен начин да придвижи старанта, може би в най-трудния момент, напред. Помня всяка своя среща с президента Желев, всяка дума и всяко събиране, при което той по неговия усмихнат, скромен, добронамерен и визионерски начин ни караше да се поучим от него. Гордея се, че първото нещо, която направих, е да посетя неговия офис и да го попитам кои са били големите му приоритети. Гордея се, че всяка втора седмица беше в моя кабинет. За нас е чест да го уважим“, каза Плевнелиев.  „Тук има няколко знака, които трябва да разчетем. Първо признателност. Ние въпреки турдностите, въпреки емоциите на прехода, дължим тази признателност на хора като д-р Желев. Второ, може би тук има и елемент на приемственост, надявам се да е така. Защото във висчко онова, което всеки от нас е направил през годините, сигурно има по нещо, което да се хване, развие, да се утвърди през годините и искрено се надявам това да е една добра традиция за в бъдеще. Желев е личност която остава със смелост, решителност, характер, воля. Аз го помнят с трудни отношения между президент в негово лице и опозиционен лидер в мое и чудесни отношения във времето, когато аз бях президент. Имахме много добро взаимодействие.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Четирима президенти почетоха Желю Желев (ОБЗОР)"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d0%ba%d1%8a%d1%82-%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d0%b3%d0%b5%d0%be%d1%80%d0%b3%d0%b8-%d0%bc%d0%b0%d1%80%d0%ba%d0%be%d0%b2-%d0%bf%d1%80%d0%b5/", "text": "– Джон Рийд е нарекъл много точно книгата си за Октомврийската революция „10 дни, които разтърсиха света“. Това е пределно историческо събитие, което можем да оценяваме по различен начин, но последиците от него наистина промениха цялата история на света през XX век. Последиците от болшевишката революция се усещат и днес. В Русия преоцениха нейното значение, но все пак смятат, че тя е сложила заслужен край на руския царизъм. От друга страна, сега – в Русия на Путин, има завръщане към традициите на царска Русия. – За нас тя изиграва съдбоносно значение, защото през Първата световна война ние сме на страната на Германия и воюваме срещу Русия. Голямата надежда и на българската политика, и на германската, е победата на Ленин в болшевишката революция. Васил Радославов, тогавашният министър-председател, поздравява случилото се в Русия в Народното събрание. Надеждата на Четворния съюз е, че ще рухне Източният фронт. И това става. В Германия съм работил във военния архив на Фрайбург и там ясно се вижда, че Ленин е тайното оръжие на германския генерален щаб, който много е разчитал на него. – През пролетта на 1917 година – след Февруарската революция, не само Ленин, а и още 30 известни болшевици в специален пломбиран вагон от Швейцария през Германия стигат до неутрална Швеция, а оттам се появява на Финландската гара в Санкт Петербург и се качват на броневика. И полковник Валтер Николай, който е началник на германското военно разузнаване през Първата световна война, получава от резидента им там шифровано съобщение: „Ленин щастливо пристигна в Русия. Той е работил напълно по наше желание.“ Владимир Илич разполага с 40 милиона златни марки – това сега са 200 милиона евро и преди 100 години са изключително много пари. Димитър Ризов, който тогава е наш пълномощен министър в Берлин, посредничи след Февруарската революция чрез писателя Максим Горки, който е познавал Ленин, за сключване на мир. По-късно това става на 3 март 1918 г. – сключен е Брест-Литовският сепаративен мир на Русия с Централните сили. И цялата надежда е, че Източният фронт ще рухне, разложен от болшевиките, което и става, и вече Германия ще се справи на Западния фронт. Но след като рухва Русия, САЩ веднага се намесват във войната и така я спечелват. Така че ние също имаме „принос“ в Октомврийската революция. – Русия тогава е бременна с революции. Първата е през 1905 година, втората е Февруарската 1917-а, третата е Болшевишката през октомври. След като династията на Романови се изражда, тази империя не е могла повече да съществува. През 1913 година Николай II тържествено отбелязва 300 години от Романовата династия. Той не е знаел, че след 4 години ще рухне империята, а след 5 болшевиките ще избият него и цялото му семейство. – Руската православна църква канонизира Николай II и го обяви за светец повече от съжаление, а не от възхищение, че е велик император. Гениалното на Ленин е, че най-добре е схванал душата на руснаците – през 1917-а той казва: „Мир“, защото руската армия вече е дала 2,5 милиона жертви. Руската армия спасява Париж, тъй като царска Русия е задлъжняла с милиарди на френските банки. Жертвите на фронта са ужасно много, в тила е глад и Ленин казва: „Ще имате мир, хляб и земя – ще я вземем от помешчиците и вие ще я обработвате.“ Разбира се, това е измама, тъй като той после прибира земята в колхозите. Ленин е един гениален измамник. За него казват, че е масов убиец. Да, но той е успял тогава да схване какво ще привлече милионите маси. Защото пролетариатът в Русия е малко – най-много са мужиците, селяните. И той така успява да ги измами, че те участват не само в революцията, но и в Гражданската война през 1918-1922 г. Руският народ е много изстрадал – ние не сме видели и една стотна от това, каквото те са преживели от болшевизма и комунизма. – Така е. Освен това Ленин и Троцки веднага се обръщат към световната общественост: „Мир без анексии, без контрибуции. Ние трябва да спрем да изплащаме тези заеми.“ И цар Фердинанд, и българското царство печелят тогава, защото царят има сключен частен заем от 1912 година с Русия, за да построи двореца „Врана“. С идването на революцията обаче той не плаща нищо. Покрай Независимостта България сключва заем – изгоден при това, за 82 милиона златни франка през 1909 г. и до 1915 г. изплащаме два милиона, след това воюваме с Русия. Когато Ленин идва на власт, той казва: „Моята държава няма нищо общо с царизма, спираме да плащаме, но няма да търсим дълговете към царска Русия“. Така че от 82 млн. златни франка ние сме платили само два. Което означава, че и ние имаме полза от тази Болшевишка революция. Но затова пък после 45 години живяхме в съветската зона. – Жената изведнъж получава право да гласува. Но вече при болшевиките – Сталин казва на Чърчил: „Каква е тази ваша демокрация, изпратете една жена посланик.“ Британската империя няма нито една жена посланик, сега, разбира се, е друго. В САЩ също жената получава право да гласува. – Девизът тогава е за социална справедливост. Защо ще има помешчици, капиталисти, които ще ядат черен хайвер, ще пият шампанско, а ние ще гризем ноктите си от глад. Фьодор Разколников – болшевик от Балтийския флот, идва у нас през 1934 година като пълномощен министър. След няколко години Сталин го вика в Русия – целта е била да го разстреля, но той не отива. Парадоксът е, че Георги Кьосеиванов – тогава министър председател на България, му издава паспорт и с него той бяга във Франция. През август 1939 г. Разколников пише отворено писмо до Сталин: „Аз ще разкажа за теб една истина, по-лоша от всяка лъжа. Да, ние дойдохме в името на социалната справедливост, в името на пролетариата. Но ти превърна тази диктатура в лична. Къде са старите болшевики – те всички са убити.“ И след една седмица дългата ръка на Сталин се разправя с него – умира мистериозно в Ница. – Да, започва повсеместен контрол и в личния живот на човека, номенклатурата, за да направиш кариера, трябва да минеш по стълбата на болшевишката партия. До Втората световна война православието е заместено с марксизма-ленинизма. Начинът да контролираш всичко се казва тотална власт. От друга страна, това е силна имунна система. Без болшевизма Съветският съюз нямаше да издържи на удара на Вермахта през Втората световна война. Червената армия го победи с цената на 26 милиона жертви от общо 60 милиона. Никоя друга държава нямаше да издържи – нито Великобритания, нито Франция, нито САЩ. Това важи и за днешните либерални общества. Либералната държава има слаба имунна система – това се доказва от атентатите, които стават в Западна Европа. А при диктатурата държавата е така устроена, че зависиш от нея, но поне можеш да бъдеш сигурен, че като се качиш в метрото, няма да те гръмнат. – Тези културолози преиграват, прекалено много са свързани с разни фондации. При Елцин през 90-те години Русия беше унижена велика сила. След разпадането на СССР трябваше да се разпадне Руската федерация – това са огромни ресурси и Западът им беше хвърлил око да си разпредели ресурсите на Руската империя. Не може този изстрадал народ да го наричат азиатски, както се опитват разни хора да говорят по телевизията. Как така – та „Война и мир“ е най-четеният роман в САЩ. Има Болшой театър, а Достоевски е най-издаваният чужд автор в Германия и къде ли не. Да не се забравя, че нашата нова българска държава се възстановява благодарение на поредната девета руско-турска война. Най-големият цинизъм, който на времето каза един историк, е, че жертвите не били 200 хиляди, а само 67 500! А коя друга чужда армия има толкова гробове на българска земя. – Аз също съм привърженик на еволюцията и съм против насилието на революцията. Но нали имаше и Велика френска революция? 20 000 глави са отсечени на гилотината. Историята е като живота – пъстър е. Тя е като река, тече, тече и изведнъж – водопад. Това е революцията. Революцията не става за една нощ, за една нощ става преврат. Както на 9 септември. Последиците са на революцията. Системата изцяло се смени. Първо трябва да изследваме причините за тази революция преди да я отречем, и да видим последиците. Вярно е, че жертвите й са милиони. И ние дългосрочно пострадахме от нея. Но не може, предубедени от днешна гледна точка, ние да съдим революцията. Трябва историкът, а не културологът да го прави. Съветвам да не се изсилват културолози, политолози и социолози и да не изкарват Ленин и Сталин някакви полуидиоти и родени получудовища, защото те са исторически личности. Има и Робеспиер, има и Дантон… – По-скоро имаме нужда от духовна революция, защото сме затънали в чалгата. Не съм отчаян, но много ми е тъжно – мислех, че тази чалгизация на обществото ще отмине. Едно време при Бай Тошо тя беше забранена, а сега – идете в Студентския град и ще видите. Аз съм от поколението на Битълсите, носех един огромен магнетофон двупистов 18 кг, по студентските празници – това беше една огромна щайга. А сега, когато сме със Запада, младото поколение се тресе от кючеци. Тресе се, майко мила! Отвратителна гледка. – Навремето те направиха музикална революция. А Джон Ленън беше разстрелян къде – в Москва или в Ню Йорк! В историята има факти, анализ на фактите, тълкувания от различни гледни точки. Тези, които днес пишат за Русия и лошия Путин, трябва да разберат, че има и друга гледна точка. Путин се завърна към корените, макар още Сталин да го направи през Втората световна война. И тази страшна война се печели от Червената армия. Когато англосаксонците днес ругаят болшевизма, да не забравят, че той ги спаси през Втората световна война. – Не, Хитлер пак щеше да се появи. Не всички злини са в Кремъл. Разбирам ги разните културолози и политолози – те са платени от разни фондации, но аз съм историк. Изстъпленията на болшевизма, насилието над човешката личност, лагерите, сливането на партията с държавата са факт. И след 1989-а ние не може да се преродим, защото не сме родени след 10 ноември. Много хора, които дойдоха на власт, имаха в себе си болшевишката нагласа. И те трябва да си посипят главата с пепел, защото въпреки че тръгнахме по пътя на демокрацията, имаше свободни избори, а те решиха да управляват тоталитарно, по болшевишки.   Георги Марков е роден в Пловдив през 1946 г. Завършва история в Софийския университет. Специализира в Института за европейска история в Майнц, ФРГ. Професор, д-р на историческите науки, академик от 2008 г. От 1993 г. до началото на 2012 г. е директор на Института по история при БАН. Автор на близо 20 книги и учебници, специалист по нова история, международни отношения и войните в края на ХІХ и началото на ХХ век. Написал е десетки студии и монографии.", "date": "2017.11.07", "title": " Историкът академик Георги Марков пред „Труд“: Ленин и Сталин не са полуидиоти или чудовища\t\t\t"}
{"url": "https://trud.bg/%d0%b3%d0%bd%d0%b5%d0%b2%d0%bd%d0%b0-%d0%b6%d0%b5%d0%bd%d0%b0-%d0%bf%d1%80%d0%b5%d0%ba%d1%8a%d1%81%d0%bd%d0%b0-%d1%81%d0%b0%d0%bc%d0%be%d0%bb%d0%b5%d1%82%d0%b5%d0%bd-%d0%bf%d0%be%d0%bb%d0%b5%d1%82/", "text": "Ядосана жена принуди самолет да направи аварийно кацане, след като разбра, че съпругът й изневерява. Темпераментната иранка, пътувала от Доха до Бали със съпруга и детето си с „Катар Еъруейс” в неделя, пише Hindustan Times. Докато съпругът й спял, тя използвала ръката му, за да отключи неговия телефон, защитен с пръстови отпечатъци, разкривайки аферата с всичките й неприлични подробности. Вбесена от откритието, тя започнала да удря съпруга си. Стюардесите се намесили, но не могли да овладеят ситуацията. Пилотите решили да направят принудително кацане в южния индийски град Ченай. Жената, съпругът й и детето им били изведени от самолета, който след това продължил пътуването си до Индонезия. Източник:  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Гневна жена прекъсна самолетен полет заради изневяра"}
{"url": "https://trud.bg/%d0%b2-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%be%d1%86%d0%b5%d0%bb%d1%8f%d0%b2%d0%b0%d1%82-%d1%83%d0%bc%d0%bd%d0%b8%d1%82%d0%b5/", "text": "Пред дни паметникът на Съветската армия в София бе обруган. Пак. Минавах покрай него. Гледката бе неприятна и ми стана криво. Да посегнеш на монумент, независимо какъв, ни излага пред света. Това е кощунство. Отношението към символите на миналото е признак за културата на една нация. Паметникът на Съветската армия във Виена е на метри от двореца Белведере и е в изряден вид. Всяка година общината на австрийската столица гласува бюджет за поддръжката му. Не знам досега някой да е посегнал на мемориала на загиналите съветски воини в Трептов парк в Берлин. В центъра на Париж има малка уличка „Сталинград“. Досега никой не е помислил да я преименува. Преди десетина години градските власти в Рим отпуснаха $ 6 млн, за реставриране на вила Торлония, където е живял Мусолини. Специални грижи се полагат и за гробницата му. От всичко това, разбира се, общината печели- от туристите и от сувенирите с лика на диктатора, които се харчат. Не става дума за възхвала на един тиранин. А за добре премислен политически ход, който да помогне на италианците да се помирят със сложното си минало. Това са няколко примера как в цивилизована Европа се отнасят към всяко историческото наследство без предубеждения. Защото историята не може да се пренапише, трябва да се изучава, за да се знае. Трябва да призная, че реакцията на нашето Външно на руската позиция, че Съветската армия е спасила евреите у нас, бе правилна, точна, своевременна. И задължителна. Така се постъпва, когато става дума за държавен интерес. Но тук има едно голямо НО. Българското становище осъди изкривяването на историческите факти, което обаче бе следствие от оскверняването на паметника. А за това родните власти не отрониха и дума. Защо? В случая човек може да си помисли, че са солидарни с този акт. Поне протоколно, със същата строгост и категоричност, трябваше да се разграничат от вандализма. Вярно, спасението на евреите у нас е българско дело, без външна помощ и трябва да се гордеем. Но за да сме честни, не може да не признаем, че има и факти в това отношение, които са доста нелицеприятни за нас, защото не успяхме през 1943 г. да спасим депортирането на евреите от гръцка Тракия и югославска Македония. Това са факти, които няма как да се отрекат. Струва ми се, че двойният аршин при тълкуването на отминали събития не е добър знак. Какво ни е виновен обикновеният руски войник, който е гинел в окопите на Втората световна. Победата над Хитлеризма беше колективно дело, заслугата бе на всички съюзници във войната. Но главната бе на този солдат – глупаво е да го отричаме. Та какво е виновен той, лично на нас, българите, за да го оплюваме? На 22 юни 1941 г. в 4 ч. сутринта нацистка Германия стартира операция „Барбароса“. 159 немски дивизии, 42 съюзнически, 3,9 млн. души, 60000 единици техника преминават съветската граница и нахлуват на чужда територия. Брестката крепост на р. Буг, която се отбранява от малък гарнизон, поема първия удар. Руснаците са в обсада и удържат щурма на танкове, пехота и огнехвъргачки. Немските войски продължават напред, а крепостта продължава да се сражава в обкръжение. Цитаделата е разрушена и боевете се пренасят в тунелите и подземията под руините. След около два месеца крепостта пада. Но и след вдигането на обсадата отделни руски войници са продължавали да стрелят. Накрая немците пленяват последния. Извеждат го навън, на светло и разбират, че почти е ослепял в подземията. Тогава немският генерал строил дивизята и заповядал да се вземе за почест на полуслепия солдат, защото показал какво е храброст на бойното поле. Нека си спомним и как ген. Владимир Вазов през юни 1936 г. е посрещнат с почести на Лондонската гара „Виктория“. На перона го очаква рота на „Британския легион“. Щом тренът спира и ген. Вазов се показва на вратата на вагона, запасният ген. Хамилтън високо извиква: „Свалете знамената. Минава генерал Вазов- героят от Дойран“. Ето така е посрещнат българският генерал от тези, срещу които е воювал и победил. На бойното поле мъжеството и храбростта нямат политически цвят. Войникът навсякъде е войник. Сред писъка на куршумите той има само едно право – да изпълни заповедта с цената на живота си. Факт са зверствата на хитлеристките войски през Втората световна. Както е факт и, че за онова време немската армия е била изключително модерна и високотехнологична. Истина е, че немските генерали полагат основите на съвременната тактика, оперативно изкуство и стратегия. Тези прийоми и способи се изучават и в наши дни- танковите удари и клинове, обходите и дълбоките маньоври в тил на противника. Учил съм ги и аз във военното училище и академията. Във войната срещу Ирак през 2003 г. САЩ, за да свалят Саддам Хюсеин приложиха класическите правила на „блицкрига.“ През 1943 г. групировката на фелдмаршал Паулус е трябвало да превземе Сталинград. Но немците са разгромени, а Паулус е пленен. Руснаците обаче го ценят като ерудит и пълководец. След края на войната му предлагат да остане в Москва, като лектор в Генералщабната академия на руската армия. И той приема. За да учи на военно изкуство тези, които е трябвало да убива. Привеждам тези примери, защото трябва да се научим да разчитаме знаците на историята като умни и интелигентни хора. Мога да посоча и други. Лично на мен Георги Димитров ми е неприятен като историческа личност. Но субективното ми възприятие не отменя безспорния факт, че е спасил София от тоталното разрушение на англо-американските бомбардировки през Втората световна. Чърчил разпорежда София да бъде изравнена със земята и на нейно място да бъдат засадени картофи. И започва адът. Тогава Васил Коларов се обръща към Георги Димитров да отиде при Сталин, тъй като Димитров е можел да влиза при него. И да го помоли да въздейства на американския президент Рузвелт да спрат бомбардировките над столицата. Така и става. София е спасена. Ето и други нюанси от историята ни. Ген. Гурко за нас е герой освободител, но за поляците е сатрап. Поради тази причина на страната на турските орди срещу нашите опълченци и руски войски се бие полски батальон. Фактът се премълчава в името на новата съюзничека солидарност. А това е история. И означава ли, че трябва да се отречем от паметниците на ген. Гурко у нас. Тези дни бе възстановена една несправедливост- върнат бе Лъвът от Мемориала на загиналите за Отечеството чинове от Софийската пехотна дивизия. Той бе поставен в градинката на НДК на старото му място. Там премина моето детство – около Лъва играехме на жумичка и се катерехме по колоните с табелките на загиналите. Баща ми бе офицер и живеехме в старите казарми. Живеехме бедно, но детството ни бе щастливо, като всяко детство. В един „прекрасен“ ден започнаха да рушат казармите и демонтират Лъва. Обичах го, защото той бе моето детство и откъснаха част от сърцето ми. След години започнах да се ровя в историята и разбрах, че Лъвът е посрещал хитлеристки офицери и генерали. Видях снимки на хитлерсти, които вдигат изпъната ръка пред муцуната му. Но за мен това не засенчва ореола му, увековечил паметта на воините ни, загинали за Отечеството. И вандализъм срещу него от антифашистки подбуди би ме огорчил, както поругаването на паметника на Съветската армия. Историята не е черно-бяла лента от каубойски уестърн, където от едната страна са добрите, а от другата – лошите. За да оцелееш в историята трябва да я възприемаш в нейното многообразие. Откакто Англия е държава, се ръководи от принципа, че няма вечни приятели, а има вечни интереси. Къде сме ние, българите, в тази сложна житейска амалгама, няма смисъл да ви подсказвам. Струва ми се, че зорлем искаме да си направим враг най-голямата държава в света. И от която ни дели едно море. Преди години у нас гостува депутат от Руската Дума. Помня какво каза по една от националните телевизии: „В Русия не искаме вие, българите, да бъдете русофили. Трябва да сте българофили.“", "date": "2017.11.07", "title": " В историята оцеляват умните\t\t\t"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-evn-%d0%b4%d0%b0-%d0%bf%d1%80%d0%be%d1%8f%d0%b2%d0%b8-%d1%81/", "text": "Омбудсманът Мая Манолова посети във вторник община Камено и бедствалите от наводнението селища. Тя коментира, че очаква ръководството на EVN да подкрепи хората, които всеки месец си плащат сметките и допринасят за печалбата на дружеството.  „Очаквам ръководството на EVN да прояви социална чувствителност“, каза Манолова и добави че очаква сметките на домакинствата за ноември да бъдат опростени. Става дума за сметки до 57 лева, които не са големи, уточни тя. Манолова заяви, че на наводнените къщи ще е нужна изсушителна техника, която ще повиши консумацията на електроенергия. „Смятам, че не трябва да чакаме на дарения или на солидарността на хората. Необходим е законов регламент, който да казва по какъв начин да се обезщетят пострадалите при подобни бедствия“, обясни омбудсманът. По думите и, решение е застраховането, но това е по- трудният път като се има предид бедността на хората у нас. Тя добави, че държавата трябва да се намеси и похвали правителството, че се е включило с 1 млн. лв., които да бъдат разпределени между двете най-пострадали общини – Камено и Бургас.", "date": "2017.11.07", "title": " Омбудсманът Мая Манолова: EVN да прояви социална чувствителност"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%b7%d0%b0-%d1%81%d0%bf%d0%be%d1%80%d1%82%d0%b5%d0%bd-%d0%b1%d0%bb%d0%b0%d0%b3%d0%be%d0%b5%d0%b2%d0%b3/", "text": "Кметът на община Благоевград д-р Атанас Камбитов продължава да работи върху реализиране на един от основните приоритети в политиката, която води за развиване на града, а именно „Спортен Благоевград“. Нов терен в благоевградското село Падеш ще предоставя възможност за състезания, тренировки на местни и гостуващи отбори. Площта на обекта е близо 16 000 кв.метра. Предвижда се на мястото да се изгради тренировъчна база, състояща се от основен футболен стадион и допълнително тренировъчно игрище. Те ще бъдат използвани и от най- младите надежди на българския футбол, а именно ДЮШ „Пирин“. Стадионът ще бъде с капацитет 200 места за зрители, които ще бъдат разположени на стоманена трибуна към основното игрище. Ще има и модерни съблекални. Терените ще са с естествена тревна настилка, положена върху уплътнен дренажен слой от фракция от трошен камък. Под цялото игрално поле и на двете игрища ще има дренажна система. Към стадиона ще има и паркинг с 30 места. Игрищата ще бъдат оградени с ограда и предпазни футболни мрежи зад вратите. Предвижда се и алея от трошена каменна фракция от страна на основното игрище, а покрай нея ще бъдат разположени 2 обслужващи сгради. Стадионът ще отговаря на всички съвременни изисквания за спортни сгради и съоръжения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Кметът Камбитов за „Спортен Благоевград“ с нов  футболен стадион"}
{"url": "https://trud.bg/%d0%b3%d0%b8%d0%bc%d0%bd%d0%b0%d0%b7%d0%b8%d1%81%d1%82%d0%b8-%d1%89%d0%b5-%d1%81%d1%82%d0%be%d0%bf%d0%b0%d0%bd%d0%b8%d1%81%d0%b2%d0%b0%d1%82-%d0%bc%d0%b0%d0%bb%d1%8a%d0%ba-%d0%bf%d0%b0%d1%80%d0%ba/", "text": "Учениците от Професионална гимназия „Цар Иван Асен Втори” в Асеновград ще стопанисват малкия парк край Пешеходния мост над река Чая на базата на договор за сътрудничество с общината. Той бе подписан от председателя на Ученическия съвет в ПГ „Цар Иван Асен ІІ” Димитър Илиев и кмета на Община Асеновград д-р Емил Караиванов, като инициативата е изцяло на възпитаниците на професионалната гимназия. В споразумението се казва, че „на основание желанието на двете страни Асеновград да бъде един от най-красивите и поддържани градове в България, страните се споразумяват за следното: учениците от ПГ „Цар Иван Асен II” се задължават да полагат целогодишни грижи за добрия изглед на парка, а кметът – да подпомага учениците в техните усилия и дейности”. Градоначалникът д-р Караиванов изрази възхищението си към инициативността на младите станимаклии за похвалното начинание за опазване на градската среда и ги нарече „съвременни будители на Асеновград”. Възпитаниците на ПГ „Цар Иван Асен II” пък се надяват примерът им да бъде заразителен и други училища също да се присъединят към идеята, за да намерят повече съмишленици в обичта към родния град под Асеновата крепост и грижата за неговата визия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Гимназисти ще стопанисват малък парк в Асеновград\t\t\t"}
{"url": "https://trud.bg/%d0%b7%d0%b0%d0%ba%d0%be%d0%bf%d1%87%d0%b0%d1%85%d0%b0-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2%d0%b5%d0%bd-%d0%b4%d0%b8%d0%bb%d1%8a%d1%80/", "text": "Дилър на наркотици е задържан при спецоперация на полицаи от РУ – Каварна, съобщиха от пресслужбата на МВР. Специализираната полицейска операция срещу наркоразпространението е проведена на 4 ноември. В момент на разпространение на наркотици, те задържали С.С. /25 г./ от Каварна, криминално проявен и осъждан за кражба. Последвали процесуално-следствени действия в жилището му, откъдето криминалисти иззели около 460 г канабис и бяло прахообразно вещество – 32.5 г метамфетамин и 1.8 грама амфетамин. Видът на наркотиците, които били разпределени и пакетирани, е установен с наркотестове. От дома на С.С. били конфискувани също множество опаковки, електронна везна и други доказателства за осъществяваната престъпна дейност. С постановление на прокурор от Районна прокуратура – Каварна, мярката за неотклонение на С.С. е удължена за срок до 72 часа. Днес ще бъде разгледано искането за налагане на постоянна мярка „задържане под стража“. Действията по разследването продължават под наблюдението на прокуратурата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Закопчаха криминално проявен дилър на наркотици в Каварна\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b8%d0%b7%d0%b4%d0%b8%d1%80%d0%b2%d0%b0-64-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b8%d0%b7%d1%87%d0%b5%d0%b7/", "text": "Полицията издирва 64-годишната Милка Андонова. Жената е в неизвестност от 12.00 часа на 3 ноември, когато е напуснала дома си. Това съобщиха от Областната дирекция на МВР – Стара Загора. Милка Андонова е висока около 1,60 м, слаба, с къса кестенява коса с бели краища, пъстри очи. Облечена е била с тъмносин анцуг и шарено палто в тъмни цветове, обута с черни обувки. Носи диоптрични очила с тънки метални рамки. Призовават се гражданите, които имат информация за Милка Андонова, да сигнализират на телефон 112 или в най-близкото Районно управление „Полиция”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.07", "title": " Полицията издирва 64-годишна жена, изчезнала на 3 ноември"}
