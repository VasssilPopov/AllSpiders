{"url": "https://trud.bg/%d0%b4%d0%b2%d0%b0%d0%bd%d0%b0%d0%b4%d0%b5%d1%81%d0%b5%d1%82%d0%b8-%d1%81%d0%b8%d0%b3%d0%bd%d0%b0%d0%bb-%d0%b8%d0%b7%d1%84%d0%b0%d0%b1%d1%80%d0%b8%d0%ba%d1%83%d0%b2%d0%b0%d1%85%d0%b0-%d0%b7/", "text": "Опит да замесят прокуратурата в поредната си очерняща кампания срещу Банско правят организациите от коалиция „За да остане природа в България“, която е едно с партия „Зелените“. След като протестите им се провалиха, сега те се възползват от факта, че държавното обвинение е длъжно да проверява всеки постъпил сигнал. От Върховната касационна прокуратура обявиха, че започват проверка за евентуални нарушения на концесионера на ски зона „Банско“ Юлен АД по сигнал на ПП „Зелените“. Справка на „Труд“ показа, че това е 12-ят поред сигнал на еколозите до прокуратурата откакто е подписан концесионният договор между държавата и Юлен АД преди 17 години. От досега направените проверки 10 са приключили със заключенията, че няма никакви нарушения. Една е констатирала дребна нередност – по едно и също трасе на „Чалин валог“ три детски влека са обединени в един за удобство на най-малките скиори. В момента постановеното от магистратите се обжалва. Новият сигнал е подаден на 26 февруари и почти преповтаря лъжливите твърдения от предишните 11 – че концесионерът използва площи, които не са предмет на договора. От прокуратурата обявиха, че ще се произнесат до 2 месеца. „Труд“ припомня, че проверките за дейността на концесионера по твърдения на „зелените“ на практика не са спирали. За да се опровергаят манипулациите на „еколозите“, през януари 2015 година със заповед на премиера Бойко Борисов е създадена Междуведомствена работна група (МРГ), която да провери спазва ли се концесионният договор. В МРГ са представители на Министерския съвет, Министерство на финансите, Министерство на околната среда и водите, Министерството на регионалното развитие и благоустройството, Министерството на туризма, Министерството на младежта и спорта, Министерството на образованието, ДНСК и Агенцията по кадастър. След повече от година работа МРГ излиза с категоричното заключение, че няма никакви нарушения на Юлен АД. Всички съоръжения в ски зоната са законни, имат издадени удостоверения за ползване от компетентните органи и е спазено екологичното законодателство. И за да се изпълнят новите законови изисквания трябва задължителна  промяна в концесионния договор. След 11 проверки, 54 съдебни дела (виж карето) и изводите на МРГ, са оборени твърденията на „зелените“ за незаконни действия в Банско. Дори за най-предубедените вече е ясно, че от 17 години се извършва грозна кампания срещу най-известния зимен курорт у нас и развитието на зимния туризъм изобщо.  54 съдебни дела срещу Юлен АД са водили „зелените“ откакто е подписан концесионният договор през 2001 година, показа проверката на „Труд“. Жалбите до една са по член 21 от Закона за защитените територии. Текстовете в чл. 21 указват какво се забранява в Националните паркове като Пирин. Според „еколозите“ нормативния акт гласи, че в тези територии човешката дейност трябва да е сведена до минимум. Не така обаче мислят съдебните състави, които са гледали делата – при всички 54 дела магистратите са отсъдили в полза на Юлен АД. Жалбите са най-ефикасната порочна практика на „еколозите“ за така наречения „зелен рекет“. Освен Юлен АД, жертва на съдебни атаки са почти всички големи инвестиционни проекти – като се започне от завода за преработка на отпадъците на София, мине се през модернизацията на топлофикациите в цялата стана и се стигне до ключовата за България и Европа автомагистрала „Струма“. На 17 януари Асоциацията на организациите на българските работодатели излезе с декларация срещу зеления рекет. Бизнесът обяви, че трябват законодателни промени, за да се ограничи порочната практика със съдебните обжалвания, която нанася огромни щети на българската икономика.  В същото време планинските региони продължават да се обезлюдяват заради очернящата кампания на „зелените“ срещу развитието на зимния туризъм у нас. Доносите на „еколозите“ редовно стигат до Брюксел, но до днес оттам изразяват мнение, че страната ни спазва европейското екологично законодателство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Дванадесети сигнал изфабрикуваха „зелените“ срещу Банско\t\t\t"}
{"url": "https://trud.bg/%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%b4%d0%b5%d0%b2%d0%b5%d1%82-%d0%be%d0%bd%d0%bb%d0%b0%d0%b9%d0%bd-%d1%83%d1%81%d0%bb%d1%83%d0%b3%d0%b8-%d0%b2-%d0%b8%d0%bc%d0%be%d1%82%d0%bd%d0%b8/", "text": "Нови девет онлайн услуги ще премахнат административната тежест в имотния регистър, съобщиха от Агенцията по вписванията. От средата на 2019 г. ще можем да плащаме за услуги изцяло електронно, без да са нужни сканирани документи, както досега. Агенцията ще ни известява с емейл, ако сме заинтересована страна по определена сделка. Ще може да получаваме онлайн и документи – преписи, удостоверения за лице, имот или период, както и ще имаме онлайн достъп и до други административни услуги, като калкулатор, който ще изчислява дължимите такси за жилището ни. Проектът за надграждане на системата ще струва 1,5 млн. лв., като европейското финансиране е 1,3 млн. лв. „С успешната му реализация ще се подобри обслужването на гражданите и бизнеса“, каза Зорница Даскалова, изп.-директор на Агенцията по вписванията. Регистърът ще може да дава информация за данъчни цели на всички държавни институции, включително и на общините, уточни Йорданка Мравкова, координатор на проекта. С проекта ще се надгради връзката между имотния регистър и агенцията по геодезия, картография и кадастър. Агенцията по вписванията ще има достъп до скиците от кадастъра, а кадастърът ще им предостави достъп до нотариалните актове. От регистъра ще следят кой потребител каква справка иска и защо я прави. Данните може да поискат структури като ДАНС и МВР, ако за човека се води досъдебно производство, например, уточниха от агенцията.", "date": "2018.03.07", "title": " Въвеждат девет онлайн услуги в имотния регистър"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8%d1%82%d0%b5-%d0%b2%d0%be%d0%b9%d0%bd%d0%b8-%d1%81%d0%b5-%d0%b3%d1%83%d0%b1%d1%8f/", "text": "В сряда Европейската комисия представи своята стратегия за противодействие срещу планираните от американския президент Доналд Тръмп тарифи върху вноса на стомана и алуминий в САЩ, предава Deutsche Welle. Планът включва възможни мерки срещу идващите от САЩ бърбън, фъстъчено масло, портокалов сок и някои производители на дрехи. В сряда, в рамките на посещението си в Люксембург, председателят на Европейския съвет Доналд Туск заяви, че Тръмп „наскоро каза, цитирам: „търговските войни са хубави и лесни за печелене“, но истината е, че те са точно обратното“ предупреди полският политик, пояснявайки, че всъщност търговските войни „са нещо лошо и лесно се губят“. Според Туск, новите тарифи на американския президент могат да доведат „до сериозен търговски спор“ между Вашингтон и останалия свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Доналд Туск: Търговските войни се губят лесно"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d0%b7%d0%b0%d0%b1%d0%b0%d0%b2%d0%b8-%d1%80%d1%8a%d1%81%d1%82/", "text": "Ръстът на икономиката на страната се забави до 3,5% през последното тримесечие на 2017 г. Това е най-малкият ръст на брутния вътрешен продукт (БВП) за последните 10 тримесечия, сочат данните на НСИ. През първите три тримесечия на миналата година ръстът на икономиката беше съответно с 3,7%, 3,7% и 3,9%. Основната причина за забавянето е по-малкото нарастване на потреблението и износа. От октомври до декември миналата година потреблението на гражданите и бизнеса се увеличава само с 3,6% на годишна база, при ръст от 4,6% за предходното тримесечие. Разходите на държавата също нарастват с по-бавни темпове. Ръстът на инвестициите обаче се ускорява до 4,5%. По ръст на икономиката за тримесечието България се нарежда на 11-то място в ЕС като имаме равен резултат със Словакия. Най-голям ръст на БВП имат Румъния (7%), Словения (6,2%) и Естония (5,3%).  От октомври до декември 2017 г. БВП възлиза на 27,427 млрд. лв. (14,023 млрд. евро), като на човек от населението се падат по 1982 евро. Спрямо предходното тримесечие ръстът на БВП е с 0,7%. За цялата 2017 г. БВП възлиза на 98,631 млрд. лв. (50,429 млрд. евро), като на човек се падат по 7099 евро. Ръстът на икономиката за цялата 2017 г. е 3,6%. Това е леко забавяне, след като за предходната година ръстът на БВП беше 3,9%. През четвъртото тримесечие на 2017 г. делът на аграрния сектор в икономиката намалява с 0,4% спрямо същия период на предходната година и достига 3%. Индустриалният сектор увеличава дела си в икономиката с 2,1% до 26,3%. А делът на услугите намалява до 70,7%, при 72,4% година по-рано. За крайно потребление се изразходват 82,3% от произведения БВП. А инвестициите формират 20,3% от БВП на страната. Външнотърговското салдо е отрицателно. Ръстът на икономиката през тримесечието се дължи основно на растежа в: Строителство – със 7%, Операции с недвижими имоти – с 6,9%, Финансови и застрахователни дейности – с 4,1%, и Промишленост – с 3,5%. Ръст е отчетен и в Професионални дейности и научни изследвания; административни и спомагателни дейности – с 3,2%, Търговия, ремонт на автомобили и мотоциклети; транспорт и складиране; хотелиерство и ресторантьорство – с 2,8%, Държавно управление; образование; здравеопазване и социална работа – с 2,5%, и Създаване и разпространение на информация и творчески продукти; далекосъобщения – с 2,1%, сочат данните на НСИ. 3,366 млн. души са работили в страната през последното тримесечие на миналата година, обявиха от НСИ. Те общо са работили 1,415 млрд. часа. На един работещ гражданин се падат по 8146 лв. от текущия обем на брутния вътрешен продукт (БВП) на страната, като всеки зает създава средно по 19,4 лв. от БВП за един час работа. По предварителни данни за четвъртото тримесечие на 2017 г., производителността на труда в индустриалния сектор е 17 лв. за един час работа. В сектора на услугите всеки зает произвежда средно по 18 лв. за час. Най-ниска е производителността на труда в аграрния сектор – само 3,4 лв. за един час работа. Въпреки това, се увеличава делът на хората, които работят в аграрния сектор, сочат данните на НСИ.", "date": "2018.03.07", "title": " Икономиката забави ръст\t\t\t"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d0%ba%d1%83%d0%bf%d1%83%d0%b2%d0%b0-7000-%d1%81%d0%bd%d0%b0%d1%80%d1%8f%d0%b4%d0%b0/", "text": "Министерство на отбараната започва преговори с военните заводи в Сопот за доставка на 7000 снаряда за БМП-1/бойна машина на пехотата./ Стойността на поръчката е малко над 4,4 млн. лв. без ДДС. Офертата на ведомството е за три вида изстрели: с осколочно-фугасна, противотанкова и инертна граната. Разговорите с Вазовските машиностроителни заводи стартират на 12 март в София. В процедурата за обществената поръчка е участвала и украинска фирма, но тя е отстранена поради нередовни документи. Снарядите са предназначени за бойната техника на 61-ва Карловска механизирана бригада, става ясно още от обявлението. Тази сделка е пример за това как армията подпомага развитието на родната отбранителна промишленост, кото неин сериозен клиент. БМП-1 е сред основните бойни платформи на сухопътните ни войски. Верижната машина  е въоръжена със 73-мм гладкоцевно полуавтоматично оръдие,  сдвоена към него картечница”Калашников” калибър 7,62 мм. На някой от вариантите се монтира противотанков комплекс “Малютка” и зенитен комплкес “Стрела”. БМП-1 тежи 13,5 т и превозва 11 бойци. Развива скорост 65 км/ч и плава със 7 км/ч. Армията търси да купи и 23 принтера и консумативи за тях за 78 100 лв. без ДДС., стана ясно още.", "date": "2018.03.07", "title": " Армията  купува 7000 снаряда\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b5-%d0%b2-%d1%82%d0%be%d0%bf-3-%d0%bd/", "text": "Германия е в топ 3 на водещите пазари за входящ туризъм за България. През 2017 г. германските туристи у нас са повече от 870 хил. и нарастват с 5,3 на сто спрямо година по-рано. Това каза министърът на туризма Николина Ангелкова на работна среща с Дейвид Рюц, изпълнителен директор на Ай Ти Би Берлин (ITB Berlin), съобщиха от министерството. Тя отбеляза, че през 2017 г. чуждестранните посетители в България са надхвърлили с над 1 млн. души населението на страната, достигайки до 8,882 млн. Това е увеличение от 7,6 на сто спрямо рекордната доскоро 2016 година. Ангелкова, цитирана в съобщение на министерството на туризма, допълни, че резултатите за първия месец на 2018 г. също са обещаващи. През януари общият брой туристически посещения на чужденци в България е близо 438 хил. и се отбелязва ръст от 18,8 на сто спрямо същия месец година по-рано. В първия месец на 2018 г. посетителите от Германия са близо 12 хил. като се увеличават със 7,7 на сто в сравнение с януари миналата година. Ангелкова представи пред събеседника си възможностите за туризъм в България. Традиционен за страната е морският туризъм, който е и основно търсен от германските туристи. В страната ни има повече от 40 хил. артефакта, което е основа за успешно развитие на културно-исторически туризъм. Министърът акцентира и на природните богатства у нас – близо 600 минерални извора и около 40 планински масива. Те са условие за предлагане на качествен продукт в сферата на балнео-, СПА и уелнес зимния, ски, еко и селски туризъм. Дейвид Рюц поздрави България за дългогодишното и последователно участие на Ай Ти Би Берлин. И посочи, че това е един от начините България да се рекламира като туристическа дестинация не само през германските професионалисти и любители, но и пред представители на държави от цял свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Министър Ангелкова: Германия е в топ 3 на водещите туристически пазари за България"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%be%d1%82%d1%87%d0%b0%d1%8f-%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5/", "text": "Въпреки че игра почти цяло полувреме с човек по-малко „Левски“ победи „Черно море“ с 3:2. Столичани отчаяха домакините, които нямат победа на стадион „Тича“ от 28 юли миналата година, когато победиха „Дунав“ (1:0). „Сините“ пък са в серия от 10 поредни мача без загуба. Гостите откриха със зрелищен гол на Антонио Вутов. Юношата на „Левски“ пое топката с гръб, мина между двама защитници и с удар от границата на наказателно поле вкара за 1:0. Радостта на гостите бе кратка. “Черно море” веднага изравни с доза късмет. Радослав Василев стреля от близо в плонжа на Николай Кръстев, стражът изби в тялото на връхлитащия нападател и топката влезе в мрежата за 1:1. Пет минути преди почивката „Левски“ отново вкара. Дебютен гол със „синия“ екип отбеляза Паулиньо след асистенция на Вутов. Малко след почивката “сините” останаха с човек по-малко. Вутов направи голяма глупост, като изрита без топка Илиас Хасани и бе изгонен с директен червен картон. Въпреки, че остана с човек по-малко, „Левски“ пак вкара. Дежурния си гол отбеляза Давид Яблонски. Негов осми през сезона. „Черно море“ намали четвърт час преди края. Отново вкара Василев с глава, но „Левски“ не се пропука трети път. Георги Илиев, капитан на домакините, пък е вече седми във вечната ранглиста по мачове в елита на България. Сърцатият полузащитник започна като титуляр срещу „Левски“, като това бе неговият мач номер 398 в майсторската ни група. Едноличен лидер в класацията е Марин Бакалов, легенда на „Ботев“ (Пд), който е на върха с 454 мача. Двубоят на стадион „Тича“ изгледаха Петър Хубчев, селекционер на България, и Красен Кралев, министър на спорта. Снимка СПОРТАЛ", "date": "2018.03.07", "title": " „Левски“ отчая „Черно море“"}
{"url": "https://trud.bg/%d0%b1%d0%b8%d0%b2%d1%88-%d1%88%d0%bf%d0%b8%d0%be%d0%bd%d0%b8%d0%bd-%d1%81%d0%ba%d0%b0%d1%80%d0%b0-%d0%bb%d0%be%d0%bd%d0%b4%d0%be%d0%bd-%d0%b8-%d0%bc%d0%be%d1%81%d0%ba%d0%b2%d0%b0/", "text": "Мистерията около бившия двоен агент – на руското военно разузнаване ГРУ и на британското МИ-6, намерен в безсъзнание в Солсбъри, Англия, след излагане на неизвестно към момента вещество, е на път да скара Лондон и Москва. Говорителката на руското МВнР Мария Захарова излезе вчера с остра реакция на опитите да се свърже Русия със случая със Сергей Скрипал. Според Захарова те “целят да влошат отношенията между Лондон и Москва”. “Тази история от самото начало бе използвана за подклаждане на антируската кампания в медиите”, заяви говорителката. Думите й бяха по повод изказването във вторник на британския външен министър Борис Джонсън, който посочи с пръст Русия като възможен виновник за случилото се със Скрипал, като припомни случая с Александър Литвиненко, за чието отравяне кралството също обвини Русия. Междувременно британското правителство свика вчера извънредно заседание на кризисната комисия “Кобра”, ръководено от министърката на вътрешните работи Амбър Ръд. Очакваше се след него, късно вчера полицията да разкрие подробности за веществото, отровило Скрипал и дъщеря му Юлия. В медиите се появиха различни хипотези – според в. “Сън” става дума за отравяне с талий, докато според в. “Дейли телеграф” е използвано невротоксичното вещество Ви Екс, с което бе убит завареният брат на севернокорейския лидер Ким Чен Ун. Скрипал и дъщеря му остават вече трети ден в критично състояние в болница.", "date": "2018.03.07", "title": " Бивш шпионин скара Лондон и Москва\t\t\t"}
{"url": "https://trud.bg/%d0%bf%d0%be-%d0%bf%d1%8a%d1%82%d1%8f-%d0%b1%d0%b0%d0%bb%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d0%b9%d1%81%d0%ba%d0%b0%d1%82%d0%b0-%d0%be%d0%bf%d0%b5%d1%80%d0%b0-%d0%bd%d0%b0/", "text": "Високи оценки от балетните експерти, силни аплодисменти  и поздравления след представленията зарадваха артистите от балета на Софийската опера. Трупата ни е на турне в Северна Италия и о. Сардиния с шедьоврите на балетната класика „Лебедово езеро” и „Дон Кихот”. Те преминаха през сцените на Флоренция, Удине, Павия , Ровиго, Портогруаро както и Сасари и Каляри на на остров Сардинния. Още преди трупата да замине , билетите за осемте спектакъла бяха изчерпани.  На 3 и 4 март бяха два последователни спектакъла на Дон Кихот. Огромен успех на 3 март в Teatro Sociale Rovigo. Балет", "date": "2018.03.07", "title": " По пътя: балетът на Софийската опера на турне в Ботуша\t\t\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5-%d1%87%d0%b0%d1%81%d0%be%d0%b2%d0%bd%d0%b8%d1%86%d0%b8-%d0%b8%d0%b7%d0%be%d1%81%d1%82%d0%b0%d0%b2%d0%b0%d1%82-%d0%b7%d0%b0/", "text": "Милиони европейци, които закъсняват за работа или училище, вече имат добро оправдание – безпрецедентно понижение на честотата в европейската електрическа мрежа, заради което часовниците изостават, предаде Асошиейтед прес. Базираната в Брюксел Европейска асоциация на операторите на електропреносни мрежи (ENTSO-E) съобщи днес, че проблемът е започнал в средата на януари и е засегнал 25 страни – от Португалия до Полша и от Гърция до Германия. Асоциацията съобщи, че отклонението от стандартната за Европа честота 50 херца е причинено от недостатъчно снабдяване с енергия в района на Косово и Сърбия заради политически спор между двете страни. Заради тези проблеми електрическите часовници изостават с около шест минути. Европейската асоциация увери, че работи за техническо решение, което може да върне системата към нормална работа в рамките на няколко седмици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Европейските часовници изостават заради проблеми в електроснабдяването в Сърбия и Косово"}
{"url": "https://trud.bg/%d1%83%d1%87%d0%b5%d0%bd%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%ba%d0%b0%d0%ba-%d0%b4%d0%b0-%d1%81%d0%b5-%d0%b8%d0%b7%d1%82%d1%80%d0%b8%d1%8f%d1%82-%d0%bf%d0%be-%d0%b4%d0%be%d0%b1%d1%80/", "text": "Френски учени установиха как мастилото от татуировка се прехвърля от мъртви на живи клетки, а това открива перспективи за разработване на по-ефикасна технология за изтриването й, предаде Франс прес. Макар непрекъснато да се възстановява, кожата притежава учудващата способност да съхранява десетилетия наред рисунки върху повърхността си. Учени от центъра по имунология Марсилия-Люмини смятат, че са открили как се извършва това, отхвърляйки хипотезата, че “клетката носителка на пигмент живее вечно”. Тази хипотеза бе поставена под въпрос, отбелязаха от Френския национален институт за здравни и медицински изследвания. Основният въпрос е в какъв вид клетки се складира мастилото. Смяташе се, че става въпрос за фибробластни клетки, свързани с образуване на белег при зарастване на рани. Оказа се обаче, че мастилото се складира в макрофаги – имунни клетки, които защитават организма от патогенни агенти, като ги поглъщат. Макрофагите изглежда правят същото с мастилото и си го предават от едно поколение на друго. “Цикълът, свързан с улавяне, освобождаване и повторно улавяне на пигмента, е непрестанен в татуираната кожа”, поясниха учените. Феноменът бе наблюдаван върху опашката на татуирана генномодифицирана лабораторна мишка, която можела да умъртви макрофаги в организма си, за да бъде ускорен процесът. “Видът на татуировката оставаше непроменен, тъй като мъртвите макрофаги освобождаваха пигмента в обкръжаващи ги зони, преди през следващите няколко седмици той да бъде погълнат от нови макрофаги”, уточниха учените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Учени откриха как да се изтрият по-добре татуировките"}
{"url": "https://trud.bg/%d0%bf%d1%80%d0%b8%d1%8f%d1%82%d0%b5%d0%bb%d1%81%d0%ba%d0%be%d1%82%d0%be-%d0%be%d0%b1%d1%89%d1%83%d0%b2%d0%b0%d0%bd%d0%b5-%d1%81-%d0%ba%d1%83%d1%87%d0%b5%d1%82%d0%b0%d1%82%d0%b0-%d1%83%d0%b4%d1%8a/", "text": "Приятелското общуване на стопаните с кучетата не само заздравява връзката им, но също така удължава живота на четириногите, установиха учени, цитирани от  в. “Телеграф”. Възрастните шаровци по-добре възприемат фразите, произнесени на висока тоналност и с определен ритъм. Докато при палетата на възраст от шест месеца до една година е по-добре те да се възпитават като малките дечица. Такъв способ на общуване позволява да се установят особено доверителни отношения между човека и животното. Учени от Йоркския университет разработиха специален речеви разговорник, който ще позволи на стопаните на четириногите да постигнат по-бърза хармония със своите питомци. За целта те трябва да използва едни или други фрази за дресировката. Според учените подобен подход не само позволява да се облекчи процесът на обучение на животното. Той стабилизира емоционалния фон на кучето, което удължава живота му. Учените тествали новия метод на английски, шведски, руски и японски и той действал безотказно. След около едно десетилетие с помощта на невронните мрежи и на машинното обучение специалистите планират да създадат пълноценен преводач от кучешки на човешки език. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Приятелското общуване с кучетата удължава живота им"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b8%d0%ba%d0%be/", "text": "Правителството никога не е водило война с който и да било бизнес – малък, голям, чужд или български, още повече такива емоционални категории като отмъщение. Това каза пред   вицепремиерът Томислав Дончев. На правителствата „Борисов 1, 2 и 3” предложение от ЧЕЗ към държавата не е правено, каза в коментар на интервюто на Томаш Плескач, който отговаря за задграничните активности на ЧЕЗ. Енергоразпределително дружество не се купува, както се купува автомобил, велосипед или мотоциклет, заяви Дончев. „Това се прави с писмо, аз такова писмо не съм виждал. Ако подобно предложение е правено в други правителства, служебни, това е друг въпрос, но ще се провери”, каза още вицепремиерът. Дончев коментира и протестите във връзка със сделката: „Не очаквайте от мен да бъда дотолкова дебелокож да подценявам която и да е форма на обществено недоволство, особено когато е под прозорците ми, макар че в конкретния случай това си беше изнесено заседание на парламентарната група на левицата, плюс приятели. Разбира се, всеки има право да организира протести, включително политически, какъвто беше днешният. Ако нещо ме притеснява, това е по-скоро радикалната реторика, свързана с послания против ЕС. Ако продължаваме така, скоро въпросът няма да е даже кой да управлява, а ще може ли изобщо да се управлява, защото се получава така, че опозицията системно унищожава целия инструментариум на държавността, с който могат да се правят политики”. ЕС вече е лош, това е ясно. Не бива да се слушат гласовете от чужбина, макар че ние сме членове на ЕС и трябва да спазваме европейското законодателство като минимум. После – щом е концесия е нещо лошо, конвенция, в последно време по дефиниция е нещо лошо, обществена поръчка е нещо лошо, европейски пари – това са пари за крадене, без ефект, това е обезателно далавера. Като изброим още три-четири сфери, където са насочени ударите върху опозицията, простете, но то не остана управленски инструментариум, с който някой може да управлява, да прави политики. (…) Разбирам, че образно казано трябва да се стреля по екипажа и по капитана, но трябва да се пази лодката, защото ние друга лодка нямаме, имаме една държава. Ако в нечия глава се прожектира римейк на събитията от 2013 г., няма причина да се случи същото, категоричен беше вицепремиерът. На въпроса разбрал ли е кои са гадовете, Дончев отговори, че едва ли можем да го сведем до множество с ясно описание на участниците. Според него това са тези, които се опитват да придобият политически ползи с неполитически средства – полупартизантски методи. Разговорът с Гинка Върбакова беше изключително интелигентен със спокоен тон. Тя беше бизнес грамотна и с лекота коментираше детайли около дружеството си и сделката, поясни Томислав Дончев. Искането държавата да участва в сделката е продиктувано от това, че тя трябва да се намеси и да гарантира спокойствието на всички хора, които с основание или без основание са тревожни, поясни вицепремиерът. Борисов е поискал пълен контрол – 100% от собствеността на дружеството. Коментирани са от 34% до пълната собственост – категоричен отговор от нейна страна нямаше и то не за друго, а защото е нужно и съгласието на този, който продава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Томислав Дончев: Правителството никога не е водило война с който и да било бизнес"}
{"url": "https://trud.bg/%d1%81%d1%8a%d0%b2%d0%b5%d1%82%d1%8a%d1%82-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bd%d0%b0-%d0%be%d0%be%d0%bd-%d0%bf%d1%80%d0%be%d0%b2%d0%b5%d0%b4%d0%b5-%d0%b7%d0%b0/", "text": "Съветът за сигурност на ООН проведе заседание при затворени врати за Сирия в сряда, по инициатива на Франция и Великобритания, предава AFP. Заседанието е предизвикано от факта, че Сирия и Русия не се съобразяват с приетата преди 11 дни резолюция, призоваваща за 30-дневно примирие в близкоизточната държава, съобщава още агенцията. Резолюцията бе приета на 24 февруари, като първият хуманитарен конвой, носещ храна и медикаменти, достигна блокирания и контролиран от бунтовници квартал Източна Гута. Според данни на ООН обаче, почти половината от хуманитарните пратки са били премахнати от камионите от сирийските власти. Според данни на базираната в Сирийска обсерватория за човешки права от 18 февруари насам в блокирания квартал са загинали около 800 цивилни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Съветът за сигурност на ООН проведе заседание при затворени врати за Сирия"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b4%d0%b6%d0%b5%d0%b9%d1%81%d1%8a%d0%bd-%d1%83%d0%be%d0%bd%d0%b3-%d0%b8%d0%b7%d0%bf/", "text": "Министърът на туризма Николина Ангелкова проведе работна среща с г-н Джейсън Уонг, изпълнителен директор на центъра за изследвания към “ Глобалния форум за туризъм и икономика”. Двамата разговаряха в рамките на най-значимия туристически форум ITB Берлин, където България се представя с национален щанд. Министър Ангелкова представи събитията на министерството в рамките на Българското председателство на Съвета на ЕС. Тя информира г-н Джейсън Уонг за резултатите от съвета на министрите на туризма, който се проведе в София средата на февруари. Във форума участваха Елжбета Биенковска, еврокомисар по вътрешен пазар, промишлеността и предприемачеството, Зураб Пололикашвили, генерален секретар на Световната организация по туризъм към ООН и над 500 делегати и гости. Министър Ангелкова посочи, че сред основните дискутирани теми е била инициативата „2018 г. – Година на туризма ЕС – Китай“. Потенциалът на китайския пазар е огромен, през 2017 г. в европейските страни са отчетени 12,4 млн. туристически посещения на китайски граждани с ръст от 18% спрямо 2016 г. , каза министърът. Тя отбеляза, че България ще бъде домакин на 7-ата среща на върха на държавните и правителствените ръководители на страните от Централна и Източна Европа и Китай през втората половина на 2018 г. Министърът информира, че в рамките на събитието ще бъде проведен и Китайско-Български туристически форум и предложи на г-н Джейсън Уонг да бъдат съорганизатори. На срещата бе дискутирана и възможността за коопериране между южната провинция Гуангдонг, която е с най- висок брутен вътрешен продукт на глава от населението. Министър Ангелкова запозна събеседника си с подготовката за 2-рото издание на „Международния конгрес на световните цивилизациите и древните маршрути“ през ноември тази година и покани г-н Джейсън Уонг на форума. Министърът посочи, че ведомството и правителството водят последователна политика за утвърждаване на България като туристическа дестинация на четири сезона и за популяризиране на културни-историческите ни богатства. Г-н Джейсън Уонг поздрави министър Ангелкова за усърдната работа за развитие на туризма в България. И посочи, че планираните събития през тази година ще окажат положителен ефект за привличане на повече китайски туристи в Европа и България. В рамките на ITB – Берлин, министър Ангелкова проведе работна среща и с министъра на туризма на Република Мавриций Анил Гаян. През миналата година общият брой чуждестранни посетители в България са близо 8,9 млн., което е със 7,6 на сто повече от 2016 г. Приходите от международен туризъм в страната през 2017 г. възлизат на 6,895 млрд. лв. с 9,3% повече спрямо рекордната до момента 2016 г., информира българският министър. Двамата обсъдиха варианти за разширяване на сътрудничество в туризма както и инвестиционната карта, съдържаща 32 български проекта, които биха били интересни за инвеститорите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Ангелкова се срещна с Джейсън Уонг, изпълнителен директор на центъра за изследвания към “Глобалния форум за туризъм и икономика”"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-%d0%be%d1%82-54-%d0%bf%d0%be-%d1%81%d0%ba%d0%b0%d0%bb%d0%b0%d1%82/", "text": "Земетресение с магнитуд от 5,4 по скалата на Рихтер е регистрирано в южната част на Иран, съобщава Европейският средиземноморски сеизмологичен център. Епицентърът на труса се е намирал на около 110 километра от град Минаб. Минути след земетресението е последвало второ, което е било със сила от 4,9 по скалата на Рихтер. Към момента не се съобщава за жертви или разрушения, но на мястото са изпратени няколко екипа на Червения полумесец, които да огледат ситуацията, съобщава агенция Reuters. През ноември миналата година земетресение с магнитуд от 7,3 по скалата на Рихтер бе регистрирано край границата между Иран и Ирак, вследствие на което най-малко 620 души загинаха, а стотици други бяха ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Земетресение с магнитуд от 5,4 по скалата на Рихтер в Иран"}
{"url": "https://trud.bg/%d0%bf%d0%bb%d0%b0%d1%82%d0%b5%d0%bd%d0%b8-%d1%80%d1%83%d1%81%d0%be%d1%84%d0%be%d0%b1%d0%b8-%d1%84%d0%b0%d0%bb%d1%88%d0%b8%d1%84%d0%b8%d1%86%d0%b8%d1%80%d0%b0%d1%82-%d0%b8%d1%81%d1%82%d0%be%d1%80/", "text": "Факт е, че през последните години няма историческо събитие или значима дата, свързани с Русия, да не се използват от малка групичка платени русофоби за обругаване и грубо оклеветяване на всичко руско. Особено злъчни и яростни са русофобите в публикации, „посветени“ на Трети март. И тазгодишната 140-годишнина от Освобождението ни от турско робство не остана по-различна с медийните им „изяви”. Безцеремонно пренебрегвайки историческите реалности, очевидните факти и безспорни документи и свидетелства, те най-произволно преиначават или фалшифицират събитията, свързани с този велик за българския народ ден. С особено настървение се подменя историческата истина за причините, целите, хода на военните действия и резултатите от Руско-турската война от 1877/1878 година. Отричайки освободителния характер за българския народ, те я представят като поредна завоевателна война на Русия, преследваща завладяването на Цариград и проливите. А има и по-ентусиазирани русофоби, очевидно с крайно ограничени познания и посредствен интелект, според които руските претенции били за включване на българските земи в границите на Руската империя. В случая русофобите нямат нито един факт или документ, който да подкрепя техните твърдения. Впрочем, повечето от тях не са историци и може би не са чували за договореностите на великите сили (Англия, Германия, Австро-Унгария), които давайки съгласие Русия да обяви война на Турция, строго регламентират границата, до която може да стигне руската армия. А след избухването на войната Лондон, Берлин и Виена с внимание следят хода на военните действия. Когато руската армия напредва към Цариград, те предупреждават Русия да спазва договореностите. А Англия изпраща своя флот в турски води. Високопрофесионалната руска дипломация отчита международните реалности и стриктно се съобразява с мнението на големите европейски държави, за които Цариград и проливите не са руско-турски, а общоевропейски въпрос. Посегателството върху турската столица и Босфора ще провокира остра, включително и силова реакция на Европа, която не би допуснала такъв акт, който би  променил равновесието на силите на континента и би провокирал нова Кримска война. Още по-абсурдно звучат упреците на фалшификаторите към Русия заради Берлинския конгрес, на който бе разпокъсан българският народ, както и намесата на Русия в съдбата на българите, които били в състояние сами да се освободят от турско робство и да обособят българската държава в реалните етнически граници. Русия попречила на тази възможност. Очевидно, тези, които плащат на фалшификаторите на българската история в този критичен момент от миналото на българите, са наследници на онези, които всъщност инициираха Берлинския конгрес, и заложиха мини на всички последвали войни и кръвопролития на балканските народи. Не Русия, а Англия, Германия и Австро-Унгария брутално посегнаха върху единството на българския народ. И не те, които не смятаха да пожертват и един войник за свободата на българите, а руският народ плати огромната цена – десетки хиляди убити и ранени и осакатени за българската свобода.  А твърдението за самостоятелно освобождаване е близко до сюжетите от фантастичните филми. През цялото си съществуване Османската империя е поддържала от 200 до 400-хилядна армия, от която 70-80 хиляден елитен еничарски корпус. Най-големите български въстания, избухнали през годините на робството, са от 10-12 до 20 хиляди души. Затова и всички те завършват с тежки поражения. Многобройните исторически документи свидетелстват, че възможността за самостоятелно освобождаване е била минимална, и дори сведена до нула. Впрочем, нека припомним, че Русия започва войната с 270 000 армия, от които 170 хиляди действат на Балканите, т.е. на българска територия, а 100 хиляди в Кавказ. Затягането  на военните действия и упоритата съпротива на турците принуждава руското командване да включи още 100-хилядна армия. Заедно с 35 хилядите румънци срещу Османската империя е изправена над 400-хилядна редовна обучена и с добро военно командване  армия. Научната обективност и добросъвестност налага да припомним, че тази война нито е желана, нито е провокирана от Русия. Причината, предизвикала избухването й, е гневна реакция на европейската общественост срещу жестокото потушаване на Априлското въстание и извършените неистови зверства от турските въоръжени сили върху българското население. Силно влияние върху колебаещия се да обяви война на Турция руски император Александър II оказва руската общественост. Тя е категорична, че дълг на Русия е да защити един братски православен народ. Наред с грубите, но наивни и глуповати фалшификации, платените русофоби фантазират и други най-невероятни твърдения. Един от най-яростните русофоби „убеждава“ от екрана на една телевизия, че с войната от 1877/1878 г. Русия е целяла не освобождението на България, а да завладее петрола на Азербайджан. Тази абсурдна, но и смехотворна теза, свидетелства както за морала, така и за историческата неграмотност на автора. Ако бе погледнал поне една енциклопедия, щеше да прочете, че Северен Азербайджан е включен в Руската империя още през 1813 г., а Баку – 1806 г. Освен това през 70-те години на  XIX век двигателите – бензинов и дизелов, не са открити и никой не се интересувал от петрола. Този факт, обаче, е без значение за фалшификатора. Той разчита на неосведомеността на част от зрителите, които приемат лъжата за истина. Разбира се, руската външна политика не е безгрешна и не е водена само от хуманни съображения. Тя е провокирана или е провокирала войни, които са имали освободителен или завоевателен характер. За нас войната 1877-1878 г. има освободителен характер, за други народи руската империя е завоевател. Според авторитетни български и международни наблюдатели, анализатори и историци, войната от 1877-1878 г. се случва в един критичен за българите момент. Крайно агресивният национализъм на малките съседни държави – Гърция, Румъния и Сърбия, вземат застрашителни мащаби. Ясно очертани са претенциите за пълно завладяване на българските земи и денационализиране на българския народ. След като нито една от тях няма потенциала сама да ги завладее, през 60-те години на XIX век, те, в резултат на много преговори, се договарят да ги разделят. Този опит изключва всякакви възможности за поява на независима българска държава. Паралелно с тази категорична договореност, трите държави, макар и бедни, хвърлят сериозни средства за пропаганда на великонационалистическите си аспирации сред българския народ. Срещу тези груби антибългарски прояви и действия реагират остро идеолозите и ръководителите на българското национално-освободително движение. В поредица от статии, писма, декларации Георги Сава Раковски, Любен Каравелов, Христо Ботев гневно осъждат пропагандата на Атина, Букурещ и Белград, налагаща гръцко, румънско и сръбско национално съзнание сред българското население. Особено ярко агресивният характер на национализма на съседните държави се проявява, и то със страшна сила, след разпокъсването на България на Берлинския конгрес и след двете национални катастрофи (1913 и 1918 г.). Българите – над 2,5 милиона попаднали в границите на Гърция, Румъния и Сърбия, са подложени на такава брутална денационализация, която е без аналог в европейската история. Над 100 хиляди заплащат с живота си отстояването на българската си национална принадлежност. Стотици хиляди емигрират. А останалите българи за безпрецедентно кратък срок от 2-3 десетилетия стават „сърби“, „румънци“ и „гърци“. Най-непокорната част от тях са „покръстени“ в „македонци“. Трагичната съдба, сполетяла българското население, откъснато от България, е едно безспорно категорично свидетелство за реалната, а не хипотетична опасност от изчезване, надвиснала над българския народ при попадането му в границите на трите балкански държавици. В края на  XIX век и началото на XX  се заражда още един войнстващ национализъм – турският, според който всички етноси в Османската империя са неразделна част от турската нация. Очевидно, със саможертвата на героите от Априлското въстание бе провокирана Руско-турската война от 1877-1878 г. Тя избухва в критичен за българите момент. Поради това безспорен е не само нейният освободителен характер, но и нейната спасителна роля.", "date": "2018.03.07", "title": " Платени русофоби фалшифицират историята ни\t\t\t"}
{"url": "https://trud.bg/%d1%89%d0%b5-%d0%b1%d1%8a%d0%b4%d0%b5-%d0%b3%d1%80%d0%b5%d1%88%d0%ba%d0%b0-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5%d1%82%d0%be-%d0%b4%d0%b0-%d1%81%d0%b5-%d1%81/", "text": "Следя с интерес професионалната дискусия на в-к „Труд“ за висшето образование в България. Тя отдавна трябваше да се случи и дава ценни ориентири за състоянието и проблемите на системата. Ако нещо все още не ми достига в нея, това е погледът напред към бъдещето и визията за собствено академично поведение в реалностите и предизвикателствата на този сложен период, белязан с последиците на разразилите се в глобален мащаб и мултиплицирали въздействието си кризи – финансова, икономическа, демографска и криза на международните отношения. Това извежда на преден план редица фактори и рискове, които оказват сериозно влияние, както върху тенденциите за растеж на системата за висше образование, така и върху нейните геополитически специфики. Предстоящият период съвпада и със старта на Четвъртата индустриална революция, която на свой ред генерира динамичен процес на революционни промени в организацията на общественото производството и на бизнес моделите. В процес на изграждане е нова образователна, научна и иновационна екосистема, която се очаква да отговори на предизвикателствата на Industry 4.0 и Big Data / „skills revolution“. Новата визия на ЕС за науката и образованието поставя акцент върху прехода от трансфер на знание към отворена наука и отворени иновации, към създаване на единно цифрово пространство и на мрежи от дигитални хъбове. Това безспорно означава нови фактори и индикатори за конкурентоспособност на университетите, които стават приоритети на стратегическото им развитие. В рамките на дискусията ще спестя широко коментираната информация за състоянието и тенденциите на отделните елементи на средата – геополитики, икономика, социални аспекти и т.н. Ще се опитам да поставя акцент върху разглеждането им като контекст на състоянието на самата система на висшето образование и факторно предопределените й трендове. Става дума за натрупани с години кризисни ситуации в ключови сфери на обществото, с които висшето образование и науката се намират в органично взаимодействие. На първо място естествено са последиците от демографската криза. Подобно на останалата част от Европа, последните две десетилетия в България се характеризират с намаляване на раждаемостта и застаряване на населението. Значителен е спадът на броя на младежите на кандидатстудентска възраст, който за периода 2007-2017 г. надвишава 40%. Тази динамика се подсилва и от процеса на емиграция, който се наблюдава в целия източноевропейски регион. Очаква се броят на потенциалните кандидат-студенти да се стабилизира през 2016-17 г. и да регистрира след 2018 г. лек ръст, но за периода 2018-2023 г. да остане в рамките на 60-65 хил. годишно, което е значително под капацитета на системата. В близките години предлагането на труд ще продължи да бъде предопределяно от тези негативни демографски тенденции. В средносрочен план ще останат устойчиви тенденциите за намаляване на относителния дял на населението в трудоспособна възраст, изтичане на младежка и висококвалифицирана работна ръка. Проблемът не е само в обезпокоителното намаляване на младите българи, намиращи работа в родината, а и в ширещата се демотивация сред младото поколение за заетост във важни сфери от икономиката на страната. Разминаването между подготвяните в системата на висшето образование кадри и търсенето на работна сила не е нито едностранен, нито толкова елементарен проблем. Той е производен на редица сериозни диспропорции на пазара на труда. В периода на финансово-икономическата криза конфигурацията и структурата на пазара на труда в България се промениха в крайно неблагоприятна посока. От една страна се наблюдава застрашителен по размери спад на деловата активност в перспективни за бъдещето сектори на реалната икономика, а от друга страна повечето малки и средни предприятия (МСП), които доминират в българската икономика, не са с високотехнологичен профил и не търсят млади специалисти с академично образование. Значителен дял от работните места в кризисния български трудов пазар са предимно с ниско качество и силно подценено заплащане. Като следствие се появиха трайни вътрешни диспропорции в националния и регионалните пазари на труда. От тук заявената обществена потребност за специалисти с висше образование стана също толкова неточна и късогледа. Безработицата от циклична се превърна в устойчиво структурно явление, чието преодоляване изисква специални усилия и достатъчно технологично време за промени. Продължителността на престоя на пазара на труда се удължи, а перспективите за успешен старт и професионална кариера на завършващите студенти и випускниците от професионалните училища станаха несигурни. И за следващите няколко години младежката безработица се очертава като най-острия проблем. Лошото е, че на втори план тук има още един, не по-малко опасен ефект. Постепенно кариерата като ценност отстъпи място на бързото получаване на доход, при това, ако е възможно, без плащане на данъци и осигуровки. Така наречената сива икономика, привлече немалко млади хора, част от които още от студентската скамейка. А заетостта в този сегмент създава нестандартни субкултури, среда и мотиви за реализация, базирани на отклонения от правните норми и социалните стандарти, характерни за Европа и социалните държави. Вината за това е не толкова в образованието и възпитанието на младите хора, колкото в контрапродуктивното въздействие на един друг фактор – обезценяването на труда и липса на адекватност между заплащане и необходимо за работното място образование. В продължение на повече от две десетилетия в България като предпоставка за финансова стабилност в условията на Валутен борд и като фактор за привличане на чуждестранни инвестиции се наложи доктрината за поддържане на ниско равнище на заплатите. Потенциалът, заложен в тази концепция, вече е изчерпан и не случайно сериозни анализатори ни съветват бързо да променим политиката по доходите, защото цената която плащаме за това е твърде висока и се измерва със нарастващия недостиг на учители, на лекари, инженери и т.н. Вероятно и университетите имат вина за намаляващия интерес на младите хора за реализация в сферата на образованието и науката, но не можем да подминем и ефекта на хроничното недофинансиране на висшето образование и науката пък били те и „приоритет на нацията“. Ниското заплащане демотивира младите специалисти, защото автоматично ги превръща в работещи бедни, със силно стеснени перспективи за израстване в служебната и подоходната йерархия. Нека си поставим въпроса какво очакват младите хора след завършването на висшето си образование? Ще посоча като минимум четири неща, които анкетите показват – професионални предизвикателства, ясни маршрути и подкрепа за кариерно развитие, адекватно заплащане, благоприятна и сигурна среда за живот и удовлетворяване на потребностите. Ако омаловажаваме този факт, ще продължаваме да броим куфарите на Терминал 2. Ето защо, тук ще поставя и въпроса за социокултурния контекст на развитието на висшето образование, който е построен върху четири важни елемента:  1. качество на живот;  2. безработица;  3. социално разслояване;  4. ценностни нагласи и очаквания на хората От анализа им се налагат не особено оптимистични изводи:  – България продължава да бъде в групата на най-бедните в Европа държави;  – Грижата за оцеляване увеличава дела на хората със спадащи шансове за получаване на образование и задоволяване на други групи културни потребности;  – Доминиращо и през следващия период ще остане имущественото и финансово разслояване на обществото. Тази диференциация ще се прояви и в разходите, които домакинствата са склонни да направят за образование и култура. Въпреки посочените негативни тенденции, аз ще подкрепя споделеното в дискусията становище, че ще бъде груба грешка, ако допуснем образованието – и особено висшето – да се “свива” по мащабите на демографския срив. Декапитализирането на този отрасъл ще донесе повече вреди за обществото дори и от лошия модел на приватизацията. Важно е да се осмислят възможните алтернативи и подходи за адаптиране на университетите към предизвикателствата на средата, да се генерират нови идеи за управление на риска с оглед устойчиво развитие на системата и съхраняване на уникалната й академична идентичност. В условията на глобализация е естествено да потърсим компенсиране на дефицитите на националния пазар на международния такъв. Шанс за висшето образование е да съхрани своя потенциал като защити своята конкурентоспособност в глобален мащаб, като привлече вниманието на потребители от други страни и обогати менюто на предлаганите образователни услуги. Трансграничното висше образование се подхранва частично от увеличаването на търсенето на висше образование в световен мащаб и се характеризира с повишена мобилност на студентите, курсовете и програмите и по-голяма мобилност на институциите отвъд националните граници. Но този процес също не е лесен и изисква от университетите най-малко две неща – гаранции за качествен и конвертируем образователен и научен продукт и добра ориентация в тенденциите на глобалния образователен пазар. А от държавата се очаква системна реализация на политики за превръщането на България в привлекателна образователна дестинация. В глобален мащаб международната студентска мобилност до голяма степен отразява феномена юг-север. Две са основните тенденции: навлизане на азиатски студенти в големите академични системи на Северна Америка, Западна Европа и Австралия, както и трансгранична мобилност в рамките на Европейския съюз. Имаме ли тук отговор на въпроса „Къде може да бъде в този процес България?“ Според годишния доклад Education at a Glance, публикуван през септември 2017 г. от Организацията за икономическо сътрудничество и развитие (ОИСР), разликите в достъпа до висше образование остават високи и се увеличава възможността чуждестранните конкуренти да надделеят над слабо финансираните вътрешни системи за висше образование. Базираното на ИКТ висше образование е вероятно да се превърне в най-значимата движеща сила на трансграничното предлагане на образователни услуги. Някъде в тази плоскост България следва да търси своите нови образователни пазари. Една от най-забележимите тенденции през последните няколко десетилетия в глобален мащаб е ръстът на частното висше образование. Понастоящем около 30% от студентите на световно ниво се обучават в частни институции. Като цяло частният сектор отговаря на различни сегменти от търсенето. Посочвам този факт, за да споделя тревогата си за ширещата се все още недооценка на частните висши училища в България и дори откровената дискриминация на студентите им в не една от политиките, ориентирани към връстниците им. За образованието е важно да реагира гъвкаво на потребностите на различните социални групи и нивото на платежоспособното им търсене. Решаващо условие за това естествено си остава доказаното качество. Висшето образование следва да завиши отговорността си за формиране на умения и квалификация, адекватни на търсенето. Особено важно става да се скъси срокът на обучение, както и да се усъвършенстват методиките за признаване на предходно образование. Високо ценени ще бъдат образованието, позволяващо гъвкава реализация в няколко професионални направления, както и портфейл от сертификати за допълнителни умения и професионална правоспособност. Отчитайки всичко това ВСУ „Черноризец Храбър“ избра следните приоритети на стратегията си за следващия петгодишен период:  1. Промяна на образователния модел за изграждане на съвременни компетенции;  2. Решително повишаване на дела и качеството на научните изследвания;  3. Консолидиране на академичния потенциал и изграждане на капацитет за реализация на новия образователен модел и създаване на иновационна екосистема;  4. Създаване на високотехнологична среда, базирана на световните научни достижения в съответната предметна област и приложение на съвременните ИКТ и дигитални технологии.  5. Фокусиране върху създаването и стимулирането на пазари.  6. Управление базирано на баланса между пазар – продукт – капацитет – икономически и социален резултат;  7. Гарантиране на устойчивост на системата чрез създаване на адекватен, международно конвертируем академичен капацитет, целенасочено осигуряване на необходимите ресурси и управлението им на проектен принцип. В обобщение, ако направим опит да дефинираме новата парадигма на българското висше образование, то тя би била „Нова среда – нови актьори – нов модел на дейността за постигане на целите“. ##########  ВИСШЕТО  ОБРАЗОВАНИЕ  ПРОБЛЕМИ  И ПЕРСПЕКТИВИ ##########", "date": "2018.03.07", "title": " Ще бъде грешка образованието да се „свива“ според демографския срив\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b3-%d0%bd-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0%d1%80%d0%be%d0%b4%d1%8a%d1%82-%d0%b8%d0%b7/", "text": "Г-н Борисов, народът излезе по улиците и всеки ден си казва думата, а тя е – Оставка! Това каза лидерът на БСП Корнелия Нинова в реч по време на протеста за сделката с ЧЕЗ. Публикуваме цялата реч на Корнелия Нинова, разпространена от пресцентъра на БСП, без редакторка намеса: Реч на лидера на БСП Корнелия Нинова  по време на протеста за сделката с ЧЕЗ Скъпи българи, които днес сте тук, благодаря ви! Поздравявам ви за смелостта да застанете с лицата си срещу властта и да кажете – Оставка! Скъпи българи, които днес не сте тук, но ни подкрепяте – благодарим и на вас! Благодарим на Видин и Северозапада, които протестираха срещу политиката на Бойко Борисов. На Варна и Бургас, на Пловдив и Благоевград. Г-н Борисов, народът излезе по улиците и всеки ден си казва думата, а тя е – Оставка! Днес, тук, а и в цялата страна сме обединени различни хора, различни политици от различни цветове. Днес, тук с нас, са и Движение „Възраждане”, и неправителствени организации, и пенсионери, и младите от чужбина, защото сме обединени от едно – искаме да отвоюваме България от паралелната държава, наречена – Бойко Борисов и шайка. Скъпи българи, идвам от Народното събрание, където ГЕРБ, ОП, ДПС и ВОЛЯ  току що отхвърлиха предложението на БСП да се проведе референдум за Истанбулската конвенция. Всички тези, които се клеха, че са в Народното събрание, за да служат на интересите на народа, днес заявиха от трибуната, че този народ е недостоен да се пита. Недостоен да се пита за своите нравствени, християнски, семейни и човешки ценности.  Недостоен да се пита какво иска за своите деца в бъдеще. Ние бяхме наречени тъмните сили, които са спрели Истанбулската конвенция, от най-високото място на България – председателят на Народното събрание. Г-н Борисов, и българският Патриарх, и Българската православна църква ли са тъмна сила, и българският президент ли е тъмна сила? Мюсюлманското вероизповедание, католическото, Антон Дончев, акад. Георги Марков, акад. Воденичаров – всички мъдреци на България – и те ли са тъмна сила. Не! Ние сме свободни хора, които искаме да защитим нравствените устои на българското общество, които не приемаме, че нашите момиченца в училище, ще бъдат обучавани, че могат да бъдат и момченца. Защото държим на семейството, на ценностите на българското общество, на християнството- и 70% от българския народ смята така. Скъпи приятели! Днес, в парламента, ни обвиниха, че ви разделяме, когато твърдим, че Истанбулската конвенция не бива да се приема. Не разделяме, обединяваме българския народ. Над 70%, г-н Борисов, срещу вашите интереси да въведете Истанбулската конвенция в България, противно на народната воля. Знаем какъв е вашият отговор днес. Правителството днес изтегля конвенцията от парламента. Това е победа на този народ, но това не е достатъчно, защото вие отхвърлихте референдума, за да можете да я вкарате след два месеца отново. Само народната воля и „Не” на Истанбулската конвенция може да я спре завинаги. Бдете, защото те ще опитат отново. Ще опитат и ще обрекат децата ни на това, което пише там. Днес, от трибуната на Народното събрание, откъдето идваме с колегите депутати, бяхме нарочени за провокатори, които целят дестабилизиране на страната. Ние сме от онези гадове, които искат да свалят правителството на Бойко Борисов. Ние не сме гадове, г-н Борисов! Ние сме част от българския народ! А зад тази част стоят още много хора. И ние сме свободни хора. Няма да ни уплашите със заканите, които отправяте, че ще ни гоните до дупка, като гадове, които искат да ви свалят. Няма да ни стреснете! Защото зад нас стоят милиони българи, които мислят като нас. Тук сме, за да кажем, че сме свободни хора в свободна държава и вие няма да ни отнемете това право. Защото сме против това, че днес обещавате стабилност, а една година внасяте само дестабилизация в държавата. Започнахте война с президента Радев, водите война с опозицията в Народното събрание, водите война с всеки- журналист, политолог, свободен човек- който ви каже, че е време да напуснете мястото си. Всеки един, различен от вас, е подложен на репресия. Тези хора, в цялата страна, които искат да правят бизнес, не могат заради Калинки, Гинки, Делян Добревци, суджуци и кум гейтове. Искаме вашата оставка, защото освен дестабилизацията, на която подложихте страната, крадете от здравето, образованието и сигурността на българите. Вие опорочихте европейския образ на България по време на европредседателството. Отнемате перспективата не само на българския народ, отнемате перспективата, на европейска България. След сделката с ЧЕЗ, с която ни вкарахте в международен скандал, вече никой не си прави илюзия. Зад Гинка от Пазарджик стоите вие, г-н Борисов. Надявам се, че по-голяма част от българския народ не може да ви прости унижението да поставите България на колене и българския народ в зависимост от волята на Гинка от Пазарджик. Това е непростимо унижение за една суверенна, свободна и европейска държава. Най-щастливи сме днес, да видим, че българският народ е свободен от страховете си, че излезе свободно на улиците, за да заяви своето мнение. Българският суверен днес, във всички градове, вече без страх казва – искаме промяната, искаме си държавността, искаме легитимна държава, а не паралелна, искаме оставката на това правителство, което ни оставя бедни, болни необразовани и без перспектива. Скъпи българи, Промяната е възможна, важно е заедно да я поискаме. Поискаме ли я, ще я постигнем. Затова се обръщаме към всички вас. Вярвайте, не губете надежда.  Знаем, че целият преход ви е обезверил, знам, че има апатия и разочарование от политическата класа. Вярвайте, най – вече в собствените си сили.  Ние ще дадем на тези сили тласък в българския парламент, по българските площади. За да завършим с една победа на народа и неговата воля за свободна, демократична, развита България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Корнелия Нинова: Г-н Борисов, народът излезе по улиците и всеки ден си казва думата, а тя е – Оставка!"}
{"url": "https://trud.bg/%d1%81%d1%8a%d0%b4%d0%b8%d0%b9%d1%81%d0%ba%d0%b8%d1%8f%d1%82-%d1%88%d0%b5%d1%84-%d1%81%d0%b8-%d1%82%d1%80%d1%8a%d0%b3%d0%bd%d0%b0/", "text": "Борислав Михайлов трябва да търси нов шеф на съдийската комисия. Петър Петров подаде оставка, която беше приета от президента на БФС. Докато не бъде назначен негов заместник, нарядите ще се правят от Йордан Гулев, Кольо Данев и Костадин Стоичков. Най-голяма полемика в последните дни имаше около мачовете на ЦСКА и „Лудогорец“. При двубоя на „червените“ не бе изгонен Борислав Чорбаджийски, а при гола за 1:0 срещу „Дунав“ топката срещна ръката на Фернандо Каранга, въпреки че умисъл нямаше. Футболът ни се разбушува и заради дузпата, която „Лудогорец“ получи в третата минута на добавеното време срещу „Септември“ в събота. След това Натаниел от шампионите пък не получи червен картон по подобие на Чорбаджийски при 1:0 срещу „Берое“ в Стара Загора. „", "date": "2018.03.07", "title": " Съдийският шеф си тръгна"}
{"url": "https://trud.bg/40-%d0%be%d1%82-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%82%d0%b5-%d1%81%d0%b5%d1%81%d1%82%d1%80%d0%b8-%d1%81%d0%b0-%d0%b1%d0%b8%d0%bb%d0%b8-%d0%be%d0%b1%d0%b5%d0%ba%d1%82/", "text": "40% от медицинските сестри са били подложени на насилие на работното си място. Това показват данните от проучване на Института за социални и синдикални изследвания на КНСБ за насилието на работното място в здравеопазването, представено на синдикален форум по темата. Сферите на здравеопазването и образованието са с най-голяма честота на стрес и насилие на работното място. “7,5% от респондентите през последните 12 месеца са били обект на физическо насилие. Най-разпространената форма на психическо насилие на работното място в здравеопазването е устният тормоз. На него са подложени 37,2% от анкетираните. На второ място е нагрубяването и психическото малтретиране – 31,1%”, коментира по   директорът на института Любен Томев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " 40% от медицинските сестри са били обект на насилие в работата си"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%82%d0%b8-%d1%81%d0%b0-%d0%bf%d1%80%d0%b8%d1%87%d0%b8%d0%bd%d0%b0-%d0%b7%d0%b0-%d0%ba%d1%80%d0%b8%d0%b7%d0%b0%d1%82%d0%b0-%d0%b2-%d0%b0%d1%80%d1%81%d0%b5%d0%bd%d0%b0/", "text": "Заплатите на Пиер-Емерик Обамеянг, Хенрих Мхитарян и Месут Йозил провалят “Арсенал”. Това съобщи британският вестник “Таймс”. Тримата играчи са най-високо платените в тима, като техните съотборници взимат в пъти по-малко. Привлечените през зимния трансферен прозорец Обамеянг и Мхитарян получават седмично съответно 200 хил. и 225 хил. евро. Йозил пък подписа нов договор, който го направи един от най-богатите футболисти във в историята на Висшата лига. Немският национал прибира на всеки седем дни по 400 хил. евро. Останалите в “Арсенал” получават по-скромни суми, които варират между 30 хил. и 130 хил. евро. “Тези цифри доведоха до сериозни сътресения в съблекалнята, които мениджърът Арсен Венгер не може да овладее въпреки богатия си опит – пише “Таймс”. – Освен това съотборниците на Обамеянг, Йозил и Мхитарян смятат, че тримата не са допринесли с нищо за доброто представяне на отбора в последните срещи. Раздорът в съблекалнята прави и трудни преговорите за нов договор с Аарън Рамзи, Начо Монреал и Дани Уелбек, чийто контракти изтичат следващото лято. Този на Джак Уилшър пък е до юни тази година.” “Арсенал” се представя трагично в последния месец и половина. След финализирането на сделката за Обамеянг тимът записа 6 загуби и 2 победи. Преди първия мач с “Милан” от осминафиналите в Лига Европа “артилеристите” са в серия от 4 поредни поражения. А турнирът е единственият шанс на „Арсенал“ да си гарантира място в Шампионската лига през следващия сезон. Това може да стане само със спечелването на втория по сила клубен турнир на Стария континент.", "date": "2018.03.07", "title": " Заплати са причина за кризата в “Арсенал”"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d0%b5%d0%bc%d0%b8%d1%80%d0%b0-%d0%bd%d0%b0-%d0%ba%d0%b0/", "text": "Министър-председателят Бойко Борисов ще се срещне с емира на държавата Катар Шейх Тамим бин Хамад Ал-Тани, утре, 8 март, съобщиха от правителствената информационна служба. Двамата ще обсъдят задълбочаване на двустранното сътрудничество в широк спектър от области, както и възможностите за съвместни проекти и насърчаването на връзките между инвестиционните, бизнес и академични среди в двете страни. При посещението на Шейх Тамим бин Хамад Ал-Тани ще бъдат подписани и три меморандума в областта на енергетиката, младежта и спорта и образованието в Министерския съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Бойко Борисов ще се срещне с емира на Катар Шейх Тамим бин Хамад Ал-Тани"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d1%8f%d0%b2%d0%be%d1%80-%d0%b1%d0%be%d0%b6%d0%b0%d0%bd%d0%ba%d0%be%d0%b2-%d0%bf%d0%b8%d1%82%d0%b0-%d0%b4%d0%b0/", "text": "Как ще се финансира проектът за изграждане на автомагистрала „Русе – Велико Търново“? Кои са били водещите критерии при избирането на „комбинирания“ вариант на трасето и взето ли е предвид икономическото развитие на засегнатите общини? Това са част от въпросите, които народният представител от БСП от Великотърновския регион Явор Божанков отправя към министъра на регионалното развитие и благоустройството Николай Нанков в рамките на парламентарния контрол. „Изграждането на автомагистрала Русе-Велико Търново е един от най-важните въпроси за област Велико Търново. Икономически, екологични и съображения за безопасността вълнуват населението на областта, имайки предвид, че проекта е за поколения напред. Изборът на трасе и връзките на населените места към него са от изключителна важност. Вашето министерство има огромен дълг пред местната общност“, аргументира се за сериозността на темата депутатът от „БСП за България“. Явор Божанков подчертава, че извън задължителното обсъждане на ОВОС, никакви други срещи и разяснения не са проведени до момента в засегнатите общини. Междувременно Общинският съвет Горна Оряховица, представителите на местният бизнес от Горна Оряховица, Велико Търново, Лясковец, жителите на Поликраище, Първомайци и др. изразиха своето недоволство от планираното трасе. Граждани внесоха жалби срещу ОВОС, а други инициират местна инициатива. Явор Божанков припомня на министъра, че не е предвидена модерна връзка към магистралата. Към момента тежкотоварния трафик от Горна Оряховица, Лясковец и транзитния от Варна към Русе се осъщестява през село Първомайци, посредством мост от 1800 г. с едно пътно платно над река Янтра. Това е създава рискове за сигурността, неудобство за жителите, щети по локалната инфраструктура и сериозно забавяне. Явор Божанков настоява министърът да отговори и дали ще проведе среща и дебат по същество с местната общност по трасето и връзките към него и в какви срокове? Министърът трябва да каже от трибуната на Народното събрание какво е разстоянието на вариант „комбиниран“ от индустриалната зона/летището на гр. Горна Оряховица? Какво е разстоянието от гр. Велико Търново до гр. Русе според вариант „комбиниран“? Какво е разстоянието от гр. Горна Оряховица до гр. Русе според вариант „комбиниран“? Автомагистрала „Хемус“ преди автомагистрала „Русе-Велико Търново“ ли ще бъде изградена?", "date": "2018.03.07", "title": " Депутатът от БСП Явор Божанков пита дали е осигурено финансиране за автомагистрала „Русе – Велико Търново“\t\t\t"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b3%d0%b5%d1%80%d0%b1-%d0%bd%d0%b8-%d0%bf%d1%80%d0%b5%d0%b2%d1%80%d1%8a%d1%89%d0%b0%d1%82-%d0%b2-%d0%b7%d0%b0%d0%bb%d0%be/", "text": "Днес ГЕРБ изкупува електроразпределението, утре „Топлофикация“, след това ще бъде водата. Групировката ГЕРБ превръща всички нас и децата ни в заложници. Това каза народният представител от ПГ на „БСП за България“ Елена Йончева по време на протеста срещу сделката с ЧЕЗ, стобщиха от партията. Тя заяви, че  стотици хиляди в социалните мрежи изразяват своето омерзение от правителството. „За последните години ГЕРБ ни убеждават, че няма корупция. Казват, че има подобие на корупция. Казват, че корупцията в България не е по-различна от корупцията в Европа. Проблемът обаче не е корупцията, а грабежът. В продължение на 9 години групировката ГЕРБ събираше милиарди от некачествено строене на пътища, от нашето здравеопазване. Измислиха специална схема за ограбване наречена „саниране”. Ограбиха дори пари от оградата по българо-турската граница“, заяви Йончева. Тя бе категорична, че не е достатъчно да се дава гласност в медиите или  парламента на всичко това, защото те се снишават докато бурята отмине и след това се завръщат. “Трябва да сме тук на площадите, иначе България няма да я има”, завърши Елена Йончева. „Бойко, страхливецо, не се крий от народа. Не се крий в Министерския съвет, не се крий в Европа. Защото ти искаш да приватизираш нас, българите, да ни превърнеш в роби. Защото зад Гинка се вижда само един човек-и това е Бойко. Оставка!” Това каза народният представител от „БСП за България” Стоян Мирчев по време на митинга против сделката за ЧЕЗ. „Утре, когато спрат тока, няма Гинка да го оправя. Той ще е виновен. Защото искат безотговорно, без да се знае кой е виновен, да ни ограбят до последно, да ни приватизират. Но, Бойко, няма да се дадем, България не е за продан”, каза също Мирчев. „Днес сме тук, с лицата си, не защото сме „гадове”, а защото сме онези, които искаме да живеем в България. Тук сме, не за да чуем, какво е комюникето за Гинка Върбакова от Прага, а защото искаме държавата да бъде на българите, които работим и изкарваме хляба, изхранваме онези горе, които ни ограбват”. Това заяви народният представител от ПГ на „БСП за България” Таско Ерменков на протеста против сделката с ЧЕЗ. Той бе категоричен, че всеки ден правителството трябва да бъде подложено под натиска на гражданското общество, за да си отиде веднъж завинаги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Елена Йончева: ГЕРБ ни превръщат в заложници"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-925-%d0%bb%d0%b8%d1%86%d0%b0-%d1%81%d0%b0-%d1%81-%d0%bd%d0%b5%d0%bf%d1%80%d0%b8%d0%b2%d0%b5%d0%b4%d0%b5%d0%bd%d0%be-%d0%b8/", "text": "925 лица са с неприведено изпълнение на наказание “лишаване от свобода”. Това каза главният прокурор Сотир Цацаров по време на заседанието на Правна комисия в Народното събрание . „В тези цифри се включват и 3 лица, за които не е приведено изпълнение на наказание “доживотен затвор”. При проверка 24 лица бяха издирени, задържани и приведени в съответните места за лишаване от свобода. В общия брой лица 925 – 62 са с чуждо гражданство”, допълни Цацаров. Той уточни, че 557 души са с издадена европейска заповед за арест. По думите му относителният дял на укриващите се в чужбина е 700 осъдени лица. Цацаров посочи, че е бил създаден електронен регистър на осъдените лица с неприведени изпълнения на наказанията. “Целта е регистърът да бъде използван от прокуратурата и от органите на МВР”, заяви Цацаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Сотир Цацаров: 925 лица са с неприведено изпълнение на наказание “лишаване от свобода”"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%b0%d1%80%d0%b8-%d0%b7%d0%b0-%d1%82%d1%83%d0%bd%d0%b5%d0%bb-%d0%bf%d0%be%d0%b4-%d0%bf%d0%b5%d1%82%d1%80%d0%be%d1%85%d0%b0%d0%bd/", "text": "Както обещахме миналата седмица, днес на заседанието на Министерски съвет приехме разписани срокове за реализация на отсечките по пътя Видин-Ботевград, който ще бъде завършен до декември 2021 г. Приехме и решение за подкрепа реализацията на проект за тунел под прохода „Петрохан“. Това написа премиерът Бойко Борисов във фейсбук, публикувайки видеозапис от обсъждането на темата по време на днешното правителствено заседание. Пред министрите и представители на протестиращите от Видин Борисов увери, че се подготвят всички процедури за изграждането чрез публично-частно партньорство.  “Коридор № 4 е изключително важен, защото осигурява връзка от Солун през София, Видин, към Братислава и Будапеща. За прохода Петрохан не можем да обещаем държавни пари, държавата го подготвя за концесия” каза министър-председателят. „На срещата, която направихме с колегите за Петрохан, сме се разбрали – държавата го подготвя за концесия. Тъй като 1,6 млрд. ще отидат за пътя Видин – Ботевград, тунелът няма финансово-икономическа обосновка към момента, сме се разбрали да го предлагаме на инвеститори, които идват в България. Държавни пари в момента не можем да обещаем, можем да обещаем всички процедури, които към момента вървят, и да кажем: „Ето ви го, готов е за концесиониране“, и да направим опит за публично частно партньорство“, каза още Борисов. „Благодаря на всички, които бяха на срещата, защото това е наш приоритет и искаме да си го направим. 800 хил. камиона минават по този път. Така че стягайте се, не случайно и при тол системата имаше яростна съпротива, защото по 1,5 млн. лв. губим на ден, вместо да ги даваме един ден на Видин, един ден на Враца, един ден на Монтана“, коментира Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Борисов: Пари за тунел под „Петрохан“ не можем да обещаем, ще е на концесия (ВИДЕО)"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%b8-%d0%b2%d0%bc%d1%80%d0%be-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be/", "text": "“Атака” и ВМРО се разграничиха от нападки на вицепремиера Валери Симеонов към руския патриарх Кирил и настояха Симеонов да му се извини. Позицията е гласувана с кворум на заседание на ПГ на “Обединени патриоти”, като депутатите от НФСБ са излезли от стаята, съобщиха депутати от патриотичната коалиция. “Атака” и ВМРО определят като недопустим подобен език към Негово светейшество патриарха на Руската православна църква Кирил. От НФСБ застанаха зад думите на Валери Симеонов. “Патриарх Кирил не е слязъл от небесата, не е слязъл от рая, не е пратеник на Господ бог Исус Христос. Патриарх Кирил е известен като цигарения митрополит. От 1996 г. той има 14 млрд. долара. Тоя хитрец е внесъл за 14 млрд. долара безакцизни цигари и за 4 млрд. долара вино за нуждите на църквата. Тоя има частен самолет. Тоя има вила във Швейцария. На тоя часовникът му е 30 хил. И тоя същият да има наглостта да раздава правосъдие пред българския президент. Я си представете нашият Неофит да отиде в Русия, да застане срещу Путин и да му каже: Ало, ти откъде падна. Ти не знаеш ли Кирил и Методий какви са? Какво ще стане с него?”, каза Симеонов пред БНТ тази сутрин. “Настояваме вицепремиерът Валери Симеонов, който е квота на Коалиция “Обединени патриоти” в българското правителство да поднесе извинение на руския патриарх за нанесените обиди”, се казва в позицията на ПГ на “Обединени патриоти”, подписана от нейния председател Волен Сидеров. “Този текст преди малко беше гласуван на заседание на ПГ на “Обединени патриоти” и с необходимото мнозинство беше приет”, коментира пред журналисти секретарят на групата и заместник-председател на “Атака” Десислав Чуколов. Има правилник за дейността на ПГ на “Обединени патриоти”, където ясно е регламентирано как се взимат решенията, уточни той. Чуколов не вижда защо това решение да доведе до напрежение в групата. Заместник-председателят на ПГ на “Обединени патриоти” Валентин Касабов, който е и зам.-председател на НФСБ, обясни, че това не е становище на цялата група. Това са безумни неща, за всяко нещо трябва да се извиняваме ли, попита той. Казаното от Валери Симеонов е негова позиция, аз лично по същия начин мисля, каза Касабов. Според него по същия начин мислят и колегите му от НФСБ. Ако продължат с тези декларации, нещата стават лоши, коментира Касабов относно приетата позиция. По думите му всяко нещо, което ражда конфронтация, не е добро. Юлиан Ангелов от ВМРО обясни, че колегите от НФСБ са излезли от стаята, но е имало кворум и се е гласувало от името на ПГ, че се разграничават от това изказване на Валери Симеонов. Колегите от НФСБ са в правото си да реагират, все пак са отделна партия, никой не може да им наложи на тях решение, но смятаме, че все пак трябва да има определено съобразяване в говоренето по определени теми, не можем да носим отговорност за изказванията на някои хора, за личното им мнение, добави той. Според Ангелов за момента не е застрашено единството на групата, но зависи какви ще бъдат действията оттук насетне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " “Атака” и ВМРО поискаха Валери Симеонов да се извини на руския патриарх Кирил за обидни нападки"}
{"url": "https://trud.bg/%d1%82%d0%be%d0%bc%d0%b0%d1%88-%d0%bf%d0%bb%d0%b5%d1%81%d0%ba%d0%b0%d1%87-%d1%87%d0%b5%d0%b7-%d0%bc%d0%bd%d0%be%d0%b3%d0%be%d0%ba%d1%80%d0%b0%d1%82%d0%bd%d0%be-%d1%81%d0%bc%d0%b5-%d0%bf%d1%80%d0%b5/", "text": "Българското правителство отказваше да влезе в сделката за активите на ЧЕЗ в България, макар да сме им предлагали, коментира в интервю пред чешкия вестник   Томаш Плескач, който отговаря за задграничните активности на ЧЕЗ, предаде  . Той е и един от главните преговарящи с Гинка Върбакова, която от вчера е в Прага, за да води разговори по сделката, която предизвика буря от емоции. „Нека да кажем как протича продажбата. В хода на 2016 г. към нас се обърнаха няколко кандидати. На всички казахме, че сме благодарни за интереса, но „ЧЕЗ Груп” не може да продаде такива активи току-така. И ако решим да продадем, ще преминем през процес на подбор. Както казахме, това се случи в края на 2016 и 2017 г. За това, че такъв процес тече, в България знаеха кажи-речи всички. В началото бяха девет местни участници – компании, базирани в България, с български мениджъри. Разбира се, информирахме българското правителство за намерението ни”, обяснява Плескач. На въпроса дали българското правителство е поискало да встъпи в сделката, той отговаря: „Напротив, ние им предлагахме това, но българското правителство многократно го отхвърли – за което свидетелстват и статии в различни български вестници, например от май 2017 г. Ние продължихме с процедурата по избора, а списъкът на кандидатите постепенно се стесняваше. Някои от тях отпаднаха, защото нямаха пари. При преговорите цената непрекъснато нарастваше, за да достигне стойността, която вътрешно бяхме определили като най-ниската възможна, при която сме готови да продадем. И накрая останаха двама кандидати, единият от които получи ексклузивитет и се съгласи да подпише договор с нас. Името на този кандидат – „Инерком”, е известно в България поне от септември миналата година. Всички знаеха кой е „Инерком”. Това е компания, която не е най-голямата на българския енергиен пазар, но от друга страна е оператор на сравнително голям брой български фотоволтаични централи, не е фирма без име и история. Стигна се до финализирането на договора и в този момент някой в България сякаш се уплаши, не мога да си го обясня по друг начин. По мое мнение страхът лежи преди всичко във факта, че се отделя собствеността върху българските ни активи и международния арбитраж срещу българската държава”, посочва Плексач. Пред „Лидове новини” той обяснява и как се е стигнало до въпросния международен арбитраж. „Търпяхме дълго време. Нашето търпение се доказва и от факта, че сме последният голям инвеститор в електроразпределението, който започна международен арбитраж. Двама други – австрийската И Ви Ен и „Енергопро”, започнаха арбитражни процедури пред нас. Ние започнахме арбитража през 2016 г., но преди това станаха много неща. През 2009 г. правителството на България беше на нова партия – ГЕРБ, Бойко Борисов стана министър-председател. Нашата дейност в България в това време беше доста безпроблемна. Промяната настъпи в момента, когато (през 2013 г. – б.ред.) падна правителството му, за което той обвини цените на тока, а оттам и ЧЕЗ. Ще поставя това в контекст – на българския пазар има много различия в сравнение с Чехия, и една от тях е месечното отчитане и месечното таксуване на електроенергията. В Чехия плащате депозит и след това получавате годишна сметка – накрая ще платите допълнително или ще ви върнат пари. В България електромерите трябва да се отчитат на месец, да се фактурират на месец и всеки месец да се плаща за тока. Въпреки че многократно предложихме промяна, не се стигна до коригиране на това. При това – макар че това би означавало икономии, които бихме поделили с крайните клиенти. Тази система, между другото, е много нечувствителна към всякакви сезонни колебания. Корените на това, което се случи в началото на 2013 г. са в ноември 2012 г. – беше изключително топъл месец, поради което разходите бяха ниски. България има огромно отопление на ток, а газификацията е ниска. Както се случва, след изключително топъл ноември дойде изключително студен декември. Очевидно е какво следва. Когато хората сравниха получената сметка, имаше случаи на 100% повишение. В този момент избухнаха спонтанни протести, които бяха яхнати от политическата опозиция, обърнати срещу тогавашното правителство, а правителството ги обърна срещу чуждестранните инвеститори в електроенергийния сектор. Това завърши с оставката на правителството през февруари”, посочва Плескач. „Опитахме се да намерим общ език, но не успяхме”, отговаря той на въпрос дали ЧЕЗ е успяла да изчисти отношенията си с българското правителство. „Затова информирахме правителството през 2015 г., че обмисляме международния арбитраж. След това има шестмесечен период, който правилата дават на страните да се споразумеят за приятелско решение на спора. Няколко пъти попитахме българската държава дали иска да си говорят с нас, винаги отговорът бил не. И така започнахме арбитража – през юни 2016 г. От този момент нататък нарасна натискът на българските институции и власт да наблюдават каквото и да било, с очевидната цел да намерят нещо, с което да противостоят на арбитража (…) Процедурата за отнемане на лиценза на „ЧЕЗ Електро” започна през април 2014 г. и до момента не е приключила – почти четири години по-късно. Това го няма никъде в Европа – ще имаме ли аргументи за отнемането на лиценза или не.” На въпрос дали смятат, че това е неподходящо от страна на българските власти, Плескач казва: „Точно така. Продължаваме с международния инвестиционен арбитраж. Ние сме на етапа, когато всяка от страните номинира свой арбитър, сега тече договаряне за третия арбитър. Или ще се съгласим с това в близките месеци, или третият арбитър ще бъде назначен от арбитражния съд, а след това арбитражът ще продължи”. „Не бих го свързвал с никого лично. Работихме в България при различни правителства. Не е свързано с един човек”, каза още той, запитан дали сегашната ситуация е свързана с премиера Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Томаш Плескач, ЧЕЗ: Многократно сме предлагали на българското правителството да влезе в сделката, отказваха"}
{"url": "https://trud.bg/%d0%ba%d1%80%d1%8a%d0%b3%d0%bb%d0%b0-%d0%bc%d0%b0%d1%81%d0%b0-%d0%b7%d0%b0-%d1%80%d0%b0%d0%b2%d0%b5%d0%bd%d1%81%d1%82%d0%b2%d0%be%d1%82%d0%be-%d0%bc%d0%b5%d0%b6%d0%b4%d1%83-%d0%bf%d0%be%d0%bb%d0%be/", "text": "Кръгла маса за равенството между половете се проведе в зала “Средец” на София хотел Балкан. Събитието е във връзка с инициативата “Посланик за един ден” по случай Международния ден на жената. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Кръгла маса за равенството между половете се проведе в София хотел Балкан (СНИМКИ)"}
{"url": "https://trud.bg/%d0%be%d1%82%d0%bf%d1%83%d1%81%d0%ba%d0%b0%d1%82-50-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d0%bd%d0%b5-%d0%bf%d0%be-%d0%bf/", "text": "50 милиона евро за асфалтиране на улици ще бъдат отпуснати от остатъчния бюджет по Програмата за развитие на селските райони. Това обяви в сряда във Велико Търново заместник-министърът на земеделието и храните Лозана Василева. Тя поясни, че общините ще могат да кандидатстват и за други 50 млн. евро, с които ще се изпълняват проекти за обновяване на детски градини и училища, както и за саниране на обществени сгради. Насоките за кандидатстване по проектите са били утвърдени във вторник. Остатъчният бюджет по Програмата за развитие на селските райони е общо 100 милиона евро, а половината от тях са предвидени конкретно за асфалтиране на улици. Процедурата за кандидатстване се открива утре, а до края на другата седмица ще бъдат пуснати и другите лотове. „За спортна инфраструктура, за площи с обществено ползване, за обновяване на детски градини и училища и саниране на общински сгради. Предстои втория и последен прием по остатъчния бюджет“, сподели Василева. Тя беше във Велико Търново за провеждане на кръгла маса с бенефициентите по Програмата за развитие на селските райони. Заместник-министърът коментира и кои са най-честите грешки при кандидатстване от страна на общините, а целта е недопускането им в бъдеще. „Най-често срещаните проблеми са със забавянето на обявяването на обществените поръчки и обжалването и неспазването на Закона за обществените поръчки води до финансови корекции“, уточни Василева. На срещата в старата столица присъстваха представители от 43 общини, които до момента имат общо 62 одобрени проекта по Програмата за развитие на селските райони. Те са от Северен централен район и Североизточен район. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Отпускат 50 млн. евро за асфалтиране по Програмата за селските райони"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d1%86%d0%b8-%d0%b0%d0%bb%d0%b0%d1%80%d0%bc%d0%b8%d1%80%d0%b0%d1%82-%d0%b7%d0%b0-%d0%b5%d0%ba%d0%be%d0%bb%d0%be%d0%b3%d0%b8%d1%87%d0%bd%d0%b0-%d0%b1%d0%be%d0%bc/", "text": "Граждани от улиците „10 февруари“, „Гурко“ и „Крайбрежна“ във Велико Търново алармираха, че смяната на водопроводите в старата част на града ще доведе до екологична бомба. Местните жители посочиха десетки нарушения при строителството, а за помощ са потърсили общинските съветници от БСП, които огласиха публично проблема. Според Костадин Бояджиев, който живее на ул. „10 февруари“ и от години се занимава с полагане на канализация и водопроводни мрежи, нередностите в изпълнението на проекта за 4,5 милиона лева са стресиращи и противоречащи на всички строителни норми. Нарушенията създавали пряка опасност за здравето и живота на гражданите и на практика залагали екологична бомба. Най-фрапиращ според Бояджиев бил фактът, че водопроводите се полагали масово под провода за отпадни води, въпреки че изрично било разпоредено точно обратното. Според него на много места е допуснато преместване и кръстосване на проводите за отпадни води над тези за питейна вода. В същото време водопроводът не се тествал предварително и след засипване на много места възниквали течове от т.нар. бързи връзки. По думите на негодуващи търновци възникналите аварии и повреди при строително-монтажните работи се възстановяват формално, след което отново тръгват течове на фекални води. Огромната опасност била именно тогава, защото имало вероятност връзките за питейна вода да всмучат от отпадните води. Жителите от улица „10 февруари“ изпратили снимки и подали сигнал до Община Велико Търново още в началото на февруари. Вчера получили отговор от кмета Даниел Панов. В него той обяснявал, че ще се направи дезинфекция на водопровода по улицата, след което ще бъде засипан. „Извършена е проверка от служители на Община Велико Търново, при която се констатира следното: Обратният насип на новоположения уличен водопровод по улица „Десети февруари“ не е изпълнен изцяло. Всички връзки към него по време на проверката са открити. Предстои провеждане на хидравлична проба и дезинфекция на водопровода, след което ще бъде завършен обратният насип и превключени новоизградените водопроводни отклонения към него“, посочва Даниел Панов в своето писмо. Гражданите обаче не са доволни от получения отговор и го определиха като формален. Други жители от старата част на града многократно се опитвали да стигнат до някой от общинската администрация, за да представят проблема, но били прехвърляни от стая на стая. В крайна сметка им обяснили, че кметът няма официален приемен ден и ако се организира такъв, те щели да бъдат извикани. Гневни боляри твърдят още, че подмяната на водопровода се извършва до тротоарен кран, а от него до съответното жилище остават старите и ръждясали тръби. Така в голяма степен се компрометира ефекта от подмяната на уличните, споделят недоволните. По думите им проектът се изпълнява при хаотично дублиране на дейности. След засипване на изкопа отново се копаело за полагане на други комуникации, което нарушавало укрепването и стабилността на водопровода. Така се създавали условия за масирани аварии след полагане на пътна настилка. В същото време се рушели се току- що направени тротоари, изградени по другия проект, за отвеждане на тръби до тротоарен кран. Липсвало и качествено трамбоване, което трябвало да се извърши при направена стабилна основа. Нямало и сигнални ленти на 0,3 – 0,5 м. под повърхността на терена за предотвратяване аварии при бъдещи ремонти, земни и други видове строителни работи. От БСП внесоха искане за свикване на извънредна сесия на местния парламент до 15-ти март. На нея настояват кметът Даниел Панов да изслуша проблемите на жителите и да се вземе решение за справяне с казуса. Червените съветници заплашиха, че ще сигнализират и МРРБ, отправяйки питания чрез народните представители от областта. Градоначалникът обещава да се направи дезинфекция. Жителите пък обясниха, че не са мислили, но са готови да излязат на протест, ако не се проведе извънредна сесия и проблемите им не бъдат решени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Търновци алармират за екологична бомба след смяна на водопроводи\t\t\t"}
{"url": "https://trud.bg/%d1%80%d0%b5%d0%b7%d1%83%d0%bb%d1%82%d0%b0%d1%82%d0%b8%d1%82%d0%b5-%d0%be%d1%82-%d0%bf%d1%80%d0%be%d0%b2%d0%b5%d1%80%d0%ba%d0%b0%d1%82%d0%b0-%d0%b2-%d1%82%d0%be%d0%bf%d0%bb%d0%be%d1%84%d0%b8%d0%ba/", "text": "На 9-ти март, петък, резултатите от проверката на “Топлофикация Перник” АД ще бъдат оповестени. След разпореждане на министъра на енергетиката Теменужка Петкова, екип на Министерство на енергетиката проверява техническото състояние и експлоатацията на енергийните обекти в “Топлофикация Перник” АД, във връзка със зачестилите аварии и прекъсване на подаването на топлинна енергия. Към момента топлоподаването към абонатите е възстановено и дружеството работи в нормални експлоатационни параметри, съобщиха от ведомството. Проверката на МЕ включва изпълнение на задължението за набиране и съхраняване на резервите от горива, както и прилагането на реда и необходимите техническите условия за топлоснабдяване. В началото на проверката заместник–министър Красимир Първанов обяви, че сметките на абонатите на “Топлофикация Перник” ще бъдат коригирани, като периодът, в който топлоподаването е било прекъснато, няма да бъде фактуриран. След констатиране на нередностите, контролните органи ще направят предписания за предприемане на последващи действия от страна на “Топлофикация Перник” АД за тяхното изпълнение, с цел гарантиране сигурността на топлоподаването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Коригират сметките за парно на перничани\t\t\t"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%88%d0%b2%d0%b0%d0%bb%d0%b8-%d1%81%d0%bb%d0%b0%d0%b2%d0%b8-%d1%81-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b7%d0%b0%d1%80%d0%b0%d0%b4%d0%b8-%d0%bd%d0%be/", "text": "Слави Трифонов е бил заплашен с убийство заради 25-годишната плеймейтка Нора Недкова, с която има роман. Така поне твърди клюката в столицата. Някои дори казват, че двамата са сгодени, но това е малко вероятно, предвид отношението му към подобни церемонии, което е крайно отрицателно. Наскоро на водещия люто се заканил бизнесмен, който е хлътнал по актуалната Мис Плеймейт 2017. Той си мсилел, че тя е негова, защото я завел на екскурзия в Колумбия, твърдят клюкарите. Само че му разказали, че тя всъщност е лудо влюбена в Трифонов. И не само платонично. „Не ме е страх от заплахите. В крайна сметка не ми се случва за първи път“, лаконично коментирал водещият пред екипа си.  Случва му се дори много често. Преди време са го заплашили, че ще поставят бомба даже в студиото му,  а известни мутри са си правели сметка да го прострелят с арбалет на едно особено място. Точно на празника на влюбените Свети Валентин Дългия пък е бил заплашен от бизнесмена Рейхан М. Твърди се, че връзката му с апетитното варненско миньонче била разкрита лично от Венета Райкова. Слави и Нора вечеряли в изискан столичен ресторант в кв. „Изток“. Живеещата наблизо водеща на „Папараци“ също имала резервация в заведението, влязла и веднага ги забелязала. После е ясно… Нора наскоро заяви пред медиите, че се е преместила в София по любов. В края на миналата година тя бе гост в „Шоуто на Слави“ по Би Ти Ви. Малко след това двамата започнали да излизат. В момента варненката обитава апартамент под наем, защото майстори ремонтирали нейното ново жилище, разказвала е тя. От кого е купено, Недкова не издава, но споделя, че луксът вътре е зашеметяващ, твърдят светски лъвове. Известен факт е, че Трифонов си пада по русокоси дами с идеално оформен бюст, като те обикновено са… варненки. Нора е поне третата от морската столица, с която Трифонов има сериозна любовна история.  В едно нещо обаче тя се различавала от бившите му гаджета – Нора е от заможно семейство, дъщеря е на крупен бизнесмен от морската столица.", "date": "2018.03.07", "title": " Заплашвали Слави с убийство заради новата му любов?\t\t\t"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-50-%d0%b3%d0%be%d0%b4%d0%b8%d1%88%d0%bd%d0%b0-%d0%b1%d1%83%d0%bb%d0%ba%d0%b0-%d0%bc%d0%b5%d0%bd%d1%82%d0%b5/", "text": "Състав на Окръжен съд-Шумен стигна до осъдителна условна присъда само в едно заседание за 50-годишна булка менте. Назмия Ниази Хасан от град Нови пазар избегнала установяването и плащането на данъчни задължения в големи размери – 10 912 лв., като не подавала годишни данъчни декларации за доходи, получени в периода от 2007 г. до 2011 г. Недекларираните доходи, които постъпвали по сметката й са в размер на 50 713 евро или 99 187 лв. Подсъдимата получавала непрекъснато преводи от различни офиси на фирми, работещи със системата „Уестърн Юнион“. Превеждали ги доверчиви мъже, които й вярвали. Делото в сряда протече по реда на съкратеното съдебно следствие и подсъдимата призна изцяло фактите, изложени в обстоятелствената част на обвинителния акт и даде съгласие да не се събират доказателства, съобщават от пресцентъра на Окръжния съд в Шумен. Съдия Нели Батанова обяви присъдата – 2 г. затвор с 3 г. изпитателен срок и 1000 лева глоба. Подсъдимата ще заплати и разноските по делото, които възлизат на 446 лева. Присъдата подлежи на обжалване и протестиране пред Апелативен съд-Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Осъдиха 50-годишна булка менте\t\t\t"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f%d1%82-%d0%bc%d0%bd%d0%b8%d1%81%d1%82%d1%8a%d1%80-%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%8f%d1%82%d0%b0/", "text": "Министърът на търговията в администрацията на Доналд Тръмп Уилбър Рос увери, че САЩ не искат търговска война и решението за въвеждане на вносни мита за стоманата и алуминия е обмислено и внимателно проучено, предава AFP. „Не се стремим към търговска война“, увери Рос пред телевизионния канал CNBC. Изявлението му бе направо само ден, след като водещият икономически съветник на държавния глава на САЩ Доналд Тръмп – Гари Коен, подаде оставка в знак на протест срещу тарифите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Американският мнистър на търговията: Не се стремим към търговска война"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8-%d1%81%d0%bb%d0%b5%d0%b4%d1%8f%d1%82-%d0%b8%d0%b7%d1%82%d0%be%d1%87%d0%b2%d0%b0%d0%bd%d0%b5%d1%82%d0%be-%d0%bd%d0%b0/", "text": "По разпореждане на министър-председателя Бойко Борисов министрите на земеделието, храните и горите и на околната среда и води пътуват към язовир „Тича“, за да следят организацията по контролираното изпускане на водоема. Това съобщиха от правителствената пресслужба. За да се избегнат наводнения на земеделски земи и обществено имущество, двете министерства, в координация с „Напоителни системи“ и „Басейнова дирекция“-Варна, Гражданска защита, Областната управа и кметовете, са създали необходимата организация за информиране на жителите на населените места в района. Очаква се контролираното изпускане през преливника на язовир „Тича“ да започне късния следобед със скорост 10-12 кубически метра в секунда. Експерти от „Напоителни системи“ вече са обходили поречието на река Камчия, като са извършили и почистване. Към момента в района няма опасност от наводнения, тъй като речните корита могат да поемат контролираното изпускане. Жителите на близките населени места вече са информирани за действията на регионалните институции и за всички предприети превантивни мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Двама министри следят източването на язовир „Тича“\t\t\t"}
{"url": "https://trud.bg/%d0%bf%d0%be%d1%80%d0%b5%d0%b4%d0%bd%d0%b8-%d0%b0%d1%80%d0%b5%d1%81%d1%82%d0%b8-%d0%bd%d0%b0-%d1%82%d1%83%d1%80%d1%81%d0%ba%d0%b8-%d0%be%d1%84%d0%b8%d1%86%d0%b5%d1%80%d0%b8-%d0%b7%d0%b0%d1%80%d0%b0/", "text": "Извършени са поредните арести на турски офицери, този път – директно в командванията на видовете въоръжени сили – сухопътни войски, ВМС и ВВС, предаде информационната агенция Догу хабер ажансъ (ДХА). Операцията с център Кахраманмараш е срещу членове на т.нар. „Терористична организация на гюленистите/Паралелна държавна структура (ФЕТО/ПДС) и е проведена едновременно в 17 различни турски провинции. Извършени са обиски и изземвания на 21 различни адреси. Задържани са общо 16 офицери: 9 – на действителна военна служба и 7 – уволнени или отстранени от длъжност. Операцията продължава и се очаква броят им да се увеличи. Сред арестуваните са един майор, двама капитани и 6 старши лейтенанти на действителна военна служба; двама отстранени от длъжност майори; петима уволнени и изхвърлени от армията старши лейтенанти, посочва още ДХА.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Поредни арести на турски офицери заради връзки с Гюлен"}
{"url": "https://trud.bg/%d0%b3%d0%b5%d1%80%d0%b1-%d1%88%d1%83%d0%bc%d0%b5%d0%bd-%d0%b4%d0%b0%d1%80%d0%b8-%d0%bf%d0%b5%d1%80%d0%b0%d0%bb%d0%bd%d1%8f-%d0%b7%d0%b0-%d0%b4%d0%b5%d1%82%d1%81%d0%ba%d0%b8-%d0%b4%d0%be%d0%bc/", "text": "Децата от комплекса за социални услуги “Детелина” в Шумен получиха подарък пералня от партия ГЕРБ-Шумен. Подаръкът дошъл навръх 1 март заедно с червено-бели дарове. В сряда те отправиха публични благодарности за жеста. “Искаме да изразим дълбоката си благодарност към ПП ГЕРБ – Шумен за благородния жест, който проявиха към децата настанени в КСУ „Детелина”. Заедно с красивите мартенички, които бяха раздадени, бяхме и приятно изненадани от допълнителен подарък за нуждите на децата. Благородните инициативи нямат политическа принадлежност, те са израз на човешката добрина”, пишат от комплекса. Това не е първи подарък за децата от ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " ГЕРБ-Шумен дари пералня за детски дом"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%b2%d1%8a%d0%bb%d0%b5%d0%b2-%d0%be%d1%82-%d0%ba%d0%b8%d0%bb%d1%8a%d1%80%d0%b8%d1%82%d0%b5-%d1%81%d1%8a%d0%b4%d0%b8-%d0%b6%d1%83%d1%80%d0%bd/", "text": "Осъденият на до живот за поръчкови убийства по мегаделото „Килърите“ Георги Вълев съди журналистка от регионалния всекидневник „Борба“ във Велико Търново за клевета. Бившият бизнесмен бе доведен в сряда в Районния съд в старата столица със засилена съдебна охрана и жандармерия. Той бе въведен в съдебната зала с вериги на краката и белезници. Затворникът се яви в залата след като е депозирал жалба до съда, че репортерката е уронила доброто му име. Вълев се засегнал от статия от 10 януари тази година, в която журналистката Нели Сукова написала, че една от версиите за разстрела на бизнесмена Петър Христов е, че убийството му можело да e поръчано от Георги Вълев от затвора. „Ден по –рано централни медии тиражираха същата версия на МВР, че неразкритият втори месец показен разстрел в София може да е поръчан от групата на „Килърите!“, коментира Сукова. Съдът отложи делото като допусна друг затворник като главен свидетел на Георги Вълев. Следващото заседание бе насрочено за началото на април. Свидетелят ще трябва да доказва как осъденият на до живот без право на замяна бивш търновски хотелиер и ресторантьор е засегнат и за това претендира за обезщетение от 15 000 лв. от Нели Сукова. Справка в интернет показа,че лицето Халил Адем Хасан е хладнокръвен убиец с 11 присъди – /две доживотни/, които в момента лежи в Ловешкия затвор. Халил Адем Хасан, който има и присъда за предумишлено убийство на надзирател, който докато мушкал с шило във врата крещял „Джихат“, ще дава показания за това как „доброто име“ на Вълев е накърнено зад решетките. Останалите искания на 60-годишния чирпанлия не бяха уважени от съда. Георги Вълев е написал саморъчна тъжба с куп обвинения срещу авторката като е цитирал невярно заглавие на публикацията, за която вероятно някой му е споделил зад решетките. Тъй като се смята за беден, а имотите са му запорирани от Комисията за отнемане на незаконно придобито имане, му бе назначен служебен защитник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Георги Вълев от „Килърите“ съди журналистка за уронване на доброто му име\t\t\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d1%80%d0%b5%d1%89%d1%83-%d1%81%d1%82%d0%b0%d1%80%d0%b8-%d0%bf%d0%be%d0%b7%d0%bd%d0%b0%d0%b9%d0%bd%d0%b8%d1%86%d0%b8-%d0%b2-%d0%b8%d0%bd%d0%b4%d0%b8%d1%8a/", "text": "Куп стари познайници може да се изправят срещу Григор Димитров в първия турнир от сериите „Мастърс“ за годината – в Индиън Уелс (САЩ). Българинът е №3 в схемата и почива в първия кръг, но във втория го очаква нелека задача срещу победителя от мача между Фернандо Вердаско (Испания) и Гуидо Пея (Аржентина). Григор води с 2-1 победи в преките сблъсъци с испанеца, докато с аржентинеца са си разменили по един успех. Първият възможен поставен съперник на Димитров е Андрей Рубльов (Русия), когото българинът победи на два пъти тази година. По нататък в схемата е възможен сблъсък със силния испанец Роберто Баутиста Агут, а на четвъртфиналите пътя на Димитров може да бъде препречен от 7-ия в света Кевин Андерсън. Двуметровият южноафриканец обаче е клиент на Григор – има само една победа в седемте им срещи. Жребият прати българина в половината на №1 в света Роджър Федерер (Швейцария), с когото е възможна среща на полуфиналите. Преди 3 седмици Маестрото разгроми 4-ия в света във финала на турнира в Ротердам (Холандия). В долната част на схемата пък са Марин Чилич (Хърватия), Александър Зверев (Германия) и завръщащите се на корта Новак Джокович (Сърбия) и Кей Нишикори (Япония).", "date": "2018.03.07", "title": " Григор срещу стари познайници в Индиън Уелс"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d1%82%d0%b0%d0%b2%d0%b0-%d1%87%d0%b0%d1%81%d1%82-%d0%be%d1%82-%d0%b8%d0%bd%d0%b8%d1%86%d0%b8%d0%b0%d1%82%d0%b8/", "text": "Велико Търново става част с културно-историческото си наследство от световната инициатива „Исторически град 3.0”. Партнирайки си с градове като Единбург, Амстердам, Флоренция, Дубровник, Вроцлав и Лвов, Старата столица се присъединява към листата с най-посещаваните градове в Европа с живо културно наследство. Началото на мащабната инициатива бе поставено с подписването на писмо за сътрудничество на международна конференция, провела се в полския град Краков. От името на Община Велико Търново документът бе подкрепен от ресорния заместник – кмет Ганчо Карабаджаков. По време на форума представители от различни градове обсъждаха още най-новите тенденции в маркетинга на туристическите градове, свързани с отношенията между туристи и местни жители. Фокус бе поставен и върху настъпващите промени в градовете с жива история при увеличаване на организираните посещения на туристи. Проектът, в който Велико Търново има намерение да се включи активно, предвижда още обмен на добри практики между градовете, подобряване на стандарта на жителите, разработване на съвместни кампании, свързани градския брандинг и т.нар. „смарт“ градове. Концепцията 3.0 за градовете с културно наследство е продиктувана от съвременните тенденции в маркетинга. Проектът е фокусиран и върху решаване на проблеми и дискутиране на потенциални конфликтни зони. Следващият мащабен форум по темите на сътрудничеството ще се проведе през 2020 година. До тогава градовете ще работят съвместно в партньорски проучвания в сферата на туризма и преминаването от културен към творчески туризъм. В рамките на гостуването си заместник-кметът на Велико Търново Ганчо Карабаджаков се срещна с ресорния си колега Андржей Кулиг. Двамата обсъдиха бъдещото сътрудничество между Велико Търново и Краков. Ганчо Карабаджаков отправи покана делегация от полския град да гостува за празника на Старата столица и за Международната борса „Културен туризъм”. Велико Търново и Краков си партнират от 1970. Полският град подкрепи Старата столица при подготовката му в кампанията „Европейска столица на културата”.", "date": "2018.03.07", "title": " Велико Търново става част от инициативата „Исторически град 3.0”"}
{"url": "https://trud.bg/48-%d0%b4%d0%b0%d0%bc%d0%b8-%d0%bc%d0%b5%d1%80%d1%8f%d1%82-%d1%81%d0%b8%d0%bb%d0%b8-%d0%b2-%d0%bf%d1%8a%d1%80%d0%b2%d0%b8%d1%8f-%d0%b7%d0%b0-%d1%81%d1%82%d1%80%d0%b0%d0%bd%d0%b0%d1%82%d0%b0-%d1%82/", "text": "48 дами от 19 отбора и 10 индивидуални участници мерят сили в първия за страната турнир по стрелба за жени, служители на МВР, военнослужещи от МО и службите за сигурност. Той се провежда в Академията на МВР, а негови организатори са Главната дирекция „Национална полиция“, Спортната асоциация на МВР, Академията на МВР и Министерството на отбраната. „Жените заемат достойно място в системата на сигурността. Те са изключително коректни, прецизни изпълнители и добри организатори“, каза на церемонията по откриването на турнира зам.-директорът на ГДНП старши комисар Благородна Макева. Тя поздрави в аванс участничките с утрешния празник и им пожела да са точни в мерника по време на турнира. Успех на участниците пожела и заместник-ректорът на АМВР комисар Валентин Чочев. „Стрелковата подготовка днес се променя, защото е динамична, но едно не се променя – тя дава защита – на тези, които се обучават, а чрез тях и на обществото“, каза на церемонията генерал-майор Нонка Матова, вдъхновител на турнира и един от най-точните стрелци в света. Успоредно с турнира, във фоайето на Академията на МВР бе организирана изложба на снимки и документален материал, представящи жените в системите на МВР и МО в исторически план. Награждаването на победителите е тази вечер в Централния военен клуб. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " 48 дами мерят сили в първия за страната турнир по стрелба за жени, служители в силовите структури"}
{"url": "https://trud.bg/%d0%b1%d0%b8%d0%b2%d1%88-%d0%bd%d0%b0%d1%86%d0%b8%d0%be%d0%bd%d0%b0%d0%bb-%d0%bf%d0%be-%d0%bf%d0%bb%d1%83%d0%b2%d0%b0%d0%bd%d0%b5-%d1%81%d0%bf%d0%b8%d0%bf%d0%b0%d0%bd-%d1%81-%d0%ba%d0%be%d0%ba%d0%b0/", "text": "Положителна допинг проба сложила край на кариерата на бившия плувен национал Михаил Александров. Американската антидопингова агенция обяви, че налага едногодишно наказание на плувеца заради намерени в кръвта му бензоилекгонин и метилекгонин. Веществата са забранени, тъй като са метаболити на кокаина. Пробата е взета на 4 юни по време на състезание в Санта Клара, а 3 седмици по-късно Александров обявява края на кариерата си. 32-годишният плувец участва за България на олимпийските игри в Атина през 2004-а и в Пекин 4 години по-късно. През 2009-а той прие американско гражданство и смени името си на Майк. Александров има две световни титли в малък басейн със съчетаната щафета на САЩ. В момента той работи като треньор в Лос Анджелис.", "date": "2018.03.07", "title": " Бивш национал по плуване спипан с кокаин"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%89%d0%b5-%d0%bf%d0%be%d0%ba%d0%be%d1%80%d1%8f%d0%b2%d0%b0-%d0%b0%d0%bc%d0%b5%d1%80%d0%b8%d0%ba%d0%b0/", "text": "Кубрат Пулев ще покорява Америка през пролетта. „Един мач в Чикаго като начало ще бъде много добре“, обяви най-добрият ни профибоксьор, който се върна от Щатите.  Българинът планира боят да е на 26 май или на 2 юни. Това са и вероятните дати, на една от които ливанецът Мануел Чар ще брани титлата си на Световната боксова асоциация (WBA) срещу Фрес Окендо (Пуерто Рико). А победителят от сблъсъка може да стане евентуален следващ съперник на Кобрата. „Щатите са голям пазар, няма да е лесно – продължи Кобрата. – Но се надявам да се впишем и да правим победи там.“  Но потвърди, че има договорни отношения до края на 2018-а с германския „Зауерланд“, който изпитва финансови затруднения. Пулев бе зад Океана, придружавайки брат си Тервел за осмия му бой при професионалистите. Бронзовият олимпийски медалист от Лондон 2012 спечели срещу Скот Фютрел с нокаут в първия рунд. „Нямам никакви притеснения срещу кого ще боксирам“, обяви Тервел.  В събота той ще излезе в Берлин срещу бившия световен шампион в полутежка категория Валерий Брудов (Русия). После Пулев-младши иска да се бие с непобедимия досега германец от турски произход Хюсеин Цинкара. Българинът настоява сблъсъкът да е на неутрална земя – във Виена, а съперникът му – в Германия.", "date": "2018.03.07", "title": " Кобрата ще покорява Америка"}
{"url": "https://trud.bg/%d1%80%d1%83%d1%81%d0%bd%d0%b0%d1%86%d0%b8-%d1%81-%d0%bf%d1%8a%d1%80%d0%b2%d0%b8%d1%82%d0%b5-%d1%81%d0%b8-%d0%b1%d0%be%d1%80%d1%86%d0%b8-%d0%b7%d0%b0-%d0%b4%d0%b0%d0%bd-%d0%ba%d0%be%d0%bb/", "text": "Руснаците заявиха първите си борци и в трите стила за турнира „Дан Колов – Никола Петров“ в „Арена Асикс“ (22-25 март). В последните няколко години „сборная“ участва предимно с клубен отбор от Якутия, но сега заложи на националите. Надпреварата е и генерална репетиция преди европейското в Каспийск (Русия) от 30 април до 6 май. До момента са заявени над 500 състезатели от 30 държави. С най-добрите си борци идват още Турция, Япония, Азербайджан, САЩ.. Схватките ще бъдат на 4 тепиха. А у нас вече пристигнаха и първите чужденци на лагер. Класиците тренират в Тетевен, а свободняците на комплекс „Диана“ в столицата и утре от 10 ч ще имат спаринги. Жените са в Благоевград.", "date": "2018.03.07", "title": " Руснаци с първите си борци за „Дан Колов – Никола Петров“"}
{"url": "https://trud.bg/%d0%bd%d0%b5%d1%88%d0%ba%d0%b0-%d1%80%d0%be%d0%b1%d0%b5%d0%b2%d0%b0-%d0%b2%d0%be%d0%b4%d0%b8-%d0%b3%d0%b5%d1%80%d0%bc%d0%b0%d0%bd%d0%ba%d0%b8%d1%82%d0%b5-%d0%b2-%d1%81%d0%be%d1%84%d0%b8%d1%8f/", "text": "Нешка Робева все пак заяви ансамбъла на Германия за световната купа в „Арена Армеец“ (30 март – 1 април). Миналия месец треньорката на „Левски“ обяви, че немкините не са конкурентни и няма да участват. За надпреварата идват 19 отбора, сред тях Русия, Украйна, Беларус, Япония.  “  В индивидуалното пристигат 57 състезателки от 34 държави. България ще бъде представена от Катрин Тасева и Боряна Калейн. А Невяна Владинова е с травма и пропусна турнира, за да е готова за световното в София през септември. Сборная ще участва с най-добрите си състезателки – сестрите Дина и Арина Аверини.", "date": "2018.03.07", "title": " Нешка Робева води германките в София"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d1%89%d0%b5-%d1%81%d0%b5-%d0%b8%d0%b7%d0%b2%d1%8a%d1%80%d1%88%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bf/", "text": "Ще се извърши проверка по сигнала на БСП за приватизацията на ЧЕЗ – вече тече за средствата на купувача на дружеството. Това каза главният прокурор Сотир Цацаров пред журналисти във връзка със  . „Сигналът е постъпил вчера. Той се състои от две части. Първата представлява едно изречение, в което се настоява прокуратурата да провери произхода на средства на купувача на ЧЕЗ. Втората е малко по-обемна. В нея се настоява прокуратурата да провери всички сделки, които са довели до приватизацията на ЧЕЗ. По отношение на първата част или първото изречение, с което се претендира да бъдат проверени всички средства, с които купувачът на ЧЕЗ разполага, бих казал следното: такава проверка в момента се върши. Тя се върши по разпореждане на министър-председателя и от ДАНС и от органите на НАП. Следователно механизмът е, ако те открият каквито и да е нарушения, включително и данни за престъпления, естествено е, че ние ще бъдем сигнализирани. Да бъде извършвана проверка от наша страна и по отношение на сделката, мисля, че такъв дебат бе воден“, коментира Цацаров. По думите му, ако сега това искане бъде изпълнено това означава прокуратурата да разпореди същата проверка на същите органи. Главният прокурор призова да се прави разграничение между товаренето на прокуратурата с това, което е нейна работа и елементите от политическия спектър. „Ще ми се да вярвам, че в качеството си на колега, включително бивш следовател, г-жа Нинова не би подписала такова искане. Отнасям го към всички елементи на политическата дискусия, които се използват в тези дни, включително и в днешния ден“, поясни Цацаров. По думите му в изречението от два реда в сигнала на БСП не се твърди каквото и да е престъпление, а се иска проверка на произхода на средствата за закупуване на ЧЕЗ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Сотир Цацаров: Ще се извърши проверка по сигнала на БСП за приватизацията на ЧЕЗ"}
{"url": "https://trud.bg/%d0%bc%d1%80%d1%80%d0%b1-%d1%81%d1%82%d0%be%d0%bf%d0%b0%d0%bd%d0%b8%d1%81%d0%b2%d0%b0%d0%bd%d0%b8%d1%82%d0%b5-%d0%be%d1%82-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%8f%d0%b7%d0%be/", "text": "Всички стени на язовири за питейно-битово водоснабдяване, стопанисвани от ВиК операторите с държавно участие в капитала, са в нормално експлоатационно състояние. Речните легла до 500 метра след тях са почистени, с което е осигурена необходимата проводимост в тези участъци. Няма нарушения в подаваните водни количества за населените места, съобщават от МРРБ. Операторите с принципал Министерството на регионалното развитие и благоустройството отговарят за следните язовирни стени и прилежащите им съоръжения за питейно-битово водоснабдяване: Язовир „Студена”, стопанисван от „ВиК” ООД, гр. Перник;  Язовир „Среченска бара”, стопанисван от „ВиК” ООД, гр. Монтана;  Язовир „Христо Смирненски”, стопанисван от „ВиК” ООД, гр. Габрово;  Язовир „Боровица”, стопанисван от „ВиК” ООД, гр. Кърджали;  Язовир „Камчия ”, стопанисван от „ВиК” ЕАД, гр. Бургас;  Язовир „Ясна поляна”, стопанисван от „ВиК ” ЕАД, гр. Бургас;  Язовир „Ново Паничарево”, стопанисван от „ВиК ” ЕАД, гр. Бургас;  Язовир „Йовковци“, стопанисван от „ВиК Йовковци” ООД, гр. Велико Търново;  Язовир „Асеновец“, стопанисван от „ВиК – Сливен” ООД, гр. Сливен. Контролирано се освобождават обеми в съответствие с определените от Министерството на околната среда и водите водни количества от язовирите „Среченска бара“, „Ясна поляна“, „Ново Паничарево“ „Камчия“, „Йовковци“ и „Боровица“. Свободни обеми имат язовирите „Студена“, „Христо Смирненски“ и „Асеновец“. Няма опасност за населението по поречието на реките, идващи от тези съоръжения. Припомняме, че министърът на регионалното развитие и благоустройството Николай Нанков даде указания на ръководствата на ВиК дружествата, чиито принципал е МРРБ, за предприемането на незабавни превантивни действия за осигуряване на нормалното предоставяне на ВиК услуги на населението и за предотвратяване на потенциалния риск. В указанията изрично се изисква от ВиК дружествата, стопанисващи язовири за питейно-битово водоснабдяване, стриктно да изпълняват програмата за технически контрол, проекта за експлоатация и поддържане на язовирните стени и прилежащите им съоръжения, съгласно действащата нормативна уредба, както и да осигуряват контролирано поддържане на водното ниво, съгласно месечния график, даден от Министерството на околната среда и водите. Особено внимание е обърнато на това, че при аварийни условия при преминаване на високи вълни и изпускане на води от съоръженията на язовира, се изисква да уведомяват съответната общинска администрация, Басейнова дирекция и органите на Министерството на вътрешните работи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " МРРБ: Стопанисваните от държавата язовири са в нормално експлоатационно състояние"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d1%81%d0%ba%d0%be%d1%87%d0%b8-%d0%b2-%d0%b4%d1%83%d0%bd%d0%b0%d0%b2-%d0%be%d1%82-%d0%bc%d0%be%d1%81%d1%82-%d0%b2-%d1%81%d1%8a%d1%80%d0%b1%d0%b8%d1%8f/", "text": "Българка направи успешен опит за самоубийство, в който искаше да въвлече и собствената си майка. Трагедията се разигра в Сърбия на мост на река Дунав край населеното място Бешка, съобщава  Двете жени са пътували с автомобил „Тойота“ за Германия. По предварителна информация 38-годишната Вера М.И. прави опит да пробие мантинелата на мост, след като не успява спира и заявява, че иска да се хвърли. Тя иска майка й да я последва. Последните й думи са: “Трябва да го направя”. Майката Маргарет Сандау не успява да я разубеди и младата жена скача. Майката е в шок, така тя е заварена от полицията. Случаят се разследва. Все още няма яснота какви са причините за разигралата се вчера трагедия. Мостът Бешка е най-дългият и голям мост на река Дунав, неговата дължина е 2205 метра. Той е построен през 1975 г. По време на войната в Косово през 1999 г. е разрушен и възстановен отново през 2011 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Българка скочи в Дунав от мост в Сърбия\t\t\t"}
{"url": "https://trud.bg/%d1%80%d1%83%d1%81%d0%ba%d0%b8-%d0%b4%d0%b5%d0%bf%d1%83%d1%82%d0%b0%d1%82-%d0%be%d0%b1%d0%b2%d0%b8%d0%bd%d0%b5%d0%bd-%d0%b2-%d1%81%d0%b5%d0%ba%d1%81-%d1%82%d0%be%d1%80%d0%bc%d0%be%d0%b7-%d0%be%d1%82/", "text": "Репортерката от руската секция на Би Би Си Фарида Рустамова обвини депутата от Думата Леонид Слуцкий в сексуален тормоз, предаде Би Би Си. Инцидентът станал преди година, когато журналистката отишла в кабинета на Слуцкий да му поиска коментар за визитата на крайнодясната френска лидерка Марин льо Пен в Москва. Рустамова твърди, че има запис от случилото се. А депутатът, който е от либералдемократите, отрича обвиненията й и заплаши да я съди. Рустамова разказва, че докато двамата разговаряли на 24 март 2017 г., Слуцкий неочаквано сменил темата и й предложил да започне работа за него. Когато тя му отказала, той се оплакал: “Не искате да ме целунете, наранявате чувствата ми”. Тя му казала, че има приятел, за когото се надява да се омъжи, на което депутатът отвърнал: “Чудесно, ще бъдеш негова съпруга и моя любовница”. След което се приближил към нея и я опипал.", "date": "2018.03.07", "title": " Руски депутат обвинен в  секс тормоз от репортерка на Би Би Си"}
{"url": "https://trud.bg/%d0%b5%d0%bd%d0%bf-%d1%81%d1%82%d0%b0%d1%80%d1%82%d0%b8%d1%80%d0%b0-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b8%d1%82/", "text": "На 9 март 2018 г. Европейската народна партия заедно с ПП ГЕРБ ще поставят началото на инициативите на местно равнище за европейските избори през 2019 г. под мотото „Европа започва във Вашето село/град/регион“. Като инициатива на местните и регионалните лидери от ЕНП за връщане на доверието и увеличаване на ангажираността спрямо ЕС, тя цели да гарантира възможността на хората, живеещи в европейските градове и региони, да изразят своето мнение за Европа преди изборите за Европейски парламент през 2019 г. Откриването на инициативата ще се състои на 9.03.2018 г. от 9:00 часа в София Тех Парк. Домакини на форума са министър-председателят на България и председател на ГЕРБ Бойко Борисов, председателят на ЕНП Жозеф Дол и председателят на групата на ЕНП в Европейския комитет на регионите Михаел Шнайдер. Сред основните говорители на конференцията са:  Цветан Цветанов, председател на ПГ на ГЕРБ, заместник-председател на ГЕРБ;  Йорданка Фандъкова, кмет на София;  Андрианоус Джаноу, председател на младежката организация на ЕНП;  Дорис Пак, председател на ЕНП – жени, президент на института „Робърт Шуман“;  Вирджилио Фалко, председател на Европейски демократични студенти;  Людовик Орбан, председател на Национално-либералната партия, Румъния;  Доминик Шрот, Австрийска народна партия;  Рафал Чарковски, Гражданска платформа, Полша, заместник-председател на ЕНП. Модератор на форума ще бъде Дара Мърфи, заместник-председател на ЕНП и директор на кампанията във връзка с европейските избори през 2019 г. Очаква се да присъстват над 400 местни кметове и регионални политици, членове на ЕНП от Европейския парламент и Европейския комитет на регионите, както и видни гости от цяла Европа, които да подкрепят инициативата. Инициативата предвижда поредица от диалози на ЕНП на местно равнище във всички държави — членки на ЕС. Отзивите от тези прояви ще бъдат споделени с членовете на ЕНП в двете политически асамблеи на ЕС: Европейския парламент и Европейския комитет на регионите, както и с водещия кандидат на ЕНП за председател на Европейската комисия, с цел да се даде принос за следващия мандат на европейските институции. Първият диалог на местно равнище на ЕНП ще се състои на 9 март. По време на дебата на тема „Европа започва от София – Младежката перспектива и бъдещето на Европа“, гражданите, живеещи и работещи в София, ще имат възможността да споделят своите виждания за Европа. Диалогът ще се проведе от 15:00 до 17:00 часа. Сутринта на 9 март, ще се състои отделен дебат на ЕНП на високо равнище на тема „Регионите и градовете, инвестиращи в образованието с цел укрепване на европейските ценности“, на който ще присъства Мария Габриел, Европейски комисар, отговарящ за цифровата икономика и цифровото общество. Дебатът ще се проведе от 9:20 до 10:20 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " ЕНП стартира от България инициативите на местно равнище за европейските избори през 2019 г."}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b3%d0%be%d1%82%d0%be%d0%b2-%d1%81%d1%8a%d0%bc-%d1%81-%d0%bd%d0%b5%d0%be%d0%b1/", "text": "В качеството ми на заместник министър-председател по обществен ред и сигурност съм готов с промени в Наказателния кодекс, които според мен и екипа ми са необходими, за да се гарантира личната неприкосновеност и живота, здравето и собствеността на българските граждани. Това написа във Фейсбук вицепремиерът Красимир Каракачанов. Той публикува и предлагания проект за промени в НК. Институтът на неизбежна отбрана трябва да се разшири, както и да се направят промени, които да се борят за намаляването на битовите кражби. Виждам, че моментът е назрял и обществото е готово и само търси и иска ремонт в Наказателния кодекс на Република България, заявява още Красимир Каракачанов. Вицепремиерът по обществения ред и сигурността е изпратил проекта за Закон за изменение и допълнение на Наказателния кодекс до Министерство на вътрешните работи и Министерство на правосъдието за съгласуване, като с това поставя началото на процедурата по въпросните промени. Проект! ЗАКОН ЗА ИЗМЕНЕНИЕ И ДОПЪЛНЕНИЕ НА НАКАЗАТЕЛНИЯ КОДЕКС (обн., ДВ, бр. 26 от 1968 г.; попр., бр. 29 от 1968 г.; изм., бр. 92 от 1969 г., бр. 26 и 27 от 1973 г., бр. 89 от 1974 г., бр. 95 от 1975 г., бр. 3 от 1977 г., бр. 54 от 1978 г., бр. 89 от 1979 г., бр. 28 от 1982 г.; попр., бр. 31 от 1982 г.; изм., бр. 44 от 1984 г., бр. 41 и 79 от 1985 г.; попр., бр. 80 от 1985 г.; изм., бр. 89 от 1986 г.; попр., бр. 90 от 1986 г.; изм., бр. 37, 91 и 99 от 1989 г., бр. 10, 31 и 81 от 1990 г., бр. 1 и 86 от 1991 г.; попр., бр. 90 от 1991 г.; изм., бр. 105 от 1991 г., бр. 54 от 1992 г., бр. 10 от 1993 г., бр. 50 от 1995 г.; Решение № 19 на Конституционния съд от 1995 г. – бр. 97 от 1995 г.; изм., бр. 102 от 1995 г., бр. 107 от 1996 г., бр. 62 и 85 от 1997 г.; Решение № 19 на Конституционния съд от 1997 г. – бр. 120 от 1997 г.; изм., бр. 83, 85, 132, 133 и 153 от 1998 г., бр. 7, 51 и 81 от 1999 г., бр. 21 и 51 от 2000 г.; Решение № 14 на Конституционния съд от 2000 г. – бр. 98 от 2000 г.; изм., бр. 41 и 101 от 2001 г., бр. 45 и 92 от 2002 г., бр. 26 и 103 от 2004 г., бр. 24, 43, 76, 86 и 88 от 2005 г., бр. 59, 75 и 102 от 2006 г., бр. 38, 57, 64, 85, 89 и 94 от 2007 г., бр. 19, 67 и 102 от 2008 г., бр. 12, 23, 27, 32, 47, 80, 93 и 102 от 2009 г., бр. 26 и 32 от 2010 г., бр. 33 и 60 от 2011 г., бр. 19, 20 и 60 от 2012 г., бр. 17, 61 и 84 от 2013 г., бр. 19, 53 и 107 от 2014 г., бр. 14, 24, 41, 74, 79 и 102 от 2015 г., бр. 32 и 47 от 2016 г.; Решение № 12 на Конституционния съд от 2016 г. – бр. 83 от 2016 г.; изм., бр. 95 от 2016 г. и бр. 13, 54, 85 и 101 от 2017 г.) § 1. Чл. 12, ал. 3 се изменя така: „(3) Няма превишаване пределите на неизбежната отбрана, когато нападението е извършено чрез противозаконно влизане в жилище, както и когато нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем.“ § 2. В чл. 218б се правят следните изменения: 1. В ал. 1 думите „две минимални работни заплати“ се заменят с „една минимална работна заплата“, а думите „сто до триста“ се заменят с „петстотин до хиляда“. 2. В ал. 2, т. 1 думите „общата стойност на предмета на които е над сто и петдесет лева“ се заличават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Красимир Каракачанов: Готов съм с необходимите промени в НК за неизбежната отбрана"}
{"url": "https://trud.bg/%d0%b1%d0%b5%d0%b1%d0%b5-%d1%83%d0%b4%d1%83%d1%88%d0%b5%d0%bd%d0%be-%d0%b8-%d1%81%d0%ba%d1%80%d0%b8%d1%82%d0%be-%d0%b2%d1%8a%d0%b2-%d1%84%d1%80%d0%b8%d0%b7%d0%b5%d1%80/", "text": "Момиче на 16 години удуши с ръце новороденото си бебе, а после трупчето било скрито в неработещ фризер. Кошмарният случай се разиграл в казанлъшкото село Средногорово. Престъплението започнало да се разплита на 5 март. Тогава в полицията в Казанлък бил получен сигнал от лекари в местната болница за приета жена след раждане, която не давала обяснение къде е новороденото. При прегледа се разбрало, че 16-годишната Петя Л. родила момченце на 1 март в къща в селото. На раждането присъствал и 23-годишният мъж, с когото момичето живеело на семейни начела. Според прокуратурата доказателствата сочели, че родилката умъртвила детето си, като го удушила с ръце. После мъжът й сложил мъртвото бебе в найлонова торба и го изнесъл на терасата. После го занесъл в постройка в землището на селото, където го оставил във фризера на неработещ хладилник. По-късно криминалисти открили трупчето и плацентата. Според съдебно-медицинска експертиза момченцето е било живо около 10 минути. Вчера прокуратурата повдигна обвинение на Петя. Тъй като тя е непълнолетна, наказанието което я грози е до две години затвор. В момента тя е настанена за лечение в казанлъшката болница Невръстната родилка, баща й и приятелят й живеели в изоставени постройки в края на селото. Тримата дошли преди година в селото, казаха местни жители. Мъжете работели като строители по вили в селото и околностите. Петя пък посещавала вечерно училище в Казанлък. Според хора от селото тя била пълничка и затова не се забелязвало, че е бременна. В Средногорово се носи мълва, че по всяка вероятност Петя е умъртвила бебето, тъй като не се знаело кой е бащата – имала сексуални контакти с родителя си и с приятеля си.", "date": "2018.03.07", "title": " Бебе удушено и скрито във фризер\t\t\t"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%b0%d0%bd%d1%83%d0%bb%d0%b8%d1%80%d0%b0%d0%bd%d0%b8-%d0%bf%d0%be%d0%bb%d0%b5%d1%82%d0%b8-%d0%b2-%d0%bd%d1%8e-%d0%b9%d0%be%d1%80%d0%ba-%d0%b7%d0%b0%d1%80/", "text": "Стотици полети бяха анулирани тази сутрин на летищата в Ню Йорк заради очакваните обилни снеговалежи, предаде Франс прес. Към 9 ч. местно време (14 ч. по Гринуич) бяха анулирани около 470 полета на летище “Кенеди”, 550 полета на летище “Нюарк” и 485 полета на летище “Ла Гуардия”. Всяко от трите летища разполага със запаси от одеала, походни легла, памперси и бебешко мляко за пътниците, които ще бъдат засегнати от анулирането на полетите. Метеоролози прогнозират, че снежната покривка в Ню Йорк ще достигне днес между 15 и 25 сантиметра. В провинцията на места тя ще достигне до 50 сантиметра. Последната зимна буря, преминала през североизточните части на САЩ миналия петък отне живота на най-малко петима души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Стотици анулирани полети в Ню Йорк заради очаквани обилни снеговалежи"}
{"url": "https://trud.bg/%d1%81-%d1%86%d0%b2%d0%b5%d1%82%d0%b5-%d0%b2-%d1%80%d1%8a%d0%ba%d0%b0-%d1%81%d1%80%d0%b5%d1%89%d1%83-%d0%b4%d0%be%d0%bc%d0%b0%d1%88%d0%bd%d0%be%d1%82%d0%be-%d0%bd%d0%b0%d1%81%d0%b8%d0%bb%d0%b8%d0%b5/", "text": "“С цвете в ръка срещу домашното насилие” адресира проблемите на две от най-уязвимите социални групи – жени и деца, пострадали от домашно насилие. Усилията в посока подобряването на средата на живот на жертвите на домашно насилие в кризисните центрове подпомага тяхното по-бързо възстановавяне и реинтеграция в обществото. Проектът има дългосрочен ефект, тъй като подпомага Фондация “Асоциация Анимус” в предоставянето на терапевтични услуги в адекватна среда. Информационната кампания към проекта адресира и първоизточника на социалния проблем чрез огласяването на факти за домашното насилие и възможности за действие при сблъскването с такъв случай. Проектът дава възможност за подпомагането на тези уязвими групи във всяка една локална общност. Обвързването му с Международния ден на жената акцентира върху каузата за равнопоставеност между половете и подсилва ефективността му тъй като използва традицията на празника – подаряването на цветя на жени и майки, за целите на информационната кампания и набирането на средства. По официални статистически данни, 45% от всички жени в ЕС са били жертва на физически или психически тормоз. По данни на женски и правозащитни организации у нас, всяка четвърта българка е жертва на домашно насилие. По време на директна среща с представители на Фондация “Асоциация Анимус” се запознахме с текущите проблеми на жените и децата, пострадали от домашно насилие в България и нуждите на центъра в гр. София. Материалната база на центъра е в лошо състояние и има постоянна нужда от поддръжка и подновяване. Средствата, отпуснати от държавата не достигат дори за покриването на битови нужди от първа необходимост. Целите, които си поставихме са: Дългосрочни цели:  Повишаване на информираността в обществото за проблемите, свързани с домашно насилие;  Популяризиране дейността на Фондация „Асоциация Анимус“ и подобни на нея организации;  Популяризиране дейността на „Ротари Интернешънъл“. Краткосрочни цели:  Набиране на средства за подпомагане на кризисния център на Фондация „ Асоциация Анимус“, по-конкретно поставяне на външна врата, домофон и камери за наблюдение. В следствие на предишните четири издания на проекта, Ротаракт клуб „София-Център“ е дарил на центъра: диван. хладилник, маса, печка и др. на стойност над 3000 лв. Инициативата продължава:  Утре, 8 март, Ви очакваме на ул. Граф Игнатиев 7 (до площад Гарибалди) и на ул. Граф Игнатиев 45 (до Събуей). Организатори:  Ротаракт клуб София-Тангра  Ротаракт клуб София-Център", "date": "2018.03.07", "title": " С цвете в ръка срещу домашното насилие"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%bd%d0%ba-%d0%b7%d0%b0-%d0%bd%d0%b5%d0%b8%d0%b7%d0%b1%d0%b5/", "text": "Промените в Наказателния кодекс за неизбежната отбрана трябва да бъдат правени с мисъл напред, а не за всеки случай на парче. Това каза главният прокурор Сотир Цацаров пред журналисти за случая с   и идеята за промяна на Наказателния кодекс „Добре е да се помисли трябва ли да се променя чл. 12 за неизбежната отбрана. Наказателният кодекс показва немалко дефицити или би предизвикал огромни затруднения в една следваща норма – чл. 12а – задържането на престъпник. Това, което се нарича граждански акт. Много ми се иска да вярвам, че искането за промени в Наказателния кодекс ще бъдат извършени след внимателно обмисляне на положенията в наказателното право, на решенията на Конституционния съд в областта на неизбежната отбрана. Спомняме си преди години част от така приети много бързо норми бяха обявени за противоконституционни. Иска ми се да вярвам, че тези призиви за промени в Наказателния кодекс са породени от истинска загриженост за приложението на закона, а не са плод на поредната конюнктура или поредното гонене на случая или са предизвикани от елементи на популизъм”, каза Цацаров и отчете, че напоследък по темата са се изказали много хора. “Изказаха се колеги юристи. Изказаха се много политици, които общо взето без да имат каквато и да е информация за събитията, при цялото ми уважение към тях, спекулираха със справедливия гняв на много хора. Това дали трябва да се променя чл. 12, оставям на вниманието на хората в тази сграда”, посочи главният прокурор и визира сградата на Народното събрание. По думите му работата на прокуратурата и съда, е да прилага закони. Главният прокурор заяви, че му е било странно съчетаването на искания за промени в чл. 12, комбинирани с предишни искания за тотално либерализиране на носене на огнестрелно оръжие и с призива на една политическа партия, елемент от управляващата коалиция, според която свободният човек, е въоръженият. Главният прокурор не назова политическата сила, за която говори и благодари на прокуратурата в Пловдив за работата по случая с лекаря, обвинен в убийството на крадец. По думите му гневът на хората е използван от някои политици съвсем тенденциозно. Цацаров обърна внимание, че е имало искане за срещи с наблюдаващ прокурор, водени от народен представител от управляващата коалиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Сотир Цацаров: Промените в НК за неизбежната отбрана трябва да бъдат правени с мисъл напред"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8%d1%8f%d1%82-%d0%b4%d0%b5%d1%84%d0%b8%d1%86%d0%b8%d1%82-%d0%bd%d0%b0-%d1%81%d0%b0%d1%89-%d1%83%d0%b4%d0%b0%d1%80%d0%b8-%d1%80%d0%b5%d0%ba%d0%be/", "text": "Търговският дефицит на САЩ достигна най-високата си точка от последните девет години на фона на намаляващия износ на нефт и свиване на продажбите на въздушна техника в международен план, показват правителствени данни, цитирани от AFP. По-рано Гари Коен, търговският съветник на президент Доналд Тръмп подаде оставка, а държавният глава обяви, че смята да въведе вносни тарифи върху алуминия и стоманата в САЩ, което срещна острата реакция на ЕС.   върху стоки като фъстъченото масло и бърбъна. Американският износ е намалял с 1,3% до 200,9 милиарда долара, което освен това е и най-високото намаление в последните 16 месеца. По този начин, показват официалните данни, през януари 2017 г. търговският дефицит е 16,2%. Вносът остава непроменен, представляващ сума, равна на почти 258 милиарда долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Търговският дефицит на САЩ удари рекордно ниво"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%80%d1%83%d1%81%d0%b8%d1%8f-%d0%be%d0%b1%d0%b2%d0%b8%d0%bd%d0%b8-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81/", "text": "Руският посланик в САЩ Анатолий Антонов обвини американския конгрес в русофобия в рамките на свое интервю, съобщава РИА Новости. Пред изданието „Политико“, дипломатът е заявил, че „Конгресът, завладян от русофобия, бива воден от емоции, а не от ясна мисъл“. Посланикът разкри, че е получил изключително топло и конструктивно посрещане, след като е бил назначен, но по неговите думи, „конструктивното отношение на моите американски колеги не успя да премине от думи в действия“. Антонов встъпи в длъжност през август 2017 г., наследявайки бившия посланик Сергей Кисляк, който бе определян от някои медии като „проводник на руско влияние“, припомня агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Посланикът на Русия обвини американския парламент в русофобия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%87%d0%b5%d1%82%d0%b2-10/", "text": "Трябва да има женски род за професиите в българския език, призова посланикът на Хърватия Лйерка Алайбег. Това стана в столичния хотел „Балкан” на организирана от Британското посолство по повод 8 март кръгла маса на високо ниво, посветена на равенството между половете. „В българския език не се използва възможността за разграничаване на жените от мъжете политици, съдии, посланици, дипломати и т.н. Не можем да кажем „г-жо съдийка”, а казваме „г-жо съдия”. Всичко е в мъжки род. Розетата на Плиска, сградата на БАН и на народния театър “Иван Вазов”, както и паметникът на връх Шипка ще влязат в новите документи за самоличност, като част от изображенията ще бъдат видими само на специална светлина. Това съобщиха пред “Труд” неофициално от МВР, след като правителството одобри вчера новите идейни проекти за лични документи – поколение 2019. Както е известно от от 1 януари 2019 г. влизат в сила новите правила за българските лични карти и паспорти. Опит да замесят прокуратурата в поредната си очерняща кампания срещу Банско правят организациите от коалиция “За да остане природа в България”, която е едно с партия “Зелените”. След като протестите им се провалиха, сега те се възползват от факта, че държавното обвинение е длъжно да проверява всеки постъпил сигнал. От Върховната касационна прокуратура обявиха, че започват проверка за евентуални нарушения на концесионера на ски зона “Банско” Юлен АД по сигнал на ПП “Зелените”. Какъв е този странен опит за отбелязване на 100-годишнината от Брест-Литовския договор? – коментар на проф. Нина Дюлгерова       От принизяването на ролята на Русия България не получава никакви политически или морални дивиденти – анализ на д-р Борислав Цеков       Турция е предплатила 600 000 самолетни седалки, на пазара отново излизат Египет и Тунис – интервю с Павлин Косев, председател на Варненската асоциация на ресторантьорите и хотелиерите     Искам пак да забременея, но се страхувам – интервю с Енджи Касабие          ", "date": "2018.03.07", "title": " Вижте акцентите от броя на “Труд” в четвъртък, 8 март 2018"}
{"url": "https://trud.bg/%d0%bf%d0%b0%d0%ba-%d0%bd%d0%b8-%d1%81%d0%bc%d0%b5%d0%bd%d1%8f%d1%82-%d0%bb%d0%b8%d1%87%d0%bd%d0%b8-%d0%ba%d0%b0%d1%80%d1%82%d0%b8-%d0%b8-%d0%bf%d0%b0%d1%81%d0%bf%d0%be%d1%80%d1%82%d0%b8/", "text": "Розетата на Плиска, сградата на БАН и на народния театър “Иван Вазов”, както и паметникът на връх Шипка  ще влязат в новите документи за самоличност, като част от изображенията ще бъдат видими само на специална светлина. Това съобщиха пред “Труд” неофициално от МВР, след като правителството одобри вчера новите идейни проекти за лични документи – поколение 2019. Както е известно от от 1 януари 2019 г. влизат в сила новите правила за българските лични карти и паспорти. А те засягат материалите за изработката и защитата им, както и промяната на част от реквизитите им. Проектите са одобрени от работна група от експерти а нововъведенията ще ни постави в топ 5 по сигурност на документите в целия Европейски съюз. Новите лични карти ще съдържат биометрични данни, а по желание и електронен идентификатор. От правителството съобщиха, че документите ще съдържат безконтактен чип и антена, отговарящи на изискванията на ICAO Doc 9303 за запис на биометрични и персонални данни на притежателя на документа Предвижда се паспортите да бъдат със срок на валидност 5 и 10 години. Като вторият вариант е предвиден за наши сънародници, които живеят в жужбина от години. В проектите се обсъжда и вариант прочутата картина на Владимир Димитров – Майстора “Мома с ябълки” както и българската шевица да бъдат в страниниците на българските паспорти. Обществената поръчка за фирми – изпълнители на новите документи за самоличност ще бъде обявена до края на месеца. А до края на тази година да са ясни и компаниите, спечелилите търга за различните позиции. Новост ще е и изграждането на национален център за издаване на лични документи. Така МВР ще остане само на “входа” и на “изхода”, като по места ще се подават заявления и ще се получават готовите паспорти и лични карти. Новите документи ще се въведат поетапно и хората няма да бъдат задължени да сменят валидните си. Първият пик за подаване на заявления за нови лични карти и паспорти се очаква през 2020 година, когато на много българи сроковете на документите изтичат. В новите правила за издаването на българските документи за самоличност ще бъда заложено и издаване на временни лични карти на хора, които са със забрана за напускане на страната. Така нарушенията и нерегламентираното преминаване през граничните пунктове ще бъде сведено до минимум, смятат експертите от МВР. Част от случаите за налагане на административната забрана включват лица, по отношение на които е повдигнато обвинение за умишлено престъпление от общ характер, за което се предвижда лишаване от свобода до пет години, и на осъдени за такива престъпления, до изтърпяване на наложеното им наказание, както и на големи длъжници. Временни документи ще бъдат издавани и на мигранти. Специални карти ще служат за легитимирането на военнослужещи на НАТО.", "date": "2018.03.07", "title": " Пак ни сменят лични карти и паспорти\t\t\t"}
{"url": "https://trud.bg/%d1%82%d1%83%d1%80%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b5%d1%80%d0%b4%d0%be%d0%b3%d0%b0%d0%bd-%d0%bd%d0%b0%d1%81%d0%b8%d0%bb%d0%b8%d0%b5%d1%82/", "text": "Насилието срещу жени и деца е “престъпление срещу човечеството”, заяви турският президент Реджеп Тайип Ердоган в изказване по повод Международния ден на жената – 8 март, съобщава в.”Хюриет дейли нюз”. “Новини за убийства на жени и насилие срещу жени сериозно ме тревожат. Аз вярвам, че човек, който мисли, че една жена заслужава подобно отношение само заради нейния пол, не принадлежи към човешкия род”, заяви Ердоган на проява в Анкара, организирана от синдиката Хак-Иш по случай Международния ден на жената. “Всички подобни действия са престъпления срещу човечеството”, добави президентът. “Проблемът, който трябва да решим, е да премахнем средата, която насърчава извратени и жестоки хора да действат. Ние ще направи това заедно”, каза Ердоган. Турският президент изтъкна още, че половата дискирминация е “несъвместима с културата на Турция”. “Ние, като част от цивилизация, в която жените и мъжете са разглеждани като две страни на една монета, сме против всякакви видове сексистки подходи. Ние сме решени да продължим нашата борба срещу едно изопачено разбиране, което е причината за много болка, което не зачита човешкото достойнство. Подобни сексистки подходи противоречат на нашата култура, история и на движещата сила на нашия социален живот”, се отбелязва в писмено съобщение на президентството по повод Международния ден на жената. Всяко разбиране, което изключва жените от всички аспекти на живота – основно от политиката, икономиката и образованието, е голяма опасност и недостатък за цялото общество, не само за нашите сестри, се казва още в съобщението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Турският президент Ердоган: Насилието срещу жени и деца е “престъпление срещу човечеството”"}
{"url": "https://trud.bg/%d0%be%d0%b1%d1%89%d0%b8%d1%82%d0%b5-%d0%bd%d0%b8-%d1%86%d0%b5%d0%bd%d0%bd%d0%be%d1%81%d1%82%d0%b8-%d1%81%d0%b0-%d1%81%d0%bf%d0%be%d0%b9%d0%ba%d0%b0%d1%82%d0%b0-%d0%bd%d0%b0-%d0%b5%d1%81-%d0%b4%d0%b0/", "text": "Миналата година беше белязана от множество изборни процеси – различни по рода си, но с една постоянна величина: определено нарастване на броя на популистки партии, залитащи към едната или другата крайност на политическата шахматна дъска, проповядващи отхвърлянето на другия, затваряне в собствената си нация и загърбване на европейския проект. В някои страни едно своеобразно сепване позволи да се избегне идването на власт на тези тенденции, в други –това не е толкова сигурно… Ще бъде грешка, ако решим, че сме се избавили от опасността. Напротив, ще трябва да сме бдителни, ако искаме да избегнем поставянето под съмнение на някои фундаментални ценности на нашите демокрации, тези, които положиха основите за изграждането на Европейския съюз. Впрочем, тези ценности са не само в основата на нашия ангажимент да бъдем членове на Европейския съюз, но са също така и спойващият материал в конструкцията на Съюза, върху който се градят европейската солидарност, нашата благонадежност пред света и нашето общо бъдеще. Тук не става въпрос за полска или унгарска гледна точка. Подобно на Белгия във всички европейски страни съществуват рискове. Имам предвид както мигрантската криза, така и терористичните нападения, които създадоха такова чувство за несигурност, че има опасност в подобни моменти да предприемем мерки, които биха могли да подкопаят нашите общи достижения в областта на демокрацията и правовата държава. Повече от всякога, ние в Европейския съюз, трябва да напредваме решително в решаването на фундаменталните за нашето общество въпроси: отбрана и сигурност, но също и обща миграционна политика, която признава принципа на споделената отговорност и споделената солидарност. Трябва да задълбочим икономическия и паричен съюз, да работим за банков съюз и да засилим икономическото управление. В крайна сметка нашите граждани очакват от нас да можем най-накрая да развием една наистина социална Европа. В този контекст на постоянни промени, от две години настоявам да се обърне внимание на състоянието на правата на човека в страните-членки на Европейския съюз. Когато една държава кандидатства да се присъедини, спрямо нея се извършва щателен преглед в икономически план, но също така и по отношение на доброто управление и правовата държава, които са част от Критериите от Копенхаген. След присъединяването им, икономическото и бюджетно състояние на страните продължават да са предмет на редовен и внимателен преглед от Комисията, но спазването на демокрацията, на правовата държава, на правата на човека и на малцинствата повече не се повдигат на въпрос. Затова приветствам значението, което се отдава на правовата държава в стратегията за Балканите, публикувана от Европейската комисия на 6 февруари 2018 г. Струва ми се, че е необходимо всяка година да се анализира състоянието на правата на човека и правовата държава в Съюза под формата на изследване, извършвано на равноправна основа. Този редовен преглед би ни позволил да установим от рано рисковете за отклонение и да предложим навреме коригиращи мерки. Всяка страна-членка би могла да задава въпроси или да прави препоръки. Конкретните параметри на този механизъм ще трябва да бъдат доуточнени, но някои принципи могат вече да бъдат изведени на преден план: политически механизъм, който да поставя всички страни-членки на равна нога. С този нов механизъм няма да бъде нужно да чакаме влошаването на ситуацията до степен, че да трябва да задействаме прословутия чл. 7 от Договора на Европейския съюз, за който много се говори напоследък във връзка с развитието на нещата в някои страни-членки. Днес прилагането на този член може да доведе до отпадането на страна-членка, при констатиране на нарушение на правовата държава, но процедурата за активирането му е тромава. И ако трябва да го направим, за да препотвърдим нашата воля да бъдем европейци, задвижването на подобен механизъм е необходимо, за да останем надеждни и легитимни на международната сцена, особено предвид активната роля на Европейския съюз като защитник на правата на човека. Политическите промени в нашите държави показаха, че днес повече от всякога ние трябва отново да потвърдим нашето общо приобщаване към универсалните ценности на правовата държава и защитата на правата на човека. Инициирането на диалог в Съюза относно тези основни права би ни позволило да го направим, като по този начин ще подсилим благонадежността на Съюза на международната сцена. Тази инициатива се ползва вече от подкрепата на половината държави-членки на Съюза, както и от подкрепата на Европейския парламент. В допълнение Европейската комисия обяви за тази година една инициатива, свързана с правовата държава, което ме радва. Белгия от своя страна ще продължава да мобилизира силите си, за да убеждава повече страни-членки и да поддържа създалата се от оповестяването на това предложение инерция. Белгия може да разчита и на моята лична ангажираност по въпроса. Министърът на външните работи на Белгия Дидие Рейндерс е сред най-утвърдените лица на политическата сцена в една от страните основателки на ЕС. В активната политика влиза през 1992, когато за първи път е избран за депутат във Федералния парламент на страната. От 1999 г. до 2011 е министър на финансите на Белгия в няколко коалиционни правителства. Заема поста на министър на външните работи, външната търговия и европейските въпроси на Белгия от 2011 и отново в кабинета на Луи Мишел през 2014 г. Успоредно на това от 2004 г. е вицепремиер във всяко едно федерално правителство на Белгия.", "date": "2018.03.07", "title": " Общите ни ценности са спойката на ЕС. Да ги пазим!\t\t\t"}
{"url": "https://trud.bg/9-%d0%bf%d0%be%d1%81%d0%bb%d0%b0%d0%bd%d0%b8%d1%86%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d1%81%d0%b0-%d0%bf%d0%be%d1%81%d0%bb%d0%b0%d0%bd%d0%b8%d1%87%d0%ba%d0%b8/", "text": "Трябва да има женски род за професиите в българския език, призова посланикът на Хърватия Лйерка Алайбег. Това стана в столичния хотел „Балкан” на организирана от Британското посолство по повод 8 март кръгла маса на високо ниво, посветена на равенството между половете. „В българския език не се използва възможността за разграничаване на жените от мъжете политици, съдии, посланици, дипломати и т.н. Не можем да кажем „г-жо съдийка”, а казваме „г-жо съдия”. Всичко е в мъжки род. На моя език можем да направим такова разграничение. Можем да кажем съдийка („судкиня”), „посланица” „министрица” и т.н.” каза пред „Труд” г-жа Алайбег. Тя смята, че в Европейския парламент трябва да има 50 на 50 разпределение между мъже и жени. В рамките на същото събитие, вицепрезидентът Илияна Йотова връчи сертификати на победителките в конкурса „Посланик за един ден”. Участничките от цяла България, на възраст между 15 и 18 години, представиха в кратки текстове предложения за напредък в борбата за равенство между половете. Победителки бяха избрани от жени посланици на девет държави – Великобритания, Бразилия, Финландия, Израел, Мароко, ЮАР, Азербайджан, Хърватия и Нидерландия. Вицепрезидентът цитира доклад, според който ще са нужни 200 години, за да се постигне равенство във всяко отношение между двата пола. Основна тема на дискусията бяха стереотипите и очакванията на обществото към момичетата, които не съответстват с това, което те самите искат за себе си, обясни бразилският посланик Ана Мария Сампайо Фернандес. Според нея променяме стереотипите първо в ума си. „Мисля, че България е на добър път относно равенството на жените”, насърчи ни посланикът на Мароко Закия Ел Мидауи. „Най-важното е силата на младите жени. Сега те са много по-уверени отколкото аз бях на тяхната възраст”, каза представителят на Холандия Беа тен Тъшер. Великобританският посланик Ема Хопкинс смята, че страната й и България имат общи проблеми относно правата на жените. Според нея няма равно представителство на дамите в политическия живот, няма превенция за насилието над жени и има разминаване в заплащането между двата пола за една и съща работа.  Според Ванеса Ивон Калверт, посланик на ЮАР, трябва да учим децата, че няма роли за мъже и за жени, че момичетата и момчетата могат да правят едни и същи неща. „Жените са майките, първите учителки, които ще научат децата да са бъдещите лидери. Когато обучаваш мъж, обучаваш индивид, когато обучаваш жена, обучаваш нация”, смята Калверт.  Г-жа Лилиан е семейна с две деца, завършила е журналистика. Посланик е в България от 2014 г. В периода 1999-2004 е министър-съветник по културните въпроси на Посолството на Израел в Париж, съветник е в отдел „Израел-Египет”, Министерство на външните работи на Израел от 1996-а до 1999-а. Г-жа Блиника е магистър по право от университета в Хелсинки, Финландия. В периода 1976-1977 г. учи Изследвания по право и езици в университет Упсала, Швеция. Посланик е в София от 1-ви септември 2016 г. Преди това е била генерален консул в Хамбург, Германия (2005-31.08.2009) Г-жа Хопкинс е посланик на Великобритания у нас от 2015 година, когато наследява Джонатан Алън. Учила е Балканска история и има повече от 20 години опит в областта на върховенството на закона, европейското законодателство, вътрешните работи и международното право.  Г-жа Калверт е родена в Кейп Таун, Южна Африка. Омъжена е и има две деца. Много години е работила в неправителствени организации. Има магистърска степен в областта на публичната администрация. През 2013 г. е избрана за посланик на ЮАР в България. Г-жа Тъшер е родена в Хенгело, Холандия. През 1985 завършва магистратура по шведски език и литература в университета в Хронинген. Тя е заемала различни позиции по сътрудничеството за хуманитарната помощ, човешките права, Централна и Източна Европа, както и дипломатически позиции.  „Пожелавам на българските жени да имат подкрепящи ги съпрузи, които да поемат част от товара, който много от талантливите и успешни жени все още усещат, докато се грижат за деца, къща, готвене, чистене.” Г-жа Мидауи е родена в град Таунат, Северно Мароко. Завършила е Висше училище по търговия в Алжир със специалност финансови и търговски науки, маркетинг и пазарно проучване. Работи в сферата на дипломацията от 1982 г. Омъжена е и е майка на 2 деца. Г-жа Фернандес изрази готовност след встъпването си в длъжност да съдействие за побратимяване между град Карлово и град Барбасена в Бразилия. Инициативата започна през 2016 г. Фернандес харесва храната, историята, традициите и културата на страната ни. Г-жа Алайбег е посланик в София от 2013 г. Завършила е право в университета в Загреб, специализирала е международно търговско право в Загреб, Ню Йорк и Вашингтон. Говори английски, немски, френски език. Била е лектор по международно право и член на Постоянния арбитражен съд в Хага. Г-жа Гурбанова е доктор на философските науки.  Назначена е за посланик в България на 12 януари 2016 г.  Преди това е заемала длъжността Директор на дирекция „Икономическо сътрудничество и развитие” на Министерство на външните работи на Република Азербайджан и отговаряше за насърчаване на икономическия дневен ред на страната си в чужбина, за партньорство с глобални и регионални икономически организации, за сътрудничеството с ЕС.   Национален план за насърчаване на равнопоставеността на жените и мъжете за 2018 г. прие правителството в сряда. В документа са набелязани мерки за повишаване на заетостта сред дамите, както и за намаляване на разликите в заплащането между половете. Сред приоритетните области в плана са и борбата с насилието, основано на пола, насърчаването на равенството между половете в процесите на вземане на решения. Предвидени са и мерки за насърчаване на работодателите да наемат безработни лица – самотни родители (осиновители) и/или майки (осиновителки) с деца до 5-годишна възраст. Данни на Евростат за 2016 г. показват, че в Европейския съюз коефициентът на заетост при мъжете е 72%, а при жените – 61%.", "date": "2018.03.07", "title": " 9 посланици искат да са посланички\t\t\t"}
{"url": "https://trud.bg/%d0%ba%d0%be%d0%ba%d0%b0-%d0%ba%d0%be%d0%bb%d0%b0-%d1%89%d0%b5-%d0%bf%d1%83%d1%81%d0%bd%d0%b5-%d0%bf%d1%8a%d1%80%d0%b2%d0%b0%d1%82%d0%b0-%d1%81%d0%b8-%d0%b0%d0%bb%d0%ba%d0%be%d1%85%d0%be%d0%bb/", "text": "“Кока-Кола” се готви да пусне алкохолна напитка на японския пазар, предаде Франс прес. За пръв път в 125-годишната си история най-големият производител на безалкохолни напитки ще пусне алкохолна напитка на пазара. В рамките на викторина на сайта на групировката, Хорхе Гардуньо, който отговаря за дейността й в Япония, заяви, че “Кока-Кола” ще експериментира със съдържаща алкохол напитка в кенчета. Тя ще се произвежда по примера с японската напитка чу-хи – предлаган в кенчета коктейл от местната алкохолна напитка шочу и газирана вода с аромат на лимон. Чу-хи може да е с различен вкус – на слива, ягода, плода личи, а шочу може да се замени с водка. “Досега не сме експериментирали с напитки с малко съдържание на алкохол, но новата напитка доказва, че поемаме предизвикателства в различни от свързаните с ключовата ни дейност сектори – каза Гардуньо. – “Кока-Кола” винаги се е концентрирала изключително върху производството на безалкохолни напитки.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " “Кока-Кола” ще пусне първата си алкохолна напитка в Япония"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0%d1%82-%d1%8f%d0%b7%d0%be%d0%b2%d0%b8%d1%80-%d1%82%d0%b8/", "text": "Двама министри на околната среда Нено Димов и на земеделието Румен Порожанов ще инспектират язовир “Тича” край Шумен в сряда след 17 часа. Водоемът се пълни много бързо с вода, заради обилното снеготопене. Очаква се да започне изпускане през преливника на язовира, съобщиха от Областната управа в Шумен. То ще бъде с 10-12 кубика в секунда, не се очакват наводнения, защото в речните корита има свободен обем. И през 2014 г. язовирът е преливал през преливник.  Иначе контролирано източване на водоема върви от 20 дни от страна на Напоителни системи-Шумен. Неговият обем е 311 800 000 кубика вода. В сряда сутринта са били запълнени 305 млн.кубика. За да се избегнат наводнения на земеделски земи и обществено имущество, двете министерства, в координация с „Напоителни системи“ и „Басейнова дирекция“-Варна, Гражданска защита, Областната управа и кметовете, са създали необходимата организация по информиране жителите на населените места в района, гласи официалното прессъобщение.  От пресцентъра на МОСВ уточняват, че двама министри ще бъдат в 18,45 ч. на стената на язовир “Тича”.", "date": "2018.03.07", "title": " Двама министри инспектират язовир “Тича”"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%bc%d0%b0%d1%80%d0%b8%d1%86%d0%b0-%d0%bf%d0%be%d0%b5%d0%bc%d0%b0-%d0%b2%d0%be%d0%bb%d0%b5%d0%b9%d0%b1%d0%be/", "text": "Старши треньорът на абсолютния хегемон в женския ни волейбол „Марица“ (Пловдив) Иван Петков е новият селекционер на дамския национален отбор. Управителният съвет на федерацията избра с мнозинство наставника на шампионките на мястото на Иван Сеферинов. Досегашният селекционер също бе сред вариантите, както и Антонина Зетова, която миналата година изведе женският отбор до 23 г. до бронзовите медали на световното първенство в Словения. „И трите кандидатури имаха своите достойнства – заяви президентът на федерацията Данчо Лазаров. – В крайна сметка бе избран най-подготвеният към настоящия момент. Иван Петков натрупа голям опит в клубния си отбор у нас и на международната сцена, като безспорен успех беше влизането на тима в груповата фаза на Шампионската лига.“", "date": "2018.03.07", "title": " Треньорът на „Марица“ поема волейболистките"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%b5%d1%81-%d0%bd%d0%b5-%d0%b8%d1%81%d0%ba%d0%b0-%d0%b4%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0-%d1%81%d1%82%d0%b5%d0%bd/", "text": "Европейският съюз не иска да „изгражда стена“ с Великобритания, след като тя излезе от структурите на Общността. Това увери председателят на Европейския съвет Доналд Туск, след като в Брюксел бе представен проектодокумент за насоките за преговори за отношенията с Лондон след Брекзит, предаде АФП. „Предложението ми показва, че ние не искаме да изграждаме стена между ЕС и Великобритания. Напротив, Великобритания ще бъде нашият най-близък съсед, искаме да запазим приятелството и партньорството си“, увери полският политик в рамките на пресконференция в Люксембург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Доналд Туск: ЕС не иска да изгражда стена с Великобритания след Брекзит"}
{"url": "https://trud.bg/%d1%81%d0%bb%d0%b5%d0%b4-%d0%bf%d0%b5%d1%82%d0%b3%d0%be%d0%b4%d0%b8%d1%88%d0%bd%d0%be-%d0%bf%d1%80%d0%b5%d0%ba%d1%8a%d1%81%d0%b2%d0%b0%d0%bd%d0%b5-%d0%b2%d1%8a%d0%b7%d1%80%d0%b0%d0%b6%d0%b4%d0%b0/", "text": "След петгодишно прекъсване Община Благоевград и Автомобилен спортен клуб „Диамо” възраждат традиционното състезание „Дамско рали”, посветено на дамите в най-женския месец от годината – март. Автомобилното шоу ще се проведе на 18 март на площад „Македония” от 10,00 часа, съобщиха от общината. Този път то ще премине под мотото „Дамско рали на високи токчета”. Високите токчета, разбира се, не са задължителни. Задължителни обаче са шофьорска книжка и технически изправен автомобил за всички жени, които пожелаят да демонстрират майсторско управление. Записването е до 14 март на телефон 0899 50 60 65. Участие могат да вземат всички дами, които обичат да шофират, без възрастови ограничания. Очаква се за автомобилната надпревара да пристигнат участници от цялата страна, както и от съседните държави Гърция и Македония.  Община Благоевград и Автомобилен спортен клуб „Диамо” са подготвили купи, грамоти и много награди за победителите. Не се изисква такса за участие. „Дамско рали на високи токчета” ще разчупи стереотипите и ще докаже, че дамите зад волана са също толкова добри шофьори, колкото и мъжете.  Състезателните екипажи ще се състоят от пилот и навигатор. Те ще бъдат разделени в два класа според кубатуратата на двигателя на автомобилите. Екипажите ще демонстрират майсторско управление в три етапа по приложени схеми. Възроденото автомобилно шоу обещава атрактивни демонстрации и добро настроение. Дамското рали е подкрепено и от Българската федерация по автомобилен спорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " След петгодишно прекъсване възраждат „Дамско рали” в Благоевград"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b1%d0%b8%d0%b2%d1%88-%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%b2-%d0%b3%d0%b0%d1%80%d0%b0%d0%b6%d0%b0-%d0%bd%d0%b0-%d0%bf%d0%b0%d1%80%d0%bb%d0%b0%d0%bc/", "text": "Софийска районна прокуратура внесе обвинителен акт за измама, извършена от бивш експерт в дирекция „Автомобилно обслужване и гаражи“ в Народното събрание, съобщиха от държавното обвинение. За времето от март 2011 г., до 04.03.2013 г. обв. Десислава Алексиева – Русинова заемала длъжността „държавен експерт“. В това си качество Русинова не била овластена с каквито и да било правомощия, свързани с провеждането на търгове за продажба на употребявани автомобили – държавна собственост, зачислени към автопарка на Народното събрание, тъй като такива превозни средства били дарявани на държавни органи и учреждения след отпадане на необходимостта от употребата им по предназначение и провеждане на нарочна процедура. Въпреки това обаче, тя решила да набави за себе си облага по неправомерен начин, възползвайки се от служебното си положение и непознаването от гражданите П., Р., Ж. и Т. на реда за придобиване на движими вещи, държавна собственост. На различни дати в периода март 2011 г.–септември 2012 г., обвиняемата се свързала с посочените по-горе лица и представяйки се като служител на Парламента им предложила съдействие за участие в търгове за продажба на автомобили – държавна собственост. За целта тя изисквала и респективно получавала от пострадалите лица различни парични суми – в общ размер 480 235 лв. Тъй като пострадалите не получили автомобилите, за закупуването на които им било обещано съдействие, а също така не им била възстановена от обвиняемата паричната сума, която й били предали, те се обърнали за съдействие към органите на МВР, а по случая е образувано досъдебно производство под ръководството и надзора на Софийска районна прокуратура. В хода на производството Русинова е установена, като й е повдигнато обвинение за измама, извършена от длъжностно лице, в големи размери. Разследването е приключено, като на 07.03.2018 г. е внесен обвинителен акт срещу Русинова за описаното по-горе деяние. За него законът предвижда наказание „лишаване от свобода“ от една до осем години. Предстои делото да бъде насрочено за разглеждане в Софийски районен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Съдят бивш служител в гаража на парламента за фалшиви търгове"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d0%be%d1%82-%d0%b4%d0%b3-%d1%80%d0%be%d1%81%d0%b0-%d1%82%d0%b2%d0%be%d1%80%d0%b8%d1%85%d0%b0-%d0%b2-%d1%81%d0%b0%d0%bf%d1%83%d0%bd/", "text": "Възпитаниците на ДГ № 4 „Роса“ в Благоевград изработваха красиви сапунчета в първата „Сапунена лаборатория“. Тя бе организирана по повод 8 март- Международен ден на жената. Сапуните са специално изработени с помощта на заведенията за социални услуги в Община Благоевград. Инициативите ще продължат да събират млади и възрастни чрез различни тематични ателиета за всички празници. В първата от тях участие взеха децата от предучилищните групи на детската градина. С помощта на възрастни дами от Домашен социален патронаж, Дневен център за стари хора и Дом за стари хора, които гостуваха на детското заведение, малчуганите се забавляваха и създаваха от сапунената база различни сапунчета, използвайки креативността и въображението си. Изработените сапуни ще се подарят на всички жени, ползващи социалните услуги в община Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.07", "title": " Децата от ДГ „Роса“ твориха в „Сапунена лаборатория“ в Благоевград"}
