{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d1%80%d0%b5%d0%b6%d0%b8%d1%81%d1%8c%d0%be%d1%80%d1%8a%d1%82-%d0%b4%d0%b8%d0%bc%d0%b8%d1%82%d1%8a%d1%80-%d0%bf%d0%b5%d1%82%d1%80%d0%be%d0%b2/", "text": "На 93-годишна възраст почина големият български режисьор и сценарист Димитър Петров, съобщи  . Той остави на българската публика някои от най-любимите детски филми, като „Васко да Гама от село Рупча“, „Куче в чекмедже“, „Таралежите се раждат без бодли“, „С деца на море“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Почина режисьорът Димитър Петров\t\t\t"}
{"url": "https://trud.bg/%d0%bd%d0%b0%d0%b4-100-%d1%81%d1%8a%d1%81%d1%82%d0%b5%d0%b7%d0%b0%d1%82%d0%b5%d0%bb%d0%b8-%d0%bc%d0%b5%d1%80%d0%b8%d1%85%d0%b0-%d1%81%d0%b8%d0%bb%d0%b8-%d0%b2-%d1%82%d1%83%d1%80%d0%bd%d0%b8%d1%80/", "text": "Над 100 състезатели от 13 отбора в страната участваха в открит турнир по джудо в Елена за деца, момчета и юноши старша възраст. Този спорт в балканския град е с над 30-годишна история, която започва с основаването на спортен клуб „Ипон 87“ от учителя Иван Мирянов, негов ръководител и треньор. През еленската школа за това време са преминали стотици подрастващи, донесли много медали и отличия, сред тях европейски и международни на най-успялата състезателка Калина Стефанова. Откритият турнир по джудо се проведе във физкултурния салон на СУ „Иван Момичилов“ и е петият по-голям турнир, който организират общината в Елена и СК „Ипон 87“, този път със съдействието на фирма „Будобалкани“. Спортното събитие откри кметът инж. Дилян Млъзев с поздравление към участниците и пожелание за успех в надпреварата. Еленският клуб по джудо спечели 3 златни, 4 сребърни и 7 бронзови медала, както и две купи за трето място в комплексното класиране и в отборното при юноши старша възраст. Златните отличия спечелиха Халис Мустафа, Михаил Бараков и Димитър Иванов. Сребърни медалисти станаха Тихомир Димитров, Илия Наумов, Валентин Пашов и Никола Пламенов, а бронзови – Мирослав Тодоров, Георги Енчев, Иван Чуканов, Стефан Венков, Александър Илиев, Себахтин Хашимов и Халис Мустафа. С добра игра се представиха и заелите пети места Серджан Айдънов, Стефан Чуканов, Мирослав Иванов и Йордан Пламенов. В комплексното класиране на турнира първото място спечелиха джудистите от „Раковски“ Севлиево, втори е отборът на „Локомотив“ Русе. От „Будобалкани“ наградиха за най-резултатна игра Валентин Пашов от еленския клуб по джудо и състезател от „Раковски“ Севлиево. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Над 100 състезатели мериха сили в турнир по джудо в Елена"}
{"url": "https://trud.bg/%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d1%88%d0%b0%d0%bd%d1%81%d0%be%d0%b2%d0%b5%d1%82%d0%b5-%d0%b7%d0%b0-%d1%81%d0%b4%d0%b5%d0%bb%d0%ba%d0%b0-%d0%b7%d0%b0-%d0%b1%d1%80%d0%b5%d0%ba/", "text": "Без оставки в британския кабинет засега Днешният Европейски съвет в Брюксел бе смятан за датата, на която може да бъде постигната предварителна сделка за Брекзит, но шансовете за това намаляха значително през последните дни, смятат европейски официални лица, цитирани от Би Би Си. Дискусиите по напускането на Великобритания започнаха преди 18 месеца, а днешната среща на британската премиерка Тереза Мей с колегите й от ЕС трябваше да стигне до споразумение, за да има достатъчно време парламентът в Лондон да го гласува преди фактическия Брекзит на 29 март догодина. Но днес външната министърка на председателстващата ЕС Австрия Карин Кнайсъл и високопоставени еврочиновници заявиха, че шансовете сряда да е “моментът на истината” са много ниски. Германската канцлерка Ангела Меркел заяви на свой ред, че напускането на Лондон следващия март “не трябва да бъде на всяка цена”. А ирландският премиер Лео Варадкар смята, че сделката може да бъде отложена до декември. По-оптимистична позиция зае домакинът на срещата на върха – председателят на Евросъвета Доналд Туск, на която ще бъде обсъден хода на преговорите за Брекзит. Той настоя, че “не трябва да губим надежда, въпреки че нещата са се усложнили повече от очакваното от някои”. Основна пречка пред сделката е сухопътната граница между Северна Ирландия и Ейре, която трябва да бъде затворена за свободно движение при отделянето на Обединеното кралство от ЕС. Брюксел предлага специална сделка за Северна Ирландия, но Лондон не иска територията да е с различен статут в сравнение останалите на Острова. Заради този казус Тереза Мей предлага временно оставане на Великобритания в митническия съюз на общността и избягване на т.нар твърда граница. Което обаче ще възпрепятства сключването на търговски споразумения с трети страни. Заради това критиките към премиерката от нейни съпартийци се засилиха през последните седмици, макар че в понеделник вечерта тя успя да постигне частична победа, като си осигури подкрепата на министрите за стратегията си за Брекзит. Своеобразният й триумф дойде на фона на спекулации, че членове на кабинета ще подадат оставки заради нейния план “Чекърс” за отцепване от общността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.16", "title": " Намаляват шансовете за сделка за Брекзит\t\t\t"}
{"url": "https://trud.bg/%d0%bd%d0%b0%d0%bf%d0%be%d0%bb%d0%b8-%d1%81-%d0%be%d1%84%d0%b5%d1%80%d1%82%d0%b0-%d0%b7%d0%b0-%d0%bf%d0%be%d0%bb%d1%81%d0%ba%d0%be%d1%82%d0%be-%d1%87%d1%83%d0%b4%d0%be-%d0%bd%d0%b0/", "text": "„Наполи“ ще се опита да привлече новата перла на „Дженоа“, нападателят Кшищов Пятек. Полякът е истински хит в Серия А, където вкара поне по един гол във всеки един мач от първите 7 кръга. Според „Гадзета дело Спорт“, клубът от Неапол вече е отправил и оферта към „грифоните“ на стойност 35 млн. евро. Със сигурност обаче в Генуа няма да бързат с крайно решение, въпреки че привлякоха Пятек през лятото за 4.5 млн. евро. Интерес към тарана проявяват и редица други отбори, сред които „Ювентус“ и „Атлетико“ (Мадрид). Много е вероятно обаче „деветката“ да остане в настоящия си тим поне до края на сезона.", "date": "2018.10.16", "title": " “Наполи“ с оферта за полското чудо на Серия А"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-38/", "text": "1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА ПРОГРАМА ЗА ЕЛИМИНАЦИЯ НА МОРБИЛИ И РУБЕОЛА 2019-2022.  Внася: министърът на здравеопазването 2. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2018 Г.  Внася: заместник министър-председателят по правосъдната реформа и министър на външните работи 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА ЗА 2018 Г.  Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 5. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ¬ЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ¬ЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ¬ЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ¬ЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 9. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ¬ЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА РАЗРЕШАВАНЕ ИЗПРАЩАНЕТО И ИЗПОЛЗВАНЕ¬ТО НА РОТА И НАЦИОНАЛЕН ПОДДЪРЖАЩ ЕЛЕМЕНТ – ДО 140 ВОЕННОСЛУ¬ЖЕЩИ И ДО 40 ЕДИНИЦИ ВОЕННА ТЕХНИКА, ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ В СЪСТАВА НА СИЛИТЕ ЗА ОПЕРАТИВЕН РЕЗЕРВ НА ОПЕРАЦИЯТА НА НАТО В КОСОВО (KFOR).  Внася: заместник министър-председателят по обществения ред и сигурността и министър на отбраната 11. ПРОЕКТ НА РЕШЕНИЕ ЗА РАЗРЕШАВАНЕ УЧАСТИЕТО НА ВОЕННОСЛУЖЕ¬ЩИ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ В МИСИЯТА НА НАТО В ИРАК.  Внася: заместник министър-председателят по обществения ред и сигурността и министър на отбраната 12. ПРОЕКТ НА РЕШЕНИЕ ЗА ОДОБРЯВАНЕ НА КОНВЕНЦИЯТА НА СЪВЕТА НА ЕВРОПА ЗА КИНЕМАТОГРАФИЧНАТА КОПРОДУКЦИЯ (РЕВИЗИРАНА), РО¬ТЕРДАМ.  Внася: министърът на културата 13. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПОДПИСВАНЕ ОТ ИМЕ¬ТО НА ЕВРОПЕЙСКИЯ СЪЮЗ И СКЛЮЧВАНЕ НА СПОРАЗУМЕНИЕТО ЗА СВО¬БОДНА ТЪРГОВИЯ МЕЖДУ ЕВРОПЕЙСКИЯ СЪЮЗ И РЕПУБЛИКА СИНГА¬ПУР.  Внася: министърът на икономиката 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ЗА СЪТРУДНИЧЕСТВО В ОБЛАСТТА НА ЗЕМЕДЕЛИЕТО МЕЖДУ МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ НА РЕПУБЛИКА БЪЛГАРИЯ И МИНИСТЕРСТВО НА ЗЕМЕДЕЛИЕТО НА ЛИВАНСКАТА РЕПУБЛИКА.  Внася: министърът на земеделието, храните и горите 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ОБРАЗОВАНИЕ, МЛАДЕЖ, КУЛТУРА И СПОРТ, ФОРМАТ „МЛАДЕЖ“, ПРОВЕДЕНО НА 3 СЕПТЕМВРИ 2018 Г. ВЪВ ВИЕНА.  Внася: министърът на младежта и спорта 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 7 И 8 СЕПТЕМВРИ 2018 Г. ВЪВ ВИЕНА.  Внася: министърът на финансите 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ГРАЖДАНСКОТО ВЪЗДУХОПЛАВАНЕ.  Внася: министърът на транспорта, информационните технологии и съобщенията 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПРИЛАГАНЕ НА ОБЩАТА ОРГАНИЗАЦИЯ НА ПАЗАРИТЕ НА ЗЕМЕДЕЛСКИ ПРОДУКТИ НА ЕВРОПЕЙСКИЯ СЪЮЗ.  Внася: министърът на земеделието, храните и горите 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРА¬ВИЛНИКА ЗА ПРИЛАГАНЕ НА ЗАКОНА ЗА ЛОВА И ОПАЗВАНЕ НА ДИВЕЧА, ПРИЕТ С ПОСТАНОВЛЕНИЕ № 151 НА МИНИСТЕРСКИЯ СЪВЕТ ОТ 2001 Г.  Внася: министърът на земеделието, храните и горите 20. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА НАРЕДБАТА ЗА РЕДА ЗА КЛАСИФИЦИРАНЕ НА РАСТЕНИЯТА И ВЕЩЕСТВАТА КАТО НАРКО¬ТИЧНИ, ПРИЕТА С ПОСТАНОВЛЕНИЕ №293 НА МИНИСТЕРСКИЯ СЪВЕТ ОТ 2011 Г.  Внася: министърът на здравеопазването АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Вижте какво ще решава Министерският съвет утре, 17 октомври 2018"}
{"url": "https://trud.bg/%d0%b3%d0%bb%d0%b5%d0%b9%d0%b7%d1%8a%d1%80-%d0%be%d1%82%d0%ba%d0%b0%d0%b7%d0%b0-%d0%b0%d1%80%d0%b0%d0%b1%d1%81%d0%ba%d0%b8%d1%82%d0%b5-%d0%bc%d0%b8%d0%bb%d0%b8%d0%b0%d1%80%d0%b4%d0%b8-%d0%b7%d0%b0/", "text": "Собствениците на „Манчестър Юнайтед“ от семейство Глейзър нямат намерение да продават клуба на арабския принц Мохамед бин Салман. Това разкриха водещите медии на Острова, след като стана ясно, че един от най-богатите хора в света проявява сериозен интерес към „червените дяволи“. До Англия достигна новината, че един от собствениците на клуба Аврам Глейзър ще пътува през следващата седмица за Рияд, столицата на Саудитска Арабия. Но поводът е бизнес конференция, а не за да преговаря с шейха.  А вестник „Дейли Мейл“ допълва, че американската фамилия оценявала „Юнайтед“ на 4 милиарда паунда, но дори и да получат подобна оферта, не биха я приели. През 2005 година семейство Глейзър придоби отбора от Манчестър за 790 млн. паунда.  Основната причина настоящите собственици да отказват да се разделят с клуба, са солидните приходи, които той генерира, въпреки липсата на сериозни успехи на терена.  В същото време Жозе Моуриньо мениджър на тима, е разследван от Футболната Асоциация за нецензурни думи, отправени към една от камерите, отразяващи двубоя с „Нюкасъл“ (3:2). Специалния има време до петък, за да даде своето обяснение за случая.  Подозренията са, че португалецът е крещял при победния гол на Алексис Санчес „на*укайте си го, кучи синове“.  Ако бъде признат за виновен, Моуриньо ще бъде наказан да не ръководи двубоя с бившия му клуб „Челси“. Дербито е в събота от 14:30 часа. За да бъде взето коректно решение, от местната Асоциация са наели лингвистичен експерт, който да прочете по устните какво точно казва 55-годишния специалист.", "date": "2018.10.16", "title": " Глейзър отказа арабските милиарди за „Юнайтед“"}
{"url": "https://trud.bg/%d1%88%d0%b5%d1%81%d1%82-%d0%be%d0%b3%d0%bd%d0%b8%d1%89%d0%b0-%d0%bd%d0%b0-%d0%ba%d1%83-%d1%82%d1%80%d0%b5%d1%81%d0%ba%d0%b0-%d0%bf%d0%be-%d0%b6%d0%b8%d0%b2%d0%be%d1%82%d0%bd%d0%b8%d1%82%d0%b5-%d1%81/", "text": "Ку-треска – една забравена болест се завърна. За периода 20 ноември 2017 – 24 август 2018 г. на територията на Габровска област са регистрирани шест огнища на Ку-треска по животните, съобщиха от РЗИ-Габрово. За този период РЗИ Габрово извърши изследвания на 81 лица (животновъди и ветеринарни специалисти, заети с отглеждането и обслужването на болните животни, както и лица, консумирали мляко и млечни продукти от болни животни). Резултатите показват, че 21 лица от тях са заболели от Ку-треска. Всички заболели са провели антибиотично лечение. Двама от заболелите са лекувани в болнични условия.  От заболяването боледуват и хора, и животни.   Причинява се от бактерия (Coxiella burnetii), доста устойчива на външни влияния и дезинфекционни средства. Основният източник на зараза са домашните животни: крави, овце, кози, по-рядко коне и домашни птици. По-висок риск от заразяване с Ку-треска има при определени професии: работници в сферата на животновъдството, кожарската и млечната индустрия, ветеринарни лекари, ветеринарни техници и други професии, при които има близък контакт с животни. Инфектирането може да стане по няколко начина: чрез вдишване на прах, заразен с екскрети на заболели животни, при клане и обработка на животински суровини, през кожата и лигавиците от околоплодни води при израждане на животни, чрез консумация на замърсена храна или непастьоризирано мляко от болни животни или други млечни продукти, които не са претърпели достатъчна термична обработка. Разграничават се два начина на протичане – остро и хронично. Най-типичнате изяви на острата Ку-треска са грипоподобна болест и пневмонията. Грипоподобната болест започва внезапно и продължава обикновено между 2-14 дни. Основните симптоми са висока температура – до 39-40 градуса, която продължава дълго време. Болните се оплакват от силно главоболие, гадене, отпадналост, болки в мускулите. Пневмонията причинената от Coxiella burnetii може да бъде както лека и самоограничаваща се, така и тежка с развитие на усложнения. Тя протича със суха кашлица, обща слабост, бодежи в гърдите, температура. Главоболието е чест симптом и обикновено е силно. Хроничната форма на Ку-треската протича много тежко и води до артрит (възпаление на ставите), остеомиелит (възпаление на костите), васкулит (възпаление на кръвоносните съдове), възпаление на мозъка.  Хроничният ендокардит (възпаление на вътрешния слой на сърцето) е най-честото усложнение на хроничната Ку-треска. Инфекцията с коксиела може да протече и с клиничната картина на остър вирусен хепатит – гадене, повръщане, потъмняване на урината, пожълтяване, повишаване на чернодробните ензими.  Инфекцията при бременни води до сериозни увреждания. Само в една трета от случаите бременността завършва благоприятно. Във връзка с утежнената епизоотична и епидемиологична обстановка в Габровска област по отношение на Ку-треската, РЗИ Габрово съветва да не се закупуват млечни продукти с неизяснен произход, от нерегистрирани производители. Това, че млякото, млечните продукти и месото са „домашно производство“, не означава, че са стопроцентово безопасни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Шест огнища на Ку-треска по животните са регистрирани в Габровска област"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0-%d1%80%d1%83%d0%bc%d1%8a%d0%bd%d1%81%d0%ba%d0%b0%d1%82%d0%b0-%d0%b1%d0%be%d0%bb%d0%bd%d0%b8%d1%86%d0%b0/", "text": "Двадесет и двама румънски медици посетиха свищовската болница във връзка с реализирането на съвместен трансграничен проект „Вашето здраве има значение! – Модернизация на болниците в Зимнич и Свищов“. Лекарите и медицинският персонал от северната ни съседка пристигнаха със зам.-кмета на Зимнич Воичиа Илие, а основният повод за посещението бе свързан с модернизацията на МБАЛ „Д-р Димитър Павлович“. Обмяната на опит между двете страни е етап от проекта, касаещ работата с новата апаратура в двете болнични заведения. Тъй като свищовската болница вече разполага с нов реаномобил и скенер от най-ново поколение, това беше поводът представителите на двете страни по проекта да преминат към следващия етап от реализирането му, а именно обмен на практически опит. Лекарите и медицинският персонал от болницата в Зимнич бяха в Свищов три дни, през които се запознаха с процеса на работа на българските си колеги и с новата апаратура. През първия ден румънските медици посетиха отделението по Образна диагностика, където се намира новият 16-срезов скенер и заедно с д-р Лалев и д-р Попова се увериха в предимствата на съвременния томограф. След това, делегацията посети отделението по Клинична лаборатория в свищовската болница, където началникът на отделението д-р Дамянова въведе гостите в работата на своите колеги. До края на своето тридневно посещение представителите на румънската болница посетиха всички работещи отделения, обмениха опит и споделиха добри практики с българските лекари. Като част от програмата на трансграничния проект, предстои свищовските медици да върнат визитата и да се запознаят с подобренията в румънската болница. С реализирането на модернизацията, здравните заведения от двете страни на река Дунав ще подобрят своя облик със съвременна технологична апаратура, която ще задоволи до висока степен изискванията пациентите. Новите придобивки ще допринесат за повишаване конкурентоспособността и ще създадат добавена стойност в здравните заведения на двата града. Проектът е на обща стойност: 1 494 719.43 евро, като по-голямата част от средствата, в размер на 763 231.29 евро, ще бъдат усвоени от община Свищов. Крайният срок за неговото изпълнение е 11 април 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Представители на румънската болница в Зимнич обмениха опит с колегите си от Свищов"}
{"url": "https://trud.bg/%d0%bf%d0%b8%d0%bf%d0%b0-%d0%bc%d0%b8%d0%b4%d1%8a%d0%bb%d1%82%d1%8a%d0%bd-%d1%80%d0%be%d0%b4%d0%b8-%d0%bc%d0%be%d0%bc%d1%87%d0%b5%d0%bd%d1%86%d0%b5/", "text": "По-младата сестра на херцогиня Кейт Мидълтън – Пипа, стана майка. Тя роди момче, потвърди неин представител пред списание People. „Майката и бебето са добре, всички са много развълнувани“, каза още говорителят на Мидълтън. Младата Мидълтън се омъжи за фондовия мениджър Джеймс Матюс през 2017 г. Той е бивш автомобилен състезател и настоящ финансов ас. Двамата потвърдиха, че очакват първата си рожба през юни тази година. Раждането идва броени дни, след като Пипа присъства на  . Вчера пък стана ясно, че кралската двойка принц Хари и Меган Маркъл са в  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Пипа Мидълтън роди момченце"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%b8%d1%81%d0%ba%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%b7%d0%b0-%d0%bf%d0%be%d0%b2%d0%b5%d1%87%d0%b5-%d0%b8%d0%bd%d0%b2%d0%b5/", "text": "Реформите се бавят Въпреки благоприятната икономическа обстановка, през 2018 г. българската икономика няма да може да надхвърли бариерата от 4% икономически ръст, който в никакъв случай не е достатъчен и догонващ за развиваща се икономика. За това предупреждават от Асоциацията на организациите на българските работодатели (АОБР), в която членуват БСК, БТПП, КРИБ и АИКБ, в писмо до президента Румен Радев. В него бизнесът настоява под патронажа на президента да се проведе дискусия за нужните реформи у нас, които се бавят. За да има догонващо развитие, България трябва да постига темпове на икономически растеж, значително по-високи от тези в другите държави членки, предвид факта, че не разполага със значителни природни богатства, пишат още работодателите. И дават за пример, че към полугодието България е едва на 12 място в ЕС по ръст на БВП, нареждайки се след почти всички нови страни членки от Централна и Източна Европа. Ръстът на инвестициите в дялов капитал е отрицателно число, а разходите за придобиване на ДМА бележат спад. “В същото време българските инвестиции в чужбина растат. Нови сериозни инвеститори не бързат да влагат средства в България. Това се дължи на задържащите фактори на вътрешната среда, произтичащи от твърде бавното и пасивно провеждане на редица политики и реформи в сферата на пазара на труда, образованието, администрацията и електронното управление, пенсионната система, трудово-медицинската експертиза и здравеопазването, съдебната система и сигурността, енергетиката”, твърдят от АОБР. В друго писмо бизнесът настоява за промени в Кодекса на труда, като времето на родителския отпуск, за отглеждане на дете до 8-годишна възраст, през който не е полаган труд, да не се взема в предвид при изчисляване на полагаемия се платен годишен отпуск и изплащане на обезщетения при прекратяване на трудовия договор.", "date": "2018.10.16", "title": " Бизнесът иска подкрепа за повече инвестиции\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d1%81%d0%bf%d0%b0%d1%81%d0%b8-%d0%b4%d0%b5%d1%86%d0%b0-%d0%bf%d1%80%d0%b5%d0%b4%d0%b8-%d0%b4%d0%b0-%d0%bf%d0%be%d1%87%d0%b8%d0%bd%d0%b5-%d0%be%d0%b1%d0%b7%d0%be/", "text": "Смъртта е настъпила от инфаркт 54-годишен шофьор на училищен микробус почина по време на движение, докато е превозвал деца след училище. Водачът усетил, че му става лошо и със сетни сили успял да натисне спирачката и да дръпне ръчната спирачка, за да предотврати катастрофа и така спасил учениците. Нито един от малчуганите не е пострадал, само се уплашили. Инцидентът станал в кюстендилското село Слокощица в понеделник. Училищният микробус возел 12 деца от начално училище “Св. Климент Охридски” и ПМГ в Кюстендил, които се прибирали към домовете си след първа смяна. 54-годишният водач Румен Архипов е получил инфаркт. Успял да намали скоростта и возилото леко се ударило в ограда на къща на ул. “Георги Кръстев”. Имотът е на служителя на МВР Румен Костадинов, който пръв оказал помощ. “Чух удар и шум от ламарини. Видях, че училищният автобус се е ударил в нашата ограда. В микробуса бе и дъщеря ми. Шофьорът бе наклонен на една страна. Вътре децата бяха в шок. Изкарахме ги, след което започнах да оказвам първа помощ на шофьора. С един съсед го извадихме и започнах да му правя изкуствено дишане и да го пръскаме с вода”, заяви Костадинов пред Дарик радио. На място пристигнали две линейки и полицаи. “При пристигането на колегите, шофьорът е бил починал, но са го реанимирали с надеждата да го върнат към живота”, каза директорът на Спешен център-Кюстендил д-р Албена Рапатинска. “На шофьора му прилошава, той взима един опасен завой, малко преди мястото на инцидента, след което децата разказват: “Чичкото дръпна ръчната и двата му крака бяха на спирачката.”  Голям респект и поклон пред този човек, защото до края, с последните си сили, се е опитвал и е съзнавал, че трябва да спаси децата, усещайки, че нещо неприятно се случва с него”, каза директорът на Началното училище “Св. Климент Охридски” в Кюстендил Евелина Димитрова. Румен Архипов бил един от най-любимите шофьори на децата. “Учениците са невредими, благодарение на този шофьор, който явно в последните си минути е мислил за тях и е направил инцидента възможно най- лек”, каза и директорът на ПМГ Екатерина Паскалева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Шофьор спаси деца, преди да почине (обзор)\t\t\t"}
{"url": "https://trud.bg/%d0%b2%d0%b0%d1%80%d1%82%d0%be%d0%bb%d0%be%d0%bc%d0%b5%d0%b9-%d1%83%d0%b7%d1%83%d1%80%d0%bf%d0%b8%d1%80%d0%b0-%d0%b2%d0%bb%d0%b0%d1%81%d1%82-%d0%b8-%d0%b0%d0%bd%d0%b5%d0%ba%d1%81%d0%b8%d1%80%d0%b0/", "text": "Автокефалия може да предостави само върховната църковна власт – вселенското епископство, тоест Вселенските събори Църковната ситуация в Украйна е болезнена от години. Бидейки под юрисдикцията на Руската православна църква още от XVII в., с независимостта на Украйна се засилва и стремежът към църковна самостоятелност у част от клира и обществеността. Държавните власти активно се намесват в църковните дела с цел откъсване тази територия от московската патриаршия. За да отговори на естествения порив към църковна независимост, руската църква още през 1990 г. дава широко самоуправление, епископският събор в Украйна самостоятелно избира предстоятел, благославян от руския патриарх. Това не удовлетворява исканията за автокефалия и възниква украинският църковен разкол. През последните две десетилетия от единството на вселенската църква се отделят две църковни йерархии – Украинска православна църква-Киевски патриархат и Украинска автокефална православна църква. Разколниците с подкрепата на светската власт насилствено завземат храмове и манастири от каноничната църква. На 12 октомври 2018 г. уики-активист трескаво допълни англоезичната статия в Уикипедия – към списъка на автокефалните църкви е прибавена Украинската православна църква-Киевски патриархат. Тази новина шества из медии, тиражира се безкритично, а Порошенко гръмко обяви, че са скъсали ярема на „третия Рим“, сиреч Москва. Фалшиви новини! Първо, архиереите във Фенер не са предоставили автокефалия. Все още. В резюме, решенията са следните: пристъпват към изпълнение на свое по-раншно решение за бъдещо предоставяне на автокефалия на украинската църква. Пътят, по който смятат да го направят, е да открият ставропигия в Киев, тоест подворие под юрисдикцията на Константинополската патриаршия. После да съдействат за обединение на двете разколнически църковни йерархии в Украйна и ги обявяват едностранно за „канонични“. И накрая, да ги консолидира по възможност с каноничната Украинска православна църква-Московски партиархат, или силно да ограничи присъствието й в Украйна. Ако това е невъзможно, да „дарува“ автокефалия на обединените разколнически църкви. И още, Константинополската патриаршия „обезсилва“ томосите, които е издала през 1686 г., с които Киевската митрополия преминава под юрисдикцията на Московския патриархат и така Вартоломей си произвежда мнимо канонично основание да предостави автокефалия. Вторият въпрос обаче е имат ли тези решения основа в каноничното право или са узурпиране на управителна власт и анексиране на признат диоцез на друга поместна църква. Вън от съмнение е, че Вартоломей грубо нарушава каноничното право, приписвайки си права, които няма. А принципът „никой не може да прехвърли другимо повече права, отколкото сам има“ е юридическа и канонична аксиома. Константинополската патриаршия, самонаименовала се и „вселенска“, е поместна автокефална православна църква. На Втория вселенски събор от 381 г. на нейния предстоятел е даден статус на „втори по чест“ след римския (правило 3), а на Халкидонския събор от 451 г. е въздигната в патриаршия. След голямата схизма от 1054 г. константинополският патриарх заема първото място в диптиха на православната църква. Това първенство по чест обаче не носи никаква канонична или управителна власт извън диоцеза на константинополската църква. То е братолюбиво зачитане в църковния протокол на историческата роля на Константинополската патриаршия, която поради местоположението си в столичния Константинопол, е изпълнявала и някои естествени функции да посредничи между останалите поместни църкви в империята и владетеля. Тези утилитарни функции имат своето проявление и в Османската империя, когато султаните са третирали константинополския патриарх като етнарх, тоест представител на православното население. Константинополската църква от няколко десетилетия обаче предявява претенции за върховенство и за изключителна юрисдикция върху православната диаспора – тоест върху населението извън диоцезите на поместните църкви в САЩ, Канада и пр. Претенциите са и за управителна власт по отношение на предоставянето на автокефалия и църковното съдопроизводство – във Фенер смятат, че имат канонични основания да се произнасят с окончателна сила по жалби на предстоятели на други поместни църкви.  Вярно ли е това? Категорично не! И неслучайно никоя поместна църква не признава тези претенции. Властта в православната църква се подчинява на непроменяеми догматически принципи. Телеграфно предадени те са: глава на Църквата е Иисус Христос, не негов земен „наместник“, т.е. няма „православен папа“; върховната власт в земната Църква е съборна – на целокупното епископство, а не еднолична; вселенската църква се гради на териториален принцип и се съставлява от поместни църкви, които са самоуправляеми и имат пълна юрисдикция в признатата им територия (диоцез), а помежду си са напълно равнопоставени. Своите претенции върху диаспората Вартоломей се опитва да обоснове по правило 28 от Халкидонския събор, което очертава юрисдикцията на Константинополската патриаршия (областите Понтийска, Тракийска и Азийска) и освен това „другоплеменни от поменатите диоцези“. Видно е обаче, че текстът е изричен и безусловен – „другоплеменни“, но в пределите на константинополската църква, а не вън от тях. Що се отнася до мнимите права, които Вартоломей се опитва да си присвои по отношение на апелациите на йерарси от други поместни църкви, позовавайки се на 9-о и 17-о правило на Халкидонския събор, то правилното им тълкувание е дадено още от големия канонист Йоан Зонара – става дума само за „онези епископи, които са под негова власт“. Константинополската патриаршия е нищо повече от една от автокефалните поместни църкви – има власт само в своя диоцез и никъде другаде. Да предоставя автокефалия може само върховната църковна власт – вселенското епископство, тоест Вселенските събори. Поради дългия период, в който не е свикван такъв събор, църковната практика е възприела, че съборното начало се реализира така: когато от една църква-майка се отделя друга, то първият акт на признание трябва да е от църквата-майка, а после от останалите поместни църкви. Никой, включително константинополската патриаршия не може да „нахлува“ в територията на друга поместна църква и да „признава“ едностранно автокефалия, която не е призната от църквата-майка. Автокефалия не може и да се самообявава без съгласието на църквата-майка, освен когато самата църква-майка е изпаднала в ерес (15-то правило на Двукратния събор) – така канонично е самообявена и после призната от останалите автокефалията на Московската патриаршия след изпадането на върхушката от константинополската църква в еретическите отклонения на Фераро-Флорентинската уния през ХV в. За да заобиколи тези канонични положения, по украинския казус Вартоломей отменя двата томоса от 1686 г. С тях руският патриарх придобива управителната власт в тази киевската епарпия, в т.ч. определянето на нейния архиерей. Това е същността на църковната юрисдикция в нейната пълнота. Посоченото в тези томоси поменуване на константинополския патриарх от киевския митрополит не е указание за временен характер на прехвърлената юрисдикция, а има символично значение. Това положение действа вече столетия. Твърденията на Фенер, че може да „обезсили“ действието му, са неоснователни – промяната в юрисдикцията на една епархия, която е продължила повече от 30 години без възражения се закрепва окончателно (правило 17, IV Вселенски събор). За да стане е нужно общо съгласие на двете поместни църкви. С други думи, Вартоломей узурпира власт. Нещо повече, с идеята си, че може едностранно да обяви автокефална украинска църква при наличието на действаща канонична поместна църква на същата територия, той нарушава и правила 8 и 12 от Първия и Четвъртия вселенски събор, които забраняват да има повече от един митрополит в една и съща епархия. Същата противоканонична операция се подготвя и за схизматичната македонска църква. За да придаде привидна каноничност на своите деяния, Вартоломей внушава на скопския синод да узурпира историческото минало на Охридската архиепископия и на древната поместна Първа Юстиниана, чиято църква-майка е била Константинополската патриаршия. А щом някога е била такава, значи може днес едностранно да обяви автокефалия, умуват във Фенер. И в двата случая – Украина и Македония – каноничният път към автокефалия е само един: съгласие и от църквата-майка и признание от останалите. С едностранните си акции Вартоломей нанася тежък удар върху единството и съборното управление на Светото Православие. Зад действията му прозират властови мераци и геополитически сметки. Но и едните, и другите, са противоцърковни, а това значи и противохристиянски.                                  ", "date": "2018.10.16", "title": " Вартоломей узурпира власт и анексира територии\t\t\t"}
{"url": "https://trud.bg/%d0%b8%d1%81%d0%ba%d0%b0%d1%82-%d0%b4%d0%b0-%d0%b8%d0%b7%d1%85%d0%b2%d1%8a%d1%80%d0%bb%d1%8f%d1%82-%d0%ba%d0%b5%d1%88%d0%b5%d1%80%d1%83-%d0%be%d1%82-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "Бившият собственик на „Васлуй“ и румънски футболен съдия Адриан Порумбою проведе яростна атака към Клаудиу Кешеру от „Лудогорец“. Според някогашния рефер, голаджията трябва да бъде изхвърлен от националния и да не получава за в бъдеще повиквателни. Причина за изказванията му беше нулевото реми между Румъния и Сърбия от Група 4 в Дивизия „С“ от Лигата на нациите. Aтаката на домакините беше водена от Георге Цукудеан, но Кешеру го смени в края на двубоя. По общо мнение 31-годишният играч на „Лудогорец“ разочаровал с представянето си. Порумбою агитира именно 27-годишният Цукудеан да остане титулярен избор за позицията на централния нападател. „Кешеру постоянно реве, че не играе – каза бившият съдия. – Цукудеан е с 1000 класи над него. Кешеру е „ниска топка”. Че какъв шампионат имат българите? Нека да го видим да вкарва в Шампионската лига или Лига Европа. Цукудеан оказа далеч по-голям натиск върху силната сръбска защита.” В Румъния не пропускат да напомнят факта, че Кешеру има едва 6 гола в 24 мача за националния отбор. Последният от тях преди година в световна квалификация срещу Казахстан, спечелена с 3:1 в Плоещ.", "date": "2018.10.16", "title": " Искат да изхвърлят Кешеру от националния"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb-%d1%81%d1%83-27-%d1%81%d0%b5-%d1%80%d0%b0%d0%b7%d0%b1%d0%b8-%d0%bf%d0%be-%d0%b2/", "text": "Украински изтребител Су-27 се разби днес по време на съвместни учения с ВВС на САЩ във Виницка област в югозападната част на страната, предаде ТАСС. Генералният щаб на украинската армия съобщи, че самолетът е паднал около 17 ч. местно време в района на село Уланов между Бердичев и Хмелник и че са в ход издирвателно-спасителни действия. По данни на украинския военен портал падналият самолет е бил учебно-бойният Су-27УБ с бордови номер 70 и сериен № 96310424040, който е двуместен. Не е ясна съдбата на пилотите. Според украински медии инцидентът станал в рамките на ученията „Чисто небе – 2018“ с участието на военни от САЩ и Дания, на които се отработва въпроси по издирване, оказване на помощ и евакуация на екипажи, търпящи бедствие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.16", "title": " Украински изтребител Су-27 се разби по време на съвместни учения със САЩ"}
{"url": "https://trud.bg/1800-%d1%83%d1%87%d0%b8%d1%82%d0%b5%d0%bb%d0%b8-%d1%81%d0%b0-%d0%b1%d0%b5%d0%b7-%d0%ba%d0%b2%d0%b0%d0%bb%d0%b8%d1%84%d0%b8%d0%ba%d0%b0%d1%86%d0%b8%d1%8f-%d0%be%d0%b1%d0%b7%d0%be%d1%80/", "text": "След 2 г. ще липсват 10 000 даскали Около 500 са незаетите учителски места, а около 1800 учители са без педагогическа квалификация. Това обяви министърът на образованието и науката Красимир Вълчев по време на дискусия, посветена на кадрово обезпечаване на българското образование. “Проблем остават професионалните направления от природоматематическите науки. Факт е, че все още имаме на пазара на труда учители, които са излезли от системата на по-ранен етап и сега се включват, но те са предимно на възраст над 50 години. Големият проблем пред системата ще бъде след 10 до 15 години, когато голяма част от педагогическите специалисти, които работят днес, ще навлязат в пенсионна възраст”, обясни ситуацията министърът. Според него казусът със запълването на някои позиции в професионалните училища е изключително сериозен. Става дума за обезпечаване на местата по чужди езици, информационни технологии. “Имаме разговори с представителните организации от сектора на информационните технологии да направим такава програма, включително и специалисти от сектора да се включат. Учителите да ходят в ИТ компаниите, да правят съвместни обучения”, допълни Вълчев. Имало недостиг по определени дисциплини, който можело да бъде компенсиран от съществуващите педагогически специалисти чрез допълнително обучение за дисциплини с по-малък хорариум. “Например учители по химия да преподават и физика, учители по математика да преподават информатика, учители по история да преподават религия”, уточни министър Велчев. Недостигът на учители бил не само по определени дисциплини, но и по определени райони, стана ясно още. Затова МОН предвижда да финансира създаването на своеобразен корпус от учители, които срещу допълнително възнаграждение да преподават в по-трудните училища – тези, които са отдалечени и тези, в които трябва да се работи с най-голям брой проблемни деца. “Трябва да подготвим учители за най-малките и най-отдалечени места. Много е важно да реализираме цялата концепция, заложена в Закона за училищно и предучилиищно образование и да стимулираме иновациите в система”, категоричен бе Вълчев. Той обяви, че от догодина минималната заплата за учителите става 920 лв. След 8 години в системата ще липсват 39 000 учители, а само след 2 години – 10 000 учители. Това съобщи пък председателят на Синдиката на българските учители Янка Такева по време на дискусията.", "date": "2018.10.16", "title": " 1800 учители са без квалификация (обзор)\t\t\t"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8-%d0%bd%d0%b0-%d0%bf%d1%8a%d1%82%d0%b8%d1%89%d0%b0%d1%82%d0%b0-%d1%81%d0%bf%d0%be%d1%80%d0%b5%d0%b4-%d0%b1%d0%b5%d0%b7%d0%be%d0%bf%d0%b0%d1%81%d0%bd%d0%be%d1%81/", "text": "Повечето трасета са в лошо състояние Пътищата да бъдат оценени със звезди, подобни на хотелските, според това доколко са безопасни, каква е вероятността да стане катастрофи и да се стигне до смъртни случаи, предлагат от бизнеса. Това обяви в Правец председателят на Българска браншова асоциация “Пътна безопасност” инж. Николай Иванов. Подобна е практиката и в чужбина. Една звезда ще получават трасетата в най-лошо състояние с опасни виражи и наклони, лошо сцепление на асфалта или недобре поставени пътни знаци. Пет звезди ще се дават на шосетата, които са почти напълно безопасни. Данни за пътищата може да се събират с оборудван автомобил, който се движи с 60 км. в час и събира данни, които впоследствие се анализират от експерти. У нас подобно изследване е правено в периода 2012-2015 г. по европейски проект за пътища с обща дължина от 690 км., или 1,5% от пътната мрежа. Оценявани са отсечките между София и Сандански, столицата и ГКПП Калотина, Русе – Велико Търново, В. Търново – Плевен и Плевен-Русе. Тогава 70% от шосетата са оценени с 1 или 2 звезди, а едва 1,1% са получили 5 звезди. Не може знаците “черна точка”, които показват участъците с повишена концентрация на пътни произшествия, да се поставят като табели за внимание, каза инж. Росица Спасова от асоциацията. Тя даде за пример такъв знак, който от 10 години стои на пътния възел на Плевен, което показва, че не са взети мерки за подобряване на трасето. У нас смъртните случаи при катастрофи са 98 на 1 млн. жители, докато в Западна Европа те са три пъти по-малко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Звезди на пътищата според безопасността\t\t\t"}
{"url": "https://trud.bg/%d0%b5%d0%b9%d0%be%d0%bb%d1%84%d1%81%d0%be%d0%bd-%d0%b8-%d0%b8%d1%81%d0%bb%d0%b0%d0%bd%d0%b4%d0%b8%d1%8f-%d0%b8%d0%b7%d0%bf%d0%b0%d0%b4%d0%bd%d0%b0%d1%85%d0%b0/", "text": "Холмар Ейолфсон изпадна в Лига Б на Лигата на нациите с националния тим на Исландия. Защитникът на „Левски“ игра цял мач при загубата с 1:2 от Швейцария. Поражението обаче е трето поредно за отбора, който няма шанс да се спаси. Ейолфсон бе десен краен защитник бе на терена през 90-те минути на двубоя. Скандинавците играха добре, но грешки в отбраната ги провалиха. „Случи се най-нормалното – каза Ерик Харейн, треньор на Исландия. – В група сме с Белгия и Швейцария. Това са първият и осмият отбор в световната ранглиста. В последните години футболът в Исландия се разви много, но когато имаш такива конкуренти е нормално да завършиш след тях. Съжалявам, че загубихме три поредни двубоя. Трябва обаче да сме реалисти.“ Финландия, друг скандинавски тим, продължава с впечатляващото си представяне в Група 2 на Лига „С“. Отборът се наложи с 2:0 над Гърция и записа четвърта победа от четири мача в групата. Босна и Херцеговина затвърди лидерската си позиция в Група 3 на Лига „B“. Te победиха у дома Северна Ирландия с 2:0, като автор и на двете попадения стана звездата Един Джеко.", "date": "2018.10.16", "title": " Ейолфсон и Исландия изпаднаха"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b4%d0%b5%d0%b1%d0%b0%d1%82%d0%b8%d1%82%d0%b5-%d0%bf%d0%be-%d0%b2%d0%be%d1%82%d0%b0-%d0%bd%d0%b0-%d0%bd/", "text": "Мотивите за вота на недоверие са на тема, която в момента е подложена на дебат – реформата в два различни варианта, които предлага министърът на здравеопазването. Вотът е за намерението на министерството да се направи реформа, обясни председателят на парламента Цвета Караянчева пред  . Оптимистичното е, че опозицията ще влезе в зала. Дебатите ще са в петък сутринта, може би в средата на другата седмица ще бъде гласуването, допълни председателят на НС. Относно изказването на президента Радев, че има нужда от дебати по обществено значими теми, Караянчева коментира, че е необходима точна дефиниция за това кои точно са тези общественозначими теми. „В крайна сметка, това което казва президентът, е като оня анекдот нали – казваме А, но не казваме цялата азбука, за да стигнем до Я. Най-лесното в днешния век на комуникации е да се чуваме по телефона и аз го правя – нямам проблем, когато има нещо питам и премиера, и президента, нямам проблем. На телефона съм 24 часа, особено ако става въпрос за президента и премиера.“, заяви Караянчева. Караянчева коментира и публикациите в наши и световни медии, свързани с мотивите за убийството на журналистката Виктория Маринова от Русе. „Това, което се случи в Русе е ужасно като престъпление, но имаше сили, които се опитаха да обяздят тази трагедия. След като се намери убиецът, продължиха внушенията и битката срещу институциите. Всичко това прави го опозицията, хора извън парламента, някой, на който му е изгодно да бие по институциите и да създава напрежение. Учудена съм как тези световни медии не провериха информацията през няколко места, но хубавото е, че всички се извиниха. Всеки може да се възползва от едно такова ужасно влияние и да направи хибридна война. Това беше атака срещу ГЕРБ и управлението.“, коментира председателят на парламента. Караянчева обясни, че в дневния ред на парламента са социалните закони, като още в средата на следващата седмици ще бъдат подготвени за четене Законът за личната помощ и Закона за хората с увреждания. Относно стабилността в управлението, Караянчева беше категорична, че между коалиционните партньори има диалог и се провеждат редовни разговори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Цвета Караянчева: Дебатите по вота на недоверие ще бъдат в петък, гласуването другата седмица\t\t\t"}
{"url": "https://trud.bg/%d1%81%d1%8a%d0%b4%d0%b5%d0%b1%d0%bd%d0%b8%d1%8f%d1%82-%d0%ba%d0%b0%d0%b4%d1%80%d0%be%d0%b2%d0%b8%d0%ba-%d0%b5%d0%b2%d0%b3%d0%b5%d0%bd%d0%b8-%d0%b4%d0%b8%d0%ba%d0%be%d0%b2-%d0%bf%d1%80%d0%b5%d0%b4/", "text": "Година мина, откакто ВСС в този състав влезе в ролята си на правителство на съдебната власт. Какво се случи оттогава? Попитахме за това Евгени Диков – уважаван магистрат от кариерата, бивш зам.-главен прокурор и шеф на следствието, а сега съдебен кадровик от тия, чиито думи тежат. Неговата равносметка заслужава внимание. И заради стария му навик да говори без заобикалки, и защото в момента е председател на комисията, която управлява имотите на Темида у нас. – Г-н Диков, докато се подготвях за това интервю, попитах петима съдебни репортери каква е разликата между сегашния и предишния Висш съдебен съвет (ВСС). Отговориха ми, сякаш са си плюли в устата: в този ВСС са по-малко скандалите. Този отговор дразни ли ви, или ви радва? – Определено ме радва. Наблюдавал съм заседанията на предишния състав на ВСС и съм наясно, че в тях понякога се стигаше до лични нападки. В този ВСС не е така. Ние не губим време за работа в междуличностни скандали. Може би, защото сме повечето от моето поколение – колеги с дълъг опит, дошли от върховните съдилища или върховната прокуратура, които познават проблемите в съдебната система за цялата страна. Никой от нас не тегли към региона, от който е дошъл, и в който ще се върне евентуално, като му свърши тук мандата. – Вие самият как се чувствате от година насам? Цял живот сте бил прокурор, следовател, тичал сте по горещи следи, дето се казва. Не ви ли е скучно сега, като чиновник в съдебната власт? – Трудно свиквам. Не че ми е скучно. Но, като следовател и прокурор взимах решения еднолично и си поемах съответната отговорност за решенията. Сега всяко нещо трябва да мине през комисия, колегия, пленум. Доста тромава ми се вижда тази процедура – на колективното решение. Но това е положението. – Как тече работният ви ден? Има хора, които смятат, че във ВСС с търкане на бюрата се изкарват добрите заплати. – Чух проф. Никола Филчев да казва в едно интервю, че предишните състави на ВСС, чиито членове са правораздавали, защото органът тогава не беше постоянен, работели по 2 часа на седмица, колкото нас, които постоянно заседаваме. За мен това не е вярно. Комисията за управление на собствеността, на която съм председател, заседава всяка сряда по 4 часа. Отделно имаме заседания на прокурорската колегия, отделно на пленума. Почти всеки колега участва в няколко комисии – по управление на собствеността, по бюджет и финанси, правна, по професионална квалификация, по информационни технологии, по съдебната карта и натовареността – и е ангажиран в тях от понеделник до четвъртък, когато заседава пленумът с двете колегии едновременно. Отделно всички участват в избираните с компютър състави по дисциплинарни дела и участват в заседанията по тях (в петък или между заседанията на комисиите), освен това участваме в заседанията на колегиите и на пленума, чийто дневен ред е и с 60 точки понякога. – Разделението на две колегии (съдийска и прокурорска) оправдава ли очакването да се подобри работата на ВСС? – Да. Съдии да кадруват съдии, а прокурори – прокурори. Това е по-удачно, отколкото прокуратурата да решава съдийски проблеми и обратно – съдии да атестират прокурори и да им назначават административни ръководители. – Кои са най-важните неща, които свърши тази година комисията по съдебните имоти, която ръководите? Тя е важна комисия – у вас е хлябът и ножът. – Тази комисия е сравнително нова – създадена след промените в Закона за съдебната власт , с които за пореден път управлението на съдебните имоти се прехвърли от Министерството на правосъдието към ВСС. Оттогава приоритетно свършихме около 3 неща. Първо, създадохме ясни правила – и за ремонтите (текущи и основни), и за отдаването под наем на ведомствени жилища. Приехме ги на пленум – текст по текст. За да не каже някой „вие давате пари за ремонт на този районен съд, а пренебрегвате другия“. И за да не може до безкрай да се ползват ведомствени жилища, и магистрати, чийто заплати не са малки, да плащат по 100-150 лв. наем. И не бива така – да имаш триетажна къща в Божурище например и да кандидатстваш за ведомствено жилище в София, нали? На второ място, огледахме регистъра на недвижимите имоти, в който имаше много неуредени неща. Цели сгради продължават да се разпределят между следствието и МВР, примерно,въпреки предписания един разделителен протокол от 1995 г. А колко много неща са се променили оттогава! – Сега ремонтите на грохналите съдебните сгради са актуални, ако не греша? – Ние определихме точно реда, по който се искат и дават средства за текущите ремонти на съдебните сгради, като се възлагат обществени поръчки за тях. Трима експерти работят при нас по това. За съжаление началникът на отдела за обществени поръчки г-н Станков напусна, като каза, че си намерил по-добре платена работа. И не само той. Някои от най-опитните служители в администрацията на ВСС ни напуснаха тази година. – Защо? Чух колежката ви Керелска да казва, че трябва да осмислите отношението си към администрацията на ВСС. Да не би да сте високомерни към тях? Или ги товарите с много работа? – Не, аз не мисля, че е системен проблем това. – А кое е системен проблем? – Ами например това, че ВСС от години плаща всеки месец 116 000 лв. наеми за съдебни сгради. Поставили сме си задача те в най-скоро време да бъдат освободени. В Нова Загора това скоро ще стане, там се строи нова сграда. Но е голям проблемът със сградата на „Съборна“ 7 в София. – Административните съдии са там… – И наемът е 76 000 лв. на месец. Някои етажи сме освободили вече, но собственикът не иска да намали наема и за себе си е прав – други наематели няма да му дойдат, докато сме там. Очакваме разрешение за строеж на бул. „Драган Цанков“ 6, където беше Районен съд – София, там ще се премести Административен съд – София град, който е на „Вашингтон“ 17, а това пък ще освободи част от помещенията там за администрацията на Инспектората, за който в момента се плаща наем на друго място. – Леле. Много строителни работи в съдебната власт! – Обявена е обществена поръчка за проектиране и строителство на бул. „Стамболийски“ 82, където е техническата гимназия. Сградата е голяма, позволява да се направят в нея съдебни зали. Но е строена през 1949-1951 г., по тогавашни нормативи – от тухли и ремонтът се усложнява от противоземетръсните пилони, които трябва да се слагат. – Ами спецсъдилищата? Те берат душа на ул. „Черковна“ от теснотия. Опашки пред съдебните зали, коридорите задръстени с папки…И ДКСИ се намира там. – Има решение ДКСИ (Държавната комисия по сигурността на информацията) да напусне ул. „Черковна“ до края на годината. Там има подземен паркинг за 120 автомобила. От 3 г. са заложени 960 000 лв. в инвестиционна програма за преграждане на част от този паркинг, в който да се направи помещение за архивите с климатични и пожароизвестителни инсталации-съгласно всички изисквания на държавния архив. Но половината от паркинга е на ДКСИ и тя отказва. – Спецсъдиите поискаха пари, за да си сложат знаме на пилон пред сградата. Защо не им дадохте? – По решение на комисията по бюджет и финанси. Както колегите казват, че то не е да се купи веднъж едно голямо знаме, то всяка година иска подмяна. На Административните сгради се слагат знамена на фасадата. Друго е пилон да се постави… – Така да е. По-важен е проблемът с капиталовите разходи. Усвоени били едва 731 хил. лв. от заложените 16 млн., така ли? – За миналата година са усвоени 1, 167 млн. лв. Очаквам до края на тази година да усвоим 5,5 млн. – 5 пъти повече. 16-те милиона, които споменахте, се прехвърлят като преходен остатък от година на година, от 2007 г. насам. Опитваме се да ги изчистим. Но е трудно. В Районен съд -Елена за втори път от 2 години се обявява обществена поръчка за основен ремонт за 300 000 лв. Първият път никой не се яви, вторият се яви кандидат, спечели поръчката, но видя, че сумата е „изпилена“ , носи му малка печалба и се отказа. За Районен съд – Сливница са предвидени 3 млн.лв. , но се обжалва обществената поръчка и строителството 2 години не може да почне, стартира едва сега…Искате ли да се върнем в историята назад? – Колко назад? – През 1932- 1940 г. е имало активно строителство на съдебни сгради, част от които са дело на родолюбиви българи – в Карлово, Самоков, Ихтиман. От този период имаме нотариални актове за дарения. След 1945 г. теорията беше, че комунизмът идва през 1980 г. и няма да има съд и прокуратура. Съдебната палата в София се взе за музей. А палатите в Русе, Враца и другаде станаха общински и окръжни народни съвети, пощи и т.н. След 1990 г. – хайде обратно – сградите на окръжните комитети на партията в Ловеч и Бургас се предоставиха на съдебната власт. През 2007-2008, при министър Меглена Тачева е имало амбициозна програма. Много общини тогава са предоставили права на строеж за съдебни палати, изготвени са проекти за тях. За Варна – десететажна сграда! Но по липса на средства са завършени само един –два обекта. Сега предлагаме на колегите във Варна транспортната болница, до централната гара – да й се пристроят съдебни сгради, но те отказват. Не им хареса и фалиралият мол в края на града. В мандата на Тачева е придобит бивш военен имот в центъра от 6 дка. Но на 4 м отдолу има подпочвена вода, а проектът предвижда 4 подземни етажа. Това означава дренажи, хидроизолации – така сградата, която е по проект за 100 млн. лв. от бюджета на съдебната власт, ще стане 200 млн! Колегите имат мерак за един терен на министерството на правосъдието – 23 дка до затвора, близо до центъра на Варна. Но трябва там да се направи подземен паркинг, горе няма места за колите на магистрати и граждани. Това в необозримо бъдеще… Сега съдът на Девня е на 8 км от центъра на града, във варненската община, а прокуратурата е в частен апартамент – в него прокурорът приема граждани, докато на терасата на съседния собствениците си пекат кюфтета… – Съдебна жилищна криза, значи? – В Несебър съдът е в бившата почивна станция „Житен клас“, а прокуратурата е другаде, с БКС и социалните служби. В Царево прокуратурата и съдът са в бивши хотели, на двата края на града, което е проблем и за съдебната охрана. В Монтана гражданската и наказателната колегии на Районния съд са в различни сгради, прокуратурата – в трета. В Балчик съдът и прокуратурата са под наем в излишно голяма сграда –два етажа с по 14 кабинета плюс съдебни зали. Тя е оценена на 1,4 млн. лв., но собственикът иска 3,5 млн. Да я купим и дума не става, така че един момент Балчик може да се окаже без съдебна сграда. Предоставена е от МС една, строена за нуждите на румънската армия през 1939 г. , когато Южна Добруджа е била още румънска територия. Тя е абсолютно непригодна, може само да се събори. Имало е и проект за футуристична съдебна сграда – нещо като летяща чиния, кацнала насред града, но по липса на средства не е построена и тя…Така се събират милионите, неусвоени с години. Иначе ние по годишния си план стартираме с обществени поръчки 35 обекта в Нови пазар, Благоевград, Пазарджик, като всички са на някакъв етап – административна процедура, проектиране, строителство. Правилата са ясни. За текущи ремонти – по 3 оферти, ние предлагаме на комисията за бюджет и финанси най-целесъобразната, която невинаги е най-евтината и се отпускат средства. За основни ремонти таванът е от 50 000 до 270 000 лв., техническите задания са съгласувани с наши експерти. Строителните работи и разходи се контролират от административните ръководители до така определените имоти, защото не е възможно четиримата експерти от ВСС да поемат всички обекти. Целта е да не харчим за наеми грешни пари! В Разлог плащаме на частна фирма, а общината може да ни предостави безвъзмездно етаж от общинска сграда. С идеите за прекрояване на съдебната карта много общини намериха имоти, които да ни предоставят безвъзмездно. – Ех, тая прословута съдебна карта! Толкова ли е трудно да се начертае, че 10 години я чакаме? – Прокурорската колегия направи първата стъпка с изграждането на териториални отделения, изнесени работни места. Въпреки протестите в Чепеларе и Мадан! В Районната прокуратура ( РП) – Кула работи един прокурор, но с две деловодителки и главен счетоводител. Да, може би по закона за счетоводството това да се изисква. Но вижте – фирми със стотици служители ползват услугите на счетоводни къщи. Правим експеримент с 11 прокуратури – те се закриват от Нова година, като се създават териториални отделения по места (в които остават само прокурорите и специализираната администрация) и една РП в областния център, в която се концентрира общата администрация – административни секретари, главни счетоводители и др. Във видинско ще има РП – Видин и териториални отделения в Белоградчик и Кула. В смолянско ще има РП – Смолян, РП-Златоград и териториални отделения в Мадан и Чепеларе. Прокурорско присъствие ще има по места, както и досега. – Но и протести ще има още, вероятно? – Да, реформата среща отпор по места – от депутатски лобита и местни общественици, които смятат, че във всяко населено място трябва да има съд и прокуратура. Но не може Холандия с 14,5 млн. население да има 19 прокуратури и съдилища, а България с по-малко от 7 млн. население – 147! – А с колите как са магистратите? Как ще пътуват от малкия до големия град? – Председателката на окръжния съд в Русе постави остро този въпрос миналата година. Тя разполагала с една КИА на възраст, на която никой не смеел да се качи. Предишният ВСС е решил да се обяви обществена поръчка за по-голям брой автомобили – така цената пада и ги обслужва един сервиз. Ние направихме поръчка по ЗОП. Спечели го вносителят по ЗОП. Спечели го вносителят на шкода. – 13 за ВСС и 37 за органите на съдебната власт. Цената падна драстично – на 47 000 и 41 000 лв. Сега ВСС има стари автомобили „Фолксваген пасат“, които са все в сервиза, който обслужва и мерцедесите на НС, и шкодите на прокуратурата…Но да знаете – това са оперативни коли, не са персонални – за членовете на съвета и председателите на съдилища. Те се ползват за разнасяне на призовки, за командировки на членове на комисиите е експерти от администрацията в страната, за превозване на големи дела. Един съд поиска за автомобил, който да събира сутрин служителите за работа. Но това е недопустимо. Който е назначен, а не е командирован в този съд, няма право на пътни разноски. – Красьо Черния с неговото тефтерче за назначения беляза всички състави на ВСС с предубеждението, че назначават шефовете на прокуратури и съдилища под влияние на тъмни сили в политическото задкуслисие. Така е, нали? – Красьо Черния е неприятен спомен от миналото. Не мисля, че в сегашния състав на ВСС има задкулисни сили. Проблемът при нас е друг – че понякога няма кандидати за административни ръководители. Обявяваме конкурси за по-малките прокуратури – не се явява никой. – Защо така? – Не искат да стават началници. Председателят на районният съд в Самоков примерно стопанисва сграда, строена от 1939 г. Отпуснахме му 100 000 лв. за основен ремонт на покрива, който тече. Отговорът му беше: аз поисках пари за колело, вие ми дадохте за автомобил!. Страх го е да обяви обществена поръчка за 100 хиляди! И военно апелативният прокурор Веселин Стоев ми каза, макар и на шега: ако трябва аз да организирам поръчката за ремонта на нашата сграда на „Позитано“( за 300 000 лв.) хвърлям си и пагоните, и оставката. – Страхуват се от обвинения в злоупотреби? Но защо, ако всичко им е наред? – Когато бях шеф на следствието, казах на бившия главен прокурор: „Г-н Велчев, аз нямам счетоводство, не обявявам обществени поръчки, слава Богу.“ А Отговорът му беше: „Винаги на един административен ръководител можеш да му образуваш дело по чл. 282 ( за престъпление по служба – б.а.) Винаги ще се намери за какво.“ – Затова ли г-жа Емилия Русинова не иска да стане шеф на спецапелативната прокуратура? – Не знам. Тя представи болнични. Явно си има някакви лични причини. Но и Софийска градска прокуратура, която ръководи сега, не е по-малко натоварена, макар че голяма част от делата минаха към спецпрокуратурата. – Има ли някой във вашия състав на ВСС, който пише есемеси на премиера Борисов, както в предишния? Въпреки, че съдебната власт е уж независима от изпълнителната? – Аз нямам телефона на премиера. Не съм му пращал есемеси. Не съм забелязал и колегите да го правят. Имали сме официални срещи и с него, и с министър Горанов. Говорили сме си за пари и за сгради, не за дела. – Дали съдиите и прокурорите ще получат обещаните 17% увеличение на заплатите? – Би трябвало да се спази Закона за съдебната власт – минималната заплата за младши магистрат да се определя от 2 работни заплати в бюджетния сектор. Ако изпълнителната власт вдигне с 10% заплатата на държавната администрация, както обеща, автоматично трябва да пораснат и заплатите на магистратите. Нашият гост  Евгени Диков е роден на 20.02. 1955 г. Завършил е право в СУ „Св. Климент Охридски“ (1981). Влиза в съдебната система като прокурор и се издига до зам.-градски прокурор на София (1991). През 1992- 2003 е адвокат, после отново се връща в системата като следовател в НслС. През 2006 г. е назначен от ВСС за прокурор към ВКП. Поема временно управлението на СГП през 2013-а, а в края годината е избран за директор на НСлС и зам.-главен прокурор. През 1017 г. е избран за член на ВСС от квотата на следователите.    ", "date": "2018.10.16", "title": " Съдебният кадровик Евгени Диков пред „Труд“: В този ВСС няма задкулисни сили\t\t\t"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%b7%d0%b0%d0%bf%d0%bb%d0%b0%d1%82%d0%b8-%d1%81%d0%ba%d0%b0%d1%87%d0%b0%d1%82-%d1%81-20-%d0%bf%d1%80%d0%be%d1%86%d0%b5%d0%bd%d1%82%d0%b0/", "text": "До края на годината военните заплати ще се вдигнат с 10 процента. А от следващата с още десет. Това каза министърът на отбраната Красимир Каракачанов във Велико Търново, след като 155 курсанти в НВУ „Васил Левски“ положиха клетва. Паралелно с това той направи поредната тъжна констатация, че армията ни се нуждае от повече от 5500 военнослужещи. Ако обещанието се сбъдне, това ще бъде второто 10-процентно вдигане на възнагражденията във Въоръжените сили за тази година. И ще се избегне още по-голям дисбаланс между заплатите на военнослужещите и държавните служители. За вероятността да се стигне до нежелан резултат „Труд“ предупреди преди няколко седмици. След като бе обявено нарастването на заплатите на държавните служители с 10 на сто от началото на следващата година, попитахме „Ще има ли второ 10-процентно увеличение на заплатите на военните, при положение, че първото вече е предвидено?“ Под първото имахме предвид предвидените за персонал повече от 97 млн. лв. в бюджета на МО за 2019 г. Ясно беше, че ако ги няма тези нови 10 процента, за които говори министърът във Велико Търново, възнагражденията на военните отново ще изостават чувствително от парите на останалите, които служат на държавата. Което едва ли ще реши проблема с недостига на кадри. По мнение на хора от ръководството на МО, сега сме на ръба, т.е. какъвто е отливът, такъв е и приливът от хора в армията. Вече стана пределно ясно, че с обяви във вестник или по радио войници не се набират. Точно за това възможната правилна стъпка в следващите три месеца е вдигане на военните заплати поне с 20 процента. Всяка грешна стъпка в политиката по-нататък може да търкулне процеса надолу и да го направи необратим. В този смисъл се очертават още няколко проблема. Те са много актуални, като имаме предвид, че до края на месеца правителството трябва да е готово с бюджета за следващата година. Първият е да се реши веднъж завинаги въпросът с базата за определяне основното месечно възнаграждение на военнослужещите. Това трябва да стане именно в Закона за държавния бюджет. Сега е 380 лв. Висшето военно ръководство държи да се регламентира обвързване с минималната работна заплата на страната. Сега тя е 510 лв. Разликата е очевидна. Второ, финансовите средства за персонал да се отпускат на основата на щатовете, а не на списъчния състав. Вече години наред в становищата си по бюджета Комисията по отбрана констатира този факт, но само толкова. Намирането на решение ще има ефект поне в две посоки. От една страна ще се създадат условия за попълване на вакантните длъжности, а от друга – там, където натоварването е по-голямо заради недостиг на кадри, ще може допълнително да се стимулира личният състав. Трето, налага се по-бързо придвижване на подготвените промени в Закона за отбраната и Въоръжените сили, които целят разделяне със сегашната система, при която военнослужещи с едни и същи звания вземат почти еднакви заплати, а отговорностите им са доста различни. Четвърто, повече от необходимо е бързо и точно ориентиране на отговорните фактори в задаващите се, но все още твърде неясни и противоречиви, промени в пенсионната система. Да се предвиди как биха реагирали придобилите право на пенсия военнослужещи, т.е. тези, от които се очаква след 4-5 години да заемат висши командни длъжности, ако, както е записано и сега в КСО, от следващата година падне т. нар. таван на новоотпуснатите пенсии. Проблемът е дали тази или някоя друга промяна в пенсионния режим, няма да мине покрай ушите на тези, които трябва да предвиждат какво би било влиянието върху кадровия процес, т.е. върху броя на рапортите за уволнение. Такава вълна вече е заливала армията. Отговори на въпросите ще има скоро, по-добре е обаче, да не се дава шанс на негативните последици. До юли 2020 г. се очаква да завърши първият по рода си у нас Стратегически преглед на сигурността и отбраната. На негова основа ще последват нови документи, претендиращи да покажат развитието и на Въоръжените сили до 2032 г. Няма да е лошо тези, които ги разработват и по-късно приемат, да прочетат старите, т.е сега действащите. И да внимават да не бъдат преписани пожелателните текстове в раздела за хората в отбраната. Там, например, е регламентирано, че комплектуването на въоръжените сили трябва да става с подготвен и мотивиран личен състав. Изминаха три години, откакто изпълняваме тази Програма 2020, но все още продължаваме да говорим както за дефицит от военнослужещи, така и за демотивация на личния състав. Като че ли е крайно време социалният статус на военнослужещите да влезе в списъка от отбранителни способности на държавата. И когато съюзниците ни преценяват дали сме оперативно съвместими или не, да имат предвид поне заплатите на хората с пагони. Но ако вървим с по 20 процента на година, може скоро да ни сочат и за пример.   Реалността дава сурова оценка Министър Каракачанов смята, че недостигът на офицери в Българската армия може да се преодолее с увеличаване на приема във висшите военни училища. За съжаление реалността е друга. На 12 октомври в Националния военен университет „Васил Левски“ във Велико Търново той поздрави 155 курсанти-първокурсници, които положиха военна клетва. По същото време през миналата година се заклеха 180 курсанти, а през 2016 г.– 170. Още един показател за престижа на военната професия у нас.            ", "date": "2018.10.16", "title": " Военните заплати скачат с 20 процента?!\t\t\t"}
{"url": "https://trud.bg/740-%d0%b4%d0%b5%d1%86%d0%b0-%d1%82%d1%80%d1%8a%d0%b3%d0%b2%d0%b0%d1%82-%d0%bd%d0%b0-%d1%83%d1%87%d0%b8%d0%bb%d0%b8%d1%89%d0%b5-%d1%81-%d0%b5%d0%b4%d0%b8%d0%bd-%d0%bc%d0%b5%d1%81%d0%b5%d1%86-%d0%b7/", "text": "740 възпитаници на Националното училище по изкуствата „Добри Христов“ във Варна ще влязат в клас точно месец след началото на учебната година. След серия от отлагания, предизвикани от мащабен ремонт на сградата, първият школски звънец ще бие на 17 октомври, съобщи директорът на НУИ Христо Дипчиков. Според него закъснението няма да се отрази на учебния процес, тъй като преподавателите вече са преструктурирали програмите така, че да наваксат с материала, без да се налага децата да учат и през част от ваканциите. Ремонтът започна през пролетта с 3,7 млн. лв. по ОП „Региони в растеж“. По план е трябвало да приключи на 22 септември, но спазването на срока се оказало невъзможно заради слабости в проектирането, поясни Дипчиков. Акт 16 на сградата на НУИ е издаден в понеделник, уточни ръководителят на проекта Иван Мечкунов от Министерството на културата. Освен реставрация на вековната фасада, саниране, подмяна на дограми и реконструкция на покрива, са изградени рампа и асансьор за хора с увреждания. Обновени са концертната зала, библиотеката, читалнята, ателиетата по графика, скулптура и живопис, а в кабинетите за индивидуално обучение на музикантите е поставена звукоизолация. Напуканата ограда на училището и старите спортни съоръжения в двора обаче не са ремонтирани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " 740 деца тръгват на училище с един месец закъснение"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8-%d1%81%d1%82%d0%be%d0%bf%d0%b0%d0%bd%d0%b8-%d1%89%d0%b5-%d1%87%d0%b8%d1%81%d1%82%d1%8f%d1%82-%d1%81%d0%bd%d0%b5%d0%b3%d0%b0-%d0%be%d1%82/", "text": "Избрани са изпълнителите на снегопочистването по 5 от общо 9 направления на общинската пътна мрежа в Търговище, която е общо 220 км. Това съобщиха от кметството след проведена обществена поръчка. С дейностите ще бъдат ангажирани земеделски производители и строителна фирма, чиято техника се намира в селата по направленията. Цялата мрежа е разделена на участъци, за да се гарантира бързо и ефективно почистване на пътищата между населените места, а изпълнителите са натоварени с ангажимента за два зимни сезона, включително 2019-2020 г. Класираните кандидати са с опит в дейността, разполагат с нужната техника и персонал за своевременно чистене на обособените отсечки. Тъй като на обществената поръчка не са се явили желаещи за 3 от направленията в общината, а един кандидат е бил отстранен заради пропуски в документацията, предстои пускане на повторна поръчка, уточняват от местната администрация. До определянето на изпълнители по направленията: Давидово-Съединение, Божурка, Пролаз-Копрец и Търновца-Драгановец тези пътища ще се чистят от общинското предприятие БКС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Земеделски стопани ще чистят снега от общинската мрежа в Търговище\t\t\t"}
{"url": "https://trud.bg/%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%b2%d0%bb%d0%b0%d0%ba-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0-%d0%b2-%d0%bc%d0%b0%d1%80%d0%be%d0%ba%d0%be-10-%d0%b4/", "text": "Най-малко 10 души са загинали и други 90 са ранени при дерайлиране на пътнически влак в Мароко, съобщава телевизия „Скай нюз-Арабия“. Инцидентът е станал в 10.50 часа местно време недалеч от столицата на кралството Рабат. На първите снимки, разпространени от медиите след трагедията, се виждат тежко повредените и преобърнати вагони. Националното управление на мароканските железници за момента не коментира причините за инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Пътнически влак дерайлира в Мароко, 10 души са загинали и над 90 са ранени"}
{"url": "https://trud.bg/%d0%ba%d0%be%d0%b9-%d1%81%d1%82%d0%b0%d0%bd%d0%b0-%d0%bf%d1%8a%d1%80%d0%b2%d0%b8%d1%8f%d1%82-%d0%ba%d1%80%d0%b8%d0%bb%d0%b0%d1%82-%d0%ba%d0%be%d0%b7%d0%b5%d0%bb/", "text": "Не е лесно днес да се роди нов Радой Ралин. Ореолът на този наш сатирик-дисидент е толкова ярък, че зад неговата осанка следващите поколения сатирици губят височината си. Времето обаче неумолимо изисква нов тип гротескова стилистика. Някога Вазов припозна „немили-недраги” като герои на своето време. А в 21 век Георги Кушвалиев си призна, че му е присърце темата „дебили-недраги”. Представянето на сборника с актуални епиграми „Дебили-недраги” (изд. „Модерно изкуство” , 2018) се състоя в клуб „Журналист” на 15 октомври и събра над 150 почитатели на известния сатирик, които разграбиха донесените бройки от издателя Кин Стоянов. Предговорът в книгата е дело на Румен Леонидов, редактор на изданието. Пред публиката в залата той каза: „Кушвалиев е изключителен поет – находчив, безпардонен, много рисков. Той е гениално момче – от малък беше такъв. Помня една негова епиграма отпреди 40 години: „Промениха се мащабите – всеки гьол да си знае жабите”… Вгледах се в неговите публикации във фейсбук и видях, че той хвърля там всеки ден по пет-шест изстрела – актуални, точни, безпощадни. Така се роди тази книга и се сложи началото на една традиция, в която духът на Радой Ралин се завръща. Жоро Кушвалиев е в своята нова творческа младост – твори рефлекторно, светкавично, всичко е в десетката!”. Самият Кушвалиев потвърди, че епиграмното вдъхновение е дошло при него чрез фейсбук, където той през последните години публикува често творбите си по най-парливите политически, социални и нравствени проблеми. Кин Стоянов припомни разработката на ДС „Козелът” – прозвище, сложено на Радой Ралин. Затова той решава да учреди наградата „Крилат козел” за епиграмист. „Сборникът „Дебили-недраги” е неоспоримото доказателство за това, че у нас има достойни последователи на събратята сатирици Радой Ралин – Борис Димовски. През тази есен се навършват 50 години от изгарянето на „Люти чушки”. Мисля, че двамата предтечи се възхищават отгоре на нашата идея. Затова аз посочих Георги Кушвалиев за първия „Крилат козел” и издадохме книгата му в нашето издателство „Модерно изкуство”. Всяка година ще издаваме по един сборник с епиграми. Поканих за тази премиера доста политически фигури, но не ги виждам в залата. Единственото изключение е Вили Лилков” – каза Кин Стоянов.  Какво можем да прочетем в книгата? Каша Трудно ще се оправи  кашата –  основаха свои държави  в нашата… Размяна Каква е подредбата на отбора,  според заслугите –  всички, които са за затвора,  вкарват в него другите… Развод Знам, ще платя за ината си  в тази обречена връзка –  да не напускам страната си,  когато тя ме напуска. Това уникално издание е илюстрирано с оригинални карикатури от Йовчо Савов, като целта е била графично и форматно книгата да наподобява легендарните „Люти чушки”. Георги Кушвалиев обяви и името на следващия лауреат на наградата „Крилат козел” – Иван Ненков, който трябва да поработи здраво и до следващото лято да представи поредния ръкопис от 130 епиграми… Сборникът „Дебили-недраги” вече беше представен на празниците „Свищовски лозници” (28 септември 2018) в родната къща на Алеко Константинов в Свищов.  ", "date": "2018.10.16", "title": " Кой стана първият „Крилат козел”?"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d1%8f-%d0%bf%d0%b5%d1%82%d1%80%d0%be%d0%b2%d0%b0-%d1%87%d0%b0%d0%ba%d0%b0-%d0%bc%d0%be%d0%bc%d1%87%d0%b5/", "text": "„Мис България“ 2009 и „Мисис Русия“ Антония Петрова-Батинкова и съпругът ѝ Ивайло очакват първото си дете. В края на септември се появиха първите информации, че юристката е бременна, досега обаче тя не бе потвърдила официално щастливата вест. Антония публикува пост във Фейсбук, в който обяви новината и дори разкри пола на бебето. „Семейство Батинкови ще се увеличи! Със съпругът ми Ивайло очакваме първородния ни син, който бъде първо дете и за двама ни! Ние сме най-щастливата и влюбена двойка! А синът ни е най-очакваното и обичано бебе!“, написа Батинкова. През септември Антония гостува на Венета Райкова в „Папараци“, но на въпроса за бебето, Батинкова само се усмихна загадъчно и не пожела да отговори с „да“ или „не“ на въпроса. Цялата статия и всички снимки вижте в", "date": "2018.10.16", "title": " Антония Петрова чака момче"}
{"url": "https://trud.bg/%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d1%89%d0%b5-%d0%b1%d1%8a%d0%b4%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%bd%d0%b0%d1%86%d0%b8%d0%be%d0%bd/", "text": "Първият национален турнир по мини футбол за ветерани ще се проведе в Стара Загора от 19 до 21 октомври. В него ще участват 16 отбора от 12 града в страната. Победителят ще спечели правото да участва в европейското първенство за ветерани, което ще се проведе в Словения през 2019 г. Футболните срещи ще се проведат на терените до плувния басейн и зад Пощата, който е напълно обновен. Турнирът е организиран от Община Стара Загора и ще започне на 19 октомври от 17:00 часа. На следващия ден в Общинската спортна зала „Иван Вазов” ще се проведе традиционният за Стара Загора турнир по джудо „Недьо Ранчев“. В него ще се включат около 150 спортисти в 15 отбора от цялата страна. Началото на схватките е в 10:00 часа, а официалното откриване на турнира – в 12:00 часа. На 21 октомври в 17:30 часа в Общинската спортна зала „Иван Вазов“ започва второто издание на Държавния турнир по спортни танци за Купа Стара Загора, в който ще участват 150 двойки от цялата страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Стара Загора ще бъде домакин на национални турнири"}
{"url": "https://trud.bg/29-%d0%ba%d0%bd%d0%b8%d0%b6%d0%ba%d0%b8-%d0%b1%d1%8f%d1%85%d0%b0-%d0%be%d1%82%d0%bd%d0%b5%d1%82%d0%b8-%d1%81%d0%b0%d0%bc%d0%be-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%b2-%d1%81/", "text": "Само за седмица при специализирани операции в четирите общини на Сливенска област са отнети 29 шофьорски книжки, 13 от тях – за употреба на наркотици или алкохол, а 11 от тях – за нередовна застраховка „Гражданска отговорност“, съобщиха от ОД на МВР-Сливен. Прекратени са регистрациите на 18 автомобила, управлявани от неправоспособни или пияни шофьори. Установени са 13 неправоспособни водачи. В периода от 5 до 14 септември в Сливен, Нова Загора, Котел и Твърдица екипи на пътни полицаи и служители на Районните управления са проверили 2 367 моторни превозни средства и 2 491 лица. Констатирани са 966 нарушения на Закона за движение по пътищата и Кодекса за застраховане. С мобилни и стационарни камери са установени 249 нарушения на скоростта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " 29 книжки бяха отнети само за седмица в Сливенска област"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%ba%d1%8a%d0%bc-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b0/", "text": "Президентът на Сърбия Александър Вучич, в коментар за изявлението на американския посланик в Белград, че Косово е независима държава, заяви, че той не е в страната, за да подучва журналистите, а да отговаря на въпроси, предаде македонският портал „А1 Он“. „Каквото и да е така нареченото правителство за вас, за нас е самообявено правителство. Посланико, не си тук, за да подучваш журналистите, а да отговаряш на въпроси“, заяви Вучич. Сръбският президент посочи, че би било хубаво и достойно, ако дипломатическият представител показва уважение към Сърбия, но и че „Америка е суперсила“. Освен това Вучич отбеляза, че съществуват „много тежки проблеми“ за разрешаването на косовския въпрос и попита чуждестранните правителства защо преговарят със Сърбия, ако Косово има суверенно правителство и защо искат признанието му в ООН? „А1 Он“ припомня, че в понеделник вечерта посланикът на САЩ в Сърбия Кайл Скот забеляза на сръбски журналист, че косовоското правителство не е така наречено, а правителство на Косово, което е суверенна и независима държава, със свои избрани депутати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.10.16", "title": " Сръбският президент към посланика на САЩ в Белград: Не си тук да подучваш журналистите, а да отговаряш на въпроси"}
{"url": "https://trud.bg/%d0%b5%d0%ba-%d0%bd%d0%b5-%d0%b2%d0%ba%d0%bb%d1%8e%d1%87%d0%b8-%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d0%b2-%d1%81%d0%bf%d0%b8%d1%81%d1%8a/", "text": "Европейската комисия почете днес с едноминутно мълчание паметта на журналистите Дафне Каруана Галиция (Малта) и Ян Куциак (Словакия), загинали в последната година заради своите разследвания по съмнения за корупция. Тази сутрин комисията разпространи изявление по повод годишнината от смъртта на Галиция. В последвал въпрос на всекидневната пресконференция на ЕК защо сред имената на журналистите не е била посочена и убитата в Русе телевизионна водеща Виктория Маринова, говорител поясни, че това е свързано с данните от разследването в България и Германия на нейното убийство. „Мисля, че това, че разпространихме изявление за резултата от полицейското разследване в България и Германия, за много бързата реакция и за (залавянето) на предполагаемия убиец и подбудите – мисля, че това ни накара да се насочим в (днешното) изявление към журналистите, пострадали заради своята работа. Това мога да кажа“ добави говорителят. Преди година Галиция се събуди на този ден за последен път, преди да бъде убита заради своята работа. Днес трябва да спрем това, което правим, и високо да заявим, че в Европа трябва да бъде безопасно да се говори свободно, журналистите никога не трябва да бъдат плашени. Днес отдаваме почит на Галиция, Куциак и всеки журналист, притискан и заплашван, дори убиван, в Европа и по света, допълни говорителят. Той покани на трибуната представителя на организацията „Репортери без граници“ Жюли Мажержак. От името на няколко европейски организации за защита на журналистите тя призова разследването в Малта да разкрие поръчителите на убийството на Галиция, както и за обществена проверка дали атентатът срещу журналистката е можело да бъде предотвратен. /БТА/ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " ЕК не включи Виктория Маринова в списъка на журналистите, загинали заради работата си"}
{"url": "https://trud.bg/%d0%b7%d0%b0%d0%bf%d0%b0%d0%b4%d0%bd%d0%b8-%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d0%b7%d0%b0%d0%bf%d0%b0%d0%b7%d1%8f%d1%82-%d0%bf%d0%b0%d0%bc/", "text": "Сочен е за архитектурен успех на XX век Западни експерти се обявиха за запазване на паметника на Бузлуджа като обект на културното наследства, съобщава Агенция Франс Прес (АФП). Неправителствената организация “Европа Ностра” призовава българските власти да спасят определяния от тях “шедьовър на архитектурата, инженерството и изкуството”. В публикация, озаглавена “Комунистическо архитектурно НЛО на Бузлуджа очарова ХХI век”, АФП разказва за паметника. “Дълго време познат само на любителите на необичайния туризъм, привлечени от странността на мястото и останките от комунистически лозунги по стените му, НЛО-то вече е влязло в радара на международните специалисти в защитата на наследството”, отбелязва АФП. НПО “Европа Ностра”, чийто експерти посетиха неотдавна Бузлуджа заедно с журналисти от АФП, класира паметника на Бузлуджа сред седемте най-застрашени културни забележителности в Европа. “Това е част от европейското културно наследство”, смята британският архитект Греъм Бел. “Със своя бруталистичен стил това е истински архитектурен успех на ХХ век. Този паметник е изключителен със своя размер и мощ”, смята Лоран Леви-Строс, бивш заместник-директор на отдела за опазване на културното наследство на ЮНЕСКО.                ", "date": "2018.10.16", "title": " Западни експерти искат да запазят паметника на Бузлуджа\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d1%81%d1%80%d0%b5%d1%89%d0%b0-%d0%bd%d0%b5%d1%82%d0%b0%d0%bd%d1%8f%d1%85%d1%83-%d0%b2-%d0%b5%d0%b2%d0%ba%d1%81%d0%b8%d0%bd%d0%be%d0%b3/", "text": "Премиерът на посещение в ОАЕ и Египет Премиерът Бойко Борисов ще посрещне в началото на ноември своя израелски колега Бенямин Нeтаняху в резиденция “Евксиноград” във Варна. На 2 ноември там трябва да се състои срещата на високо ниво на т.нар. Съвет за сътрудничество между България, Румъния, Сърбия и Гърция. Именно след т.нар. Варненска четворка Борисов ще разговаря с Нeтаняху, който ще бъде гост на формата. Това ще бъде четвъртата поредна сбирка на балканските лидери, като последната бе през април в румънската столица Букурещ. Тогава Борисов обсъди с румънския премиер Виорика Дънчила, гръцкия министър-председател Алексис Ципрас и сръбския президент Александър Вучич инфраструктурните проекти и свързаността на Балканите, както и стабилността и сигурността в региона. Посещението на израелския министър-председател бе договорено с Борисов при последната му визита в Ерусалим през септември. Днес и утре премиерът ще бъде в Брюксел за заседанието на Европейския съвет. Ден след като се върне от Белгия, Борисов ще отпътува на официално посещение в Обединените арабски емирства (ОАЕ). От Персийския залив българската делегация ще отпътува за официална визита и в Египет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Борисов посреща Нетаняху в „Евксиноград“\t\t\t"}
{"url": "https://trud.bg/%d1%81%d1%82%d0%b0%d0%bd%d0%ba%d0%b0-%d0%b7%d0%bb%d0%b0%d1%82%d0%b5%d0%b2%d0%b0-%d0%b8-%d0%b5%d0%b2%d0%b3%d0%b5%d0%bd%d0%b8-%d0%b1%d0%b0%d0%bb%d0%b5%d0%b2-%d1%89%d0%b5-%d0%bf%d0%be%d0%b2%d0%b5%d0%b4/", "text": "Петкратната световна шампионка по борба Станка Златева и многократния шампион на страната и победител в колоездачната обиколна на България Евгени Балев ще поведат колоната на 6-километров велотур, който ще се проведе послучай Димитровден, празника на Сливен. Организатор на спортното събитие и местната организация на ГЕРБ. Всеки желаещ може да се запише да участие непосредствено преди старта от 11 часа на 21 октомври от площад „Хаджи Димитър“. Колоната ще премине през шестте най-големи булеварда и ще финишира отново на централния площад. Ще има томбола за участниците и велосипед – за победителя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Станка Златева и Евгени Балев ще поведат велотур в Сливен"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%ba%d0%be%d0%bf%d1%87%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%bd%d0%b0%d1%80%d0%ba%d0%be%d0%b4%d0%b8%d0%bb%d1%8a%d1%80%d0%b8/", "text": "Продължават действията на столичната полиция, насочени срещу престъпления с наркотични вещества, задържани са двама души, съобщиха от пресслужбата на МВР. На 10 октомври при полицейска операция по противодействие на наркоразпространението в ж.к. „Дружба“, служители на сектор „Наркотици“ –СДВР задържаха 50-годишен наркодилър. При последвали претърсвания в жилището, обитавано от задържания, полицаите намерили и иззели множество полиетиленови пликчета, съдържащи вещества на бучки, на прах и тревиста маса. Резултатът от назначената експертна справка показал, че иззетите вещества са амфетамин с тегло 161.87 грама, кокаин- 8.97 грама и 17.44 грама марихуана. След доклад на събраните материали в Софийска градска прокуратура задържаният е привлечен като обвиняем за престъпление по чл. 354 а от НК и му е наложена постоянна мярка „задържане под стража“. На 11 септември, малко след 14 часа, на ул. „Пиротска“ служители на Трето РУ задържаха 42-годишен мъж, непосредствено след продажба на наркотици на непълнолетен. При последвалите оперативни действия полицаите намерили укрити от задържания наркотици – в тротоарно колче, непосредствено до мястото, и в тоалетната на близкото заведение. При процесуално-следствените действия са иззети 11 полиетиленови сгъвки, съдържащи тревиста маса -6.29 грама коноп. След доклад на събраните материали в Софийска градска прокуратура 42- годишният дилър е привлечен като обвиняем за престъпление по чл.354 а от НК и му е наложена постоянна мярка за неотклонение „задържане под стража“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Полицаи закопчаха двама наркодилъри в София"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%b8%d0%b7%d0%bb%d0%be%d0%b2%d0%b8%d1%85%d0%b0-%d0%bb%d0%be%d0%b2%d1%86%d0%b8-%d0%b4%d0%b0-%d0%b1%d1%80%d0%b0%d0%ba%d0%be%d0%bd%d0%b8%d0%b5%d1%80%d1%81%d1%82/", "text": "Авджии, членове на Ловно-рибарско дружество „Преслав 1“, са засечени да извършват лов без разрешително в държавния район на ДГС-Преслав, съобщиха от стопанството. Двамата бракониери са установени от ловните специалисти на териториалното поделение по време на техен рутинен обход. При оглед на един от най-трудно достъпните участъци в държавния район служителите на ДГС-Преслав чули внезапни изстрели. Стигнали внимателно до мястото и установили, че хората, които ловуват там са в нарушение – намирали се извън определения от разрешителното им за лов район. И на двамата са  съставени актове. За късмет мерникът им не е бил точен и не са уцелили дивеч. От стопанството призовават всички граждани, които имат сигнали за нарушения в горите, да подават сигнали на телефон 112. Ежедневно в ДГС-Преслав дежурят екипи от ловни и горски специалисти, които веднага ще се отзоват и ще проверят подадената информация, уточняват от пресцентъра на Североизточното държавно предприятие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Горски изловиха ловци да бракониерстват"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%bf%d0%be%d0%b8%d1%81%d0%ba%d0%b0-%d0%be%d1%89%d0%b5-%d0%b2%d1%80%d0%b5%d0%bc%d0%b5-%d0%b7%d0%b0-%d0%bf%d0%be%d1%81%d1%82%d0%b8/", "text": "Главният преговарящ за Брекзит от страна на Европейския съюз Мишел Барние във вторник поиска още време за постигане на сделка за „мек“ Брекзит, за да бъде избегнат „твърдият“ вариант, при който Великобритания ще излезе от Съюза без споразумение, предава AFP. „Имаме нужда от още време, за да намерим всеобхватно споразумение и да постигнем решаващия напредък, от който се нуждаем, за да финализираме преговорите за меко излизане на Обединеното кралство“, заяви Барние при пристигането си, за да изнесе доклад пред европейските министри преди решаващата среща на върха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Мишел Барние поиска още време за постигане на сделка за „мек“ Брекзит"}
{"url": "https://trud.bg/%d0%bc%d1%8a%d0%b6-%d0%be%d1%82%d0%ba%d1%80%d0%b8-%d0%b8%d0%b7%d0%b3%d1%83%d0%b1%d0%b5%d0%bd%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d1%81-%d0%b4%d0%b5/", "text": "55-годишен човек от пазарджишкото село Варвара открил обявената за издирване в началото на този месец Цвета Боерикова, съобщи „Дарик“, позовавайки се на информация от пресслужбата на Областната дирекция на МВР в Пазарджик. 84-годишната жена е в добро общо състояние, въпреки почти двуседмичното скитане извън дома си. Полицията предприе издирването й след сигнал от разтревожената й дъщеря, която съобщила, че майка й страда от деменция и лесно се дезориентира. Криминалисти от Районното управление незабавно обявили жената за местно издирване и с нейното описание били запознати дежурните автопатрули, полицейските и младши-полицейските инспектори. След няколко дни безуспешно търсене полицаите и най-вече близките започнали съвсем основателно да се притетсняват. До момента, когато съдбата не им поднесла добрата новина. В събота Илко Петракиев, благодарение на когото бабата е спасена, тръгнал да нагледа конете си, пуснати на свободна паша край село Варвара. Изведнъж дочул едва доловим женски глас. Действал бързо, претърсил района и открил баба Цвета паднала в една вада насред гъсти храсти малини, къпини и шипки. Веднага звъннал на 112. На мястото се отзовали полицейски екипи и линейка. Бабата е закарана за преглад в Областната болница и след като е установено, че е добре, е предадена на близките й. От полицията изказват специални благодарности на Илка Петракиев за човешкото отношение, спасило живота на възрастната жена.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Мъж откри изгубена възрастна жена с деменция, паднала сред храсти и къпини"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%be%d0%b3%d0%bb%d0%b0%d0%b2%d0%b8-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0-%d0%ba%d0%bb%d0%b0%d1%81%d0%b0%d1%86%d0%b8%d1%8f-%d0%b7%d0%b0-%d0%bd/", "text": "Британска класация постави Банско на първо място сред най-евтините ски дестинации в Европа, съобщи „ “, позовавайки се на  , изготвен в партньорство с един от водещите туроператори на Великобритания „Crystal Ski Holiday”. Българският зимен курорт измести дори италианския Бардонекия, който в тазгодишната подредба заема второ място. Според анализаторите едноседмичен престой в Банско, включващ най-нужното за скиорите, както и различни напитки, струва £405.20. Цената на ски почивката в Бардонекия пък възлиза на £451.66. В британската подредба на Post Office Travel са включени общо 31 курорта, както в Европа, така и в Северна Америка. В първите места на класацията се намира и канадският Банф. За съставянето на списъка на най-евтините ски курорти в Европа и Северна Америка изследователите са анализирали цените за наем на ски оборудване, лифт карти, ски уроци, както и сумата, която трябва да се плати за обяд и напитки по склоновете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Банско оглави британска класация за най-евтин ски курорт в Европа"}
{"url": "https://trud.bg/%d0%b1%d1%81%d0%bf-%d0%bf%d0%be%d0%b4%d0%b3%d0%be%d1%82%d0%b2%d1%8f-%d0%b0%d0%bb%d1%82%d0%b5%d1%80%d0%bd%d0%b0%d1%82%d0%b8%d0%b2%d0%b5%d0%bd-%d0%b1%d1%8e%d0%b4%d0%b6%d0%b5%d1%82/", "text": "Председателите на съветите към Националния съвет на БСП обсъждат на „Позитано“ 20 алтернативния бюджет, който БСП ще внесе в Народното събрание, съобщиха от партията. В него се залагат предложения, които срещат най-висока подкрепа в страната, в съсловните организации и сред експертите – мерки за стимулиране на икономиката, диференцирана ставка на ДДС за хляб и лекарства, семейно подоходно облагане, редица предложения, свързани с образованието. В НС на БСП има 18 секторни съвети и комисии, които и миналата година изготвиха алтернативен бюджет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.16", "title": " БСП подготвя алтернативен бюджет"}
{"url": "https://trud.bg/%d0%b1%d1%81%d0%ba-%d0%bf%d1%80%d0%b8%d0%b7%d0%be%d0%b2%d0%b0-%d0%b4%d0%b0-%d0%b1%d1%8a%d0%b4%d0%b0%d1%82-%d0%be%d0%bf%d0%be%d0%b2%d0%b5%d1%81%d1%82%d0%b5%d0%bd%d0%b8-%d0%bf%d1%80%d0%b8%d1%87%d0%b8/", "text": "Ръководството на Българската стопанска камара (БСК) призова в писмо до правосъдния министър и до ръководителя на Агенцията по вписвания да бъдат оповестени всички причини, довели до срива на Търговския регистър, съобщиха от Камарата, цитирани от БНТ. Работодателската организация настоява и да бъдат оповестени мерките за обезпечаване на функционирането на Търговския регистър. „В продължение на 19 дни, в периода 9-27 август 2018 г., станахме свидетели на безпрецедентен срив в работата на Търговския регистър, който на практика доведе до преустановяване на услугите, предоставяни на потребителите на регистъра, и затрудни изключително много оперативната им дейност. Този срив беше предшестван от редица проблеми във функционирането на регистъра, в т.ч. и в резултат на редица законодателни изменения, довели до разширяване на кръга от документи, които следва да бъдат обработвани и оповестявани в Търговския регистър. В продължение на няколко поредни години се наблюдава и забавяне от над една година при обработката на заявления за обявяване на годишни финансови отчети“, се казва в обръщението към правосъдния министър Цецка Цачева. „Неприемлива и опасна е тезата, че Агенция по вписванията не знае какво е техническото състояние на дисковите масиви, на които съхранява данните от поверените ѝ за администриране регистри, още по-малко, че не е била длъжна да предвиди и управлява риска от настъпване на технически дефект. Оставяме без коментар, че за обосноваване на мотивите за избор на вида на процедурата, на първо място са посочени „публикации в медиите“, пишат от БСК в позицията си. „Силно притеснително е и посоченото в Решението изявление, че в рамките на около 20 календарни дни дисковото пространство в Информационен център ще свърши, а в Резервен информационен център това ще се случи в рамките на около 14 календарни дни, което ще доведе до спиране на базите данни на регистрите и спирането на функционалностите предоставяни от регистрите, както и спиране на работа на цялата ИТ инфраструктура на Агенцията. Подобна информация по никакъв начин не е публично комуникирана и създава подозрения, че управлението на процесите в АВ е крайно хаотично и непрозрачно и, в крайна сметка – генерира несигурност и непредвидимост за бизнеса. Опасяваме се, че в посочените кратки срокове, дори и при успешно проведена процедура за избор на изпълнител, функционирането на информационните регистри ще е изложено на голям риск“, допълва още председателят на БСК Радосвет Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " БСК призова да бъдат оповестени причините за срива на Търговския регистър"}
{"url": "https://trud.bg/%d0%ba%d0%b0%d0%bc%d0%b0%d1%80%d0%b0%d1%82%d0%b0-%d0%bd%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d0%b8%d1%82%d0%b5-%d0%b1%d1%80%d0%b0%d0%bd%d1%88%d1%8a%d1%82-%d0%b1%d0%b5%d1%88%d0%b5/", "text": "„Обръщаме се към Вас, за да изразим огромното си безпокойство и категорично неприемане на случващото се в последната година, и още по-отчетливо през последните месеци, през които българският строителен бранш бе подложен на безпрецедентни и злостни атаки, зад които прозират политически интереси.“ Това пише в декларация на Камарата на строителите в България (КСБ), адресирана до президента, премиера, председателя на Народното събрание и лидерите на парламентарни групи. „Продължават и несправедливите обвинения, че българските фирми строят на „високи цени, а качеството е безобразно“. Тези атаки се отразяват тежко на авторитета и на работата на строителния бранш, върху който заради недоказани твърдения, хвърлени в публичното пространство, се слагат обидни етикети“, казват от браншовата организация. „Намираме за неприемливо заради публикации без доказателства, без произнасяне на съответните органи, да се заклеймяват публично водещи строителни компании, изградили едни от най-мащабните инфраструктурни проекти, големи работодатели и данъкоплатци, и те да бъдат отстранявани от участие в обществени поръчки. Освен че създава напрежение в бранша, това е изключително лош знак към всички потенциални чужди инвеститори, които биха искали да правят бизнес у нас“, подчертават от камарата на строителите. КСБ настоява за срещи с всички политически лидери, до които адресира декларацията, с намерението „очи в очи с българската държава и общественост, да опровергаем всички внушения и недоказани твърдения, отправяни досега в изявления и изказвания на институции“. „Надяваме се, че нашите послания ще бъдат чути. Ако това не стане, следващата стъпка ще бъде да защитим правата си по всички законови начини, включително и с национални протестни действия“, предупреждават от Камарата на строителите в България.   Пълният текст на декларацията: ДО ПРЕЗИДЕНТА НА РЕПУБЛИКА БЪЛГАРИЯ Г-Н РУМЕН РАДЕВ ДО ПРЕДСЕДАТЕЛЯ НА 44-тото НАРОДНО СЪБРАНИЕ Г-ЖА ЦВЕТА КАРАЯНЧЕВА ДО МИНИСТЪР-ПРЕДСЕДАТЕЛЯ НА РЕПУБЛИКА БЪЛГАРИЯ Г-Н БОЙКО БОРИСОВ ДО ПРЕДСЕДАТЕЛЯ НА ПГ НА ПП ГЕРБ Г-Н ЦВЕТАН ЦВЕТАНОВ ДО ПРЕДСЕДАТЕЛЯ НА ПГ „БСП ЗА БЪЛГАРИЯ“ Г-ЖА КОРНЕЛИЯ НИНОВА ДО ПРЕДСЕДАТЕЛЯ НА ПГ „ОБЕДИНЕНИ ПАТРИОТИ“ Г-Н ВОЛЕН СИДЕРОВ ДО ПРЕДСЕДАТЕЛЯ НА ПГ „ДВИЖЕНИЕ ЗА ПРАВА И СВОБОДИ“ Г-Н МУСТАФА КАРАДАЙЪ ДО ПРЕДСЕДАТЕЛЯ НА ПГ НА ПП ВОЛЯ Г-ЖА ГЕРГАНА СТЕФАНОВА ДЕКЛАРАЦИЯ на Камарата на строителите в България УВАЖАЕМИ ГОСПОЖИ И ГОСПОДА, Обръщаме се към Вас, за да изразим огромното си безпокойство и категорично неприемане на случващото се в последната година, и още по-отчетливо през последните месеци, през които българският строителен бранш бе подложен на безпрецедентни и злостни атаки, зад които прозират политически интереси. Обвиненията срещу строителните фирми за некачествено изпълнение и непрозрачност на обществени поръчки прераснаха в обвинения за злоупотреби с евросредства, за да преминат всички граници и да достигнат до зловещата манипулация за връзка с убийство на млада жена, водеща на тв предаване. Въпреки бързата работа на следствените органи, довела до разкриването на това престъпление, негативният отзвук в международен план към страната ни бе огромен. Продължават и несправедливите обвинения, че българските фирми строят на „високи цени, а качеството е безобразно“. Тези атаки се отразяват тежко на авторитета и на работата на строителния бранш, върху който заради недоказани твърдения, хвърлени в публичното пространство, се слагат обидни етикети. Българските строители са наричани „олигарси, крадци, лъжци и убийци“. От създаването си досега Камарата на строителите в България и фирмите, нейни членове, винаги са работили, спазвайки стриктно законите в Република България, като усилията ни са били насочени към създаване на честна и прозрачна конкурентна среда и ясни правила в бранша. Конкурсите и обществените поръчки се провеждат съгласно законодателството и вярваме, че в нашата страна съществуват достатъчно институции, които да гарантират тяхната законност и прозрачност. Намираме за неприемливо заради публикации без доказателства, без произнасяне на съответните органи, да се заклеймяват публично водещи строителни компании, изградили едни от най-мащабните инфраструктурни проекти, големи работодатели и данъкоплатци, и те да бъдат отстранявани от участие в обществени поръчки. Освен че създава напрежение в бранша, това е изключително лош знак към всички потенциални чужди инвеститори, които биха искали да правят бизнес у нас. УВАЖАЕМИ ГОСПОЖИ И ГОСПОДА, Строителите на България не са престъпници! Ние сме 250 хиляди души, които искат да работят и да живеят в България. Искаме да отглеждаме децата си тук! Искаме да изграждаме, не да рушим. Ние не желаем да бъдем използвани за политически цели и за предизборна агитация! Затова казваме СТИГА! КСБ ще поиска спешни срещи с президента г-н Румен Радев, с председателя на Народното събрание г-жа Цвета Караянчева, с премиера г-н Бойко Борисов, с лидерите на парламентарно представените политически сили. Нашето желание е на тези срещи, очи в очи с българската държава и общественост, да опровергаем всички внушения и недоказани твърдения, отправяни досега в изявления и изказвания на институции. Високата институционална трибуна винаги гарантира широко медийно отразяване, а системните обвинения насаждат у обществото негативно отношение към целия бранш. Ще изразим категоричното си несъгласие с такава пропаганда и използването на съдбата на над 250 хиляди строители и техните семейства за трупане на политически дивиденти. Ние сме убедени, че честен политически дивидент може да бъде изваден само ако държавата седне открито с нас, чуе и разбере нашите проблеми и заедно изградим политиките за решаването им, така както го правехме досега. Както ние носим отговорност пред обществото, контролните и правораздаващите органи, така трябва да се търси отговорност от субектите, които създават и разпространяват лъжлива и невярна информация. Това трябва да бъде постигнато чрез промени в законодателството и ефективното и бързо съдебно производство. Увреждането на търговския престиж и доброто име на компании, стожери на българската икономика, към момента не е наказуемо по никакъв начин. Това отваря широко поле за манипулации, което не е в интерес на заетите в сектора, техните семейства, както и на техните работодатели. Надяваме се, че нашите послания ще бъдат чути. Ако това не стане, следващата стъпка ще бъде да защитим правата си по всички законови начини, включително и с национални протестни действия. Очакваме от отговорните институции решителна намеса с цел да се съхрани спокойствието и предвидимостта в бранша и да се гарантира върховенството на закона в Република България. Камарата на строителите в България декларира, че ще бъде последователна в политиката си за защита на интересите на своите членове. Управителен съвет на Камара на строителите в България София, 16 октомври 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.16", "title": " Камарата на строителите: Браншът беше подложен на безпрецедентни и злостни атаки, зад които прозират политически интереси\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d1%83%d0%bd%d0%b3%d0%b0%d1%80%d0%b8%d1%8f-%d0%bc%d0%b8%d0%b3%d1%80%d0%b0%d1%86%d0%b8/", "text": "Миграцията не е човешко право и хората нямат фундаменталното право да пресичат границите незаконно или да избират произволно страната, в която да се заселят. Това заяви външният министър на Унгария Петер Сиярто пред журналисти по време на посещението си в Люксембург за срещата във формат „Европейски съюз – Източно партньорство“. Сиярто потвърди и категоричното решение на страната си да не приема Пакта за бежанците на ООН. „Миграционните правила на ООН за миграцията не могат да бъдат приети, тъй като са заплаха за света и противоречат на европейските интереси“, посочи унгарският министър на външните работи. По думите му и други държави ще се присъединят към позицията на Унгария до края на годината. „Обръщам внимание на това, че когато Европейският съюз взема решения по отношение на миграцията – какви са ангажиментите му, какви стъпки трябва да се предприемат, винаги трябва да се съобрази в международното право. А международното право пояснява, че миграцията не човешко право.“ По време на срещата в Люксембург унгарският външен министър призова Европейския съюз да спре финансирането за неправителствени организации, които подкопават суверенитета на съседни държави като Египет и Израел или за страни, които генерират незаконната миграция. Според информация на Юроактив, Петер Сиярто е поставил въпроса за контрола върху организациите, които получават европейско финансиране.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Външният министър на Унгария: Миграцията не е човешко право"}
{"url": "https://trud.bg/%d0%be%d1%82%d0%b0%d0%b2%d0%b0%d1%80%d1%8f%d1%82-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%85%d0%b5%d0%bc%d1%83%d1%81-%d0%bf%d1%80%d0%b8-%d0%b8%d0%b3%d0%bd%d0%b0%d1%82%d0%b8/", "text": "След повече от 10 години започва проектирането и строителство на съоръжение тип“Детелина“, което ще отвори автомагистрала „Хемус“ при град Игнатиево. Вече е подписано споразумение за предстоящите процедури между Агенция „Пътна инфраструктура“/АПИ/ и кмета на Аксаково инж.Атанас Стоилов, съобщиха от пресцентъра на общината. Изграждане на кръстовище тип „Детелина” край Игнатиево ще осигури бърза връзка от автомагистрала „Хемус” към Добрич и Албена и ще извежда трафика от Варна. Предстои изготвяне на технически проект, както и осигуряване на нужните общински терени в обхвата на съоръжението, което ще е ангажимент на администрацията на Аксаково. Задължение на АПИ пък ще е да приключи всички останали процедури, които се изискват по закон, в това число и избор на изпълнител на строежа. Проектирането ще бъде възложено на външен изпълнител.  Пътното съоръжение ще бъде изградено на територия от около 60 декара, а общата му стойност се очаква да е над 6 млн. лв. Ако не възникнат непредвидени обстоятелства, „Детелината“ може да бъде изцяло завършена до края на следващата година или най-късно в началото на 2020 г.  Връзката с магистрала „Хемус” ще „отключи” възможностите за инвестиции в района на Аксаково, които ще разкрият нови работни места. Отваряне на нови територии за бизнес в района ще бъдат възможни и след изграждането на Автоматична газово-разпределителна станция. Вече има издадено разрешение за строеж, като съоръжението ще бъде изградено върху общински терен. Станцията ще даде възможност за намаляване на охранителната зона около газопровода от 150 на 70 метра от всяка страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Отаварят магистрала „Хемус“ при Игнатиево със строителство на „Детелината“\t\t\t"}
{"url": "https://trud.bg/%d0%bf%d0%be%d0%b4-4-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%b0-%d1%81%d1%8a%d1%81-%d0%b7%d0%b4%d1%80%d0%b0%d0%b2%d0%b8-%d0%b7%d1%8a%d0%b1%d0%b8/", "text": "Оралното здраве на българите е трагично. Това обяви във Варна главният секретар на Българския зъболекарски съюз /БЗС/ д-р Борислав Миланов. Той цитира данни от проучване на експерт от БЗС, според които 96,3% от хората у нас имат поне по един кариес. В устите на хората над 66 г. липсват средно по 17 зъба, но по-тревожното е, че и младежите между 22-24 г. си вадят по два, а всеки четвърти гимназист остава без постоянен зъб преди да стане абитуриент. Причина за това тежко състояние е липсата на добра устна хигиена, консумацията на вредни храни и недостатъчната профилактика, които водят до увреждания още в ранна възраст, обясни д-р Миланов по време на кръгла маса за популяризиране на Националната програма за профилактика на оралните заболявания при деца. Тя се провежда за осма поредна година и се финансира от здравното министерство. Проучване на БЗС сред 21 000 деца от 7 до 18 г. при старта на програмата показало, че в устите на първолаците има средно по 4 кариеса, а при по-големите те са над 7. Днес резултатите се подобряват заради ефекта от ежегодните кампании по сигнализиране на най-застрашените 6-ти постоянни зъби при подрастващите от 5 до 9 г., категоричен бе д-р Миланов. Пред учители и стоматолози той припомни, че процедурата е безвредна, безболезнена и безплатна, като единственото условие е родителят да даде съгласие. Тазгодишната кампания ще продължи до края на ноември, а програмата, която няма аналог в ЕС – до 2020 г. Силантите са дентални материали, които се поставят върху дъвкателната повърхност на зъба и я предпазват от бактерии. Най-добрата профилактика срещу кариесите обаче е редовното и правилно четкане на зъбите и профилактичните прегледи при дентален лекар, изтъкна д-р Миланов. Децата трябва да ядат повече плодове и зеленчуци, но не пасирани или нарязани, както и богатите на калций сирене и мляко, а след консумация на сладко да си изплакват добре устата, препоръча д-р Миланов. И предупреди родителите да не търсят съвети в интернет, а да се доверяват само на стоматолог. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Под 4% от българите са със здрави зъби\t\t\t"}
{"url": "https://trud.bg/%d0%bc%d0%b5%d0%bd%d0%b4%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%bd%d0%b5-%d0%bf%d0%be%d0%b2%d0%b5%d1%87%d0%b5-%d0%be%d1%82-30-%d1%89%d0%b5-%d0%b5-%d0%bf%d0%be%d1%81%d0%ba%d1%8a/", "text": "Не повече от 30% ще е поскъпването на данъка върху автомобилите, заяви председателят на бюджетната комисия към парламента Менда Стоянова. Комисията, която е водеща за промените в данъчните закони догодина, подкрепи на първо четене промените. С новата формула ще се отчита екостандартът на автомобила при формирането на налога, категорична е Стоянова, предаде  . „Данъкът на тези автомобили е изключително нисък. Някои от тях плащат данък от порядъка на 6-7 лева, така че 30 процента не е сума, която би могла да има съществено значение“. Предлагат се и промени в данъка върху жилищата, с които отстъпка вече да се ползва само за едно основно жилище. Ефектът от това ще е прекратяване на некоректна практика да се декларират повече от едно жилище в различни общини, обясни Менда Стоянова: „Няма как да гледаме на боб и да кажем колко ще бъде ефектът“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.16", "title": " Менда Стоянова: Не повече от 30% ще е поскъпването на данъка върху автомобилите"}
{"url": "https://trud.bg/%d0%be%d1%80%d0%b3%d0%b8%d1%8f-%d1%81-%d0%bb%d0%b5%d1%81%d0%b1%d0%b8%d0%b9%d0%ba%d0%b8-%d0%b2-%d1%85%d0%be%d1%82%d0%b5%d0%bb%d0%b0-%d0%bd%d0%b0-%d0%bb%d0%b5%d0%be-%d0%bc%d0%b5%d1%81%d0%b8/", "text": "Суперзвездата Лионел Меси ще бъде домакин на четиридневен секс маратон с лесбийки. Хотел „Ес Виве“ в Ибиса, който се намира в непосредствена близост до един от най-популярните плажове на острова, ще даде подслон на събитието. То ще продължи четири дни.  Организатор е клуб, в който членуват над 10 000 лесбийки. „Става въпрос за жени, които опознават своята сексуалност и са отворени към всичко, което може да правят само с представители на своя пол“, разкриват организаторите. Хотелът на Меси ще бъде посетен от жени на възраст от 18 до 49 години. Клубът им организира партита по цялото земно кълбо. Телефоните и камерите по време на сбирките обаче са забранени.  Купонът в Ибиса започва още в четвъртък в най-луксозното помещение, намиращо се на покрива на хотела. Луксозен бар и басейн ще допринесат за настроението на посетителите. Те ще се бръкнат с по 650 евро за изживяването. „Предишното събиране завърши с оргия около наетия комплекс – пише английският таблоид „Сън“. – Всичко започва с няколко питиета, но продължава с четене на еротична поезия, игра на шише и търкане на гърди.“ Към момента са записани над 100 дами, които ще се опознават в хотела на един от най-големите играчи в историята. Лионел Меси купи „Ес Вивес“ през март. Сградата разполага с 52 бутикови стаи с много екстри. Хотелът е в стил „арт деко“ и е строен през 40-те години на миналия век.", "date": "2018.10.16", "title": " Оргия с лесбийки в хотела на Лео Меси"}
{"url": "https://trud.bg/%d0%b0%d0%bd%d0%b3%d0%bb%d0%b8%d1%8f-%d1%81%d1%8a%d0%b1%d1%83%d0%b4%d0%b8-%d0%b8%d1%81%d0%bf%d0%b0%d0%bd%d0%b8%d1%8f-%d0%be%d1%82-%d1%81%d1%8a%d0%bd%d1%8f-%d0%bd%d0%b0-%d0%b5%d0%bd%d1%80%d0%b8%d0%ba/", "text": "Испания отново е в реалността. Суровата действителност за „Ла Роха“ настъпи в понеделник вечер, когато Англия дойде в Севиля и взе своето – 3:2. Това бе първи успех на „Трите лъва“ като гост на своя съперник от 31 години насам. Последният път, когато това се случи бе през 1987-а след 4 гола на Гари Линекер за 4:2.  За домакините това бе първо поражение у дома в официален мач от 15 години и първи случай, в който допуска 3 гола от гостуващ отбор. А всички тези стряскащи статистики идват в момент, когато отборът бе в подем след разочароващото представяне на Мондиал 2018.  Под ръководството на новия селекционер Луис Енрике тимът на Испания записа 3 победи 3 три мача – 2:1 над Англия на „Уембли“, 6:0 срещу Хърватия, финалист от последното световно и 4:1 с Уелс.  В понеделник обаче нямаше и помен от добрата игра на иберийците, а двубоят бе решен още до почивката, когато селекцията на Гарет Саутгейт поведе с 3:0. Головете бяха дело на Рахим Стърлинг на два пъти и Маркъс Рашфорд.  „През първите 45 минути бяхме много зле и трябва да го признаем – обясни треньорът Луис Енрике. – Първият им гол ни уби. Правихме и много индивидуални грешки. Не би трябвало да го казвам, но бях много добър към играчите на почивката, въпреки че можех да ги убия. В крайна сметка промених няколко тактически настройки и второто полувреме бяхме друг отбор. Накрая не ни достигнаха още 10 минути, за да ги изравним.“  А Енрике призна, че повиквателните за следващия двубой – този срещу Хърватия, ще бъдат любопитни.  Пресата в страната пък се обедини около мнението, че загубата може да има и своя положителен ефект върху отбора и по този начин селекционерът да си извади нужните изводи.  Въпреки добрия мач и победата, играчите на Англия няма да запомнят с добро прибирането си в родината. Техният самолет бе пренасочен към Манчестър, след като стана ясно, че времето над Бирмингам, където трябваше да кацнат, не позволява това. За голяма част от тима това се оказа проблем, защото означаваше повече път до Лондон, където играят за клубните си отбори.", "date": "2018.10.16", "title": " Англия събуди Испания от съня на Енрике"}
{"url": "https://trud.bg/20-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%bd%d0%b0%d1%80%d1%8a%d0%b3%d0%b0%d0%bb%d0%b0-%d0%b8-%d1%83%d0%b1%d0%b8%d0%bb%d0%b0-%d0%bc%d1%8a%d0%b6-%d0%bd%d0%b0-62-%d0%b3/", "text": "Окръжна прокуратура-Стара Загора внесе обвинителен акт спрямо 20-годишна жена за причиняване на смърт по непредпазливост, вследствие на нанесена тежка телесна повреда, съобщиха от държавното обвинение. На 25.07.2016 г. М.Г. причинила на 62-годишния Б.Д. прободно-порезно нараняване на дясното бедро със засягане на множество разклонения на бедрената артерия и вена, в резултата на което е последвала остра кръвозагуба. В периода от 25.07.2016 г. до 26.07.2016 г., в гр. Стара Загора, в условията на продължавано престъпление, тя използвала общо шест пъти банкова дебитна карта, издадена на името на Б. Д., без съгласието на титуляра, като във всеки от случаите не е била изтеглена парична сума. По делото са извършени множество процесуално-следствени действия с оглед изясняване на обективната истина – иззети веществени доказателства, разпити на свидетели, изготвени са заключения на назначени експертизи и др. Предстои Окръжен съд-Стара Загора да насрочи заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " 20-годишна жена, наръгала и убила мъж на 62 г., отива на съд"}
{"url": "https://trud.bg/%d0%bf%d1%8a%d1%80%d0%b2%d0%be-%d0%b7%d0%bb%d0%b0%d1%82%d0%be-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d0%b1%d1%83%d0%b5%d0%bd%d0%be%d1%81-%d0%b0%d0%b9%d1%80%d0%b5%d1%81/", "text": "Българските спортисти спечелиха четвърти златен медал на летните олимпийски игри за младежи в Буенос Айрес, след като Мариела Костадинова и Панайот Димитров бяха над всички във финала на смесените двойки в акробатиката. Родният дует влезе с трети резултат в битката за отличията, но там получи оценка от 27,850 точки – най-висока от всички. След тях останаха двойките на Израел и Украйна.  Титлата е втора за двамата акробати, но първа на сметката на България. Те триумфираха и в надпреварата за смесени отбори. Подобни титли имат още бадминтонистката Мария Делчева и стрелецът Кирил Киров, а тенисистът Адриан Андреев взе сребро на двойки, но тези отличия не се броят за неофициалното класиране по медали.  В него България вече е на 40-о място с 1 златен, 2 сребърни и 2 бронзови. Своя принос към „реколтата“ имаше и Валентин Андреев, завършил втори в хвърлянето на чук. 17-годишният българин постигна 81,67 метра, а сборът му от двата състезателни дни, според който се определя класирането, е 163,96 м. Пред него е само световният рекордьор във възрастовата група Михайло Кохан (Украйна), събрал 171,11 м.  Яна Копчева пък остана шеста на гюле със сбор от 30,65 м, след като вчера тласна 15,24 м.", "date": "2018.10.16", "title": " Първо злато за България в Буенос Айрес"}
{"url": "https://trud.bg/400-000-%d0%bb%d0%b5%d0%b2%d0%b0-%d0%be%d1%82-%d0%b5%d1%81-%d0%bf%d0%be%d0%bb%d1%83%d1%87%d0%b0%d0%b2%d0%b0-%d1%81%d0%bb%d0%b8%d0%b2%d0%b5%d0%bd-%d0%b7%d0%b0-%d0%bb%d0%b8%d0%ba%d0%b2%d0%b8%d0%b4%d0%b8/", "text": "Близо 400 хил. лева ще получи община Сливен, за да ликвидира свлачище в Балкана. То се намира на територията на държавно социално заведение – Дом за пълнолетни лица с умствена изостаналост „Качулка“. Средствата са по ОП „Околна среда“, а договорът за предоставянето им бе подписан на 16 октомври от министъра на околната среда и водите Димо Ненов и кмета Стефан Радев, съобщиха от местната администрация. Свлачището е регистрирани преди осем години, когато е установено свличане на земни маси по северозападния скат над единствения път към „Качулка“. Този път свързва административния корпус с жилищните сгради, където санастанени потребителите на социалната услуга. Предстои да бъде укрепен участък с площ към 850 квадрата и периметър 145 метра. Проектните и строителните дейности трябва да приключат до 2 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " 400 000 лева от ЕС получава Сливен за ликвидиране на свлачище"}
{"url": "https://trud.bg/%d0%bd%d0%be%d0%b2-%d0%b1%d1%8c%d0%be%d0%b7%d0%b5%d0%bd%d0%b4%d0%be%d1%80%d1%84%d0%b5%d1%80-%d0%b7%d0%b0-%d0%b7%d0%b0%d0%bb%d0%b0-%d0%b1%d1%8a%d0%bb%d0%b3%d0%b0%d1%80%d0%b8/", "text": "Най-новият модел на легендарните рояли “Бьозендорфер” пристига в зала “България” заедно с пианистката Дора Делийска за концерт, посветен на празника на Унгария. “Роялът ще остане около месец при нас”, уточниха от Филхармонията. Водим преговори евентуално да го купим. Разкошният инструмент модел 280 Vienna Concert съчетава брилянтна нова механика и пеещия звук, с който тези рояли са известни. Младата българка, която гради кариерата си в Европа, от 8 години е представителен изпълнител на пианата “Бьозендорфер”. Дора Делийска ще бъде солист на Софийската филхармония на 20 октомври. На концерта в зала “България” Дора Делийска ще представи Унгарска фантазия за пиано и оркестър от Ференц Лист под диригентството на Габор Холерунг. Ще прозвучат още “Танци от Галанта” на Золтан Кодай и Концерт за оркестър от Бела Барток. Билетите са на цени от 12 до 25 лв.", "date": "2018.10.16", "title": " Нов „Бьозендорфер“ за зала „България“"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d0%bd%d0%b0-%d0%bc%d0%b0%d0%bb%d1%82%d0%b0-%d0%b8%d1%81%d0%ba%d0%b0-%d0%b1%d0%be%d0%bb%d1%82/", "text": "Футболната кариера на Юсейн Болт може да получи развитие, въпреки че едва ли някой би се впечатлил от видео с изпълненията му. Малтийският шампион „Валета“ пожела в състава си най-бързия човек на света, който наскоро вкара първите си два гола в приятелски мач.  „Европейски клуб с амбиции в Шампионската лига му предлага двегодишен договор“, обяви Тони Ралис, мениджър на бившия атлет. Тези негови  думи предизвикаха слух – грандът „Милан“ ще купува Светкавицата.  Самият Болт пък се учуди, че продължават да го проверяват за допинг. „Даже не съм професионален футболист!“, възмути се ямаецът.", "date": "2018.10.16", "title": " Шампионът на Малта иска Болт"}
{"url": "https://trud.bg/%d0%b1%d0%b8%d0%b2%d1%88-%d0%bb%d0%b5%d0%b2%d1%81%d0%ba%d0%b0%d1%80-%d0%b0%d0%bd%d0%b0%d0%bb%d0%b8%d0%b7%d0%b8%d1%80%d0%b0-%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b8-%d0%bc%d0%b0/", "text": "Бившият футболист на „Левски“ Брент Рахим е един от техническите анализатори на турнира по футзал на игрите в Буенос Айрес. Халфът от Тринидад и Тобаго, който изигра 14 мача за „сините“ в началото на миналото десетилетие, прави сериозна кариера във ФИФА и е сред водещите експерти в областта на плажния футбол. Спортът не е представен на игрите, но международната централа назначи Рахим за един от водещите отговорници за футзала – единствената разновидност на „царя на спортовете“, която се играе в Буенос Айрес. Той сложи край на кариерата си само на 27 години, за да се отдаде на научна дейност.  40-годишният карибец влезе в тази роля на полуфинала между Русия и Египет, спечелен с 3:1 от Сборная. Руснаците ще играят за титлата срещу Бразилия, която огорчи аржентинските домакини – 3:2.", "date": "2018.10.16", "title": " Бивш левскар анализира олимпийски мачове"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%bd%d0%b0%d0%b4%d0%b5%d0%b6%d0%b4%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d1%82%d0%b5%d0%bd%d0%b8%d1%81-%d0%b0%d0%b4/", "text": "Много се радвам, че най-накрая се прибрах, призна Адриан Андреев в първите си минути на родна земя. Новата надежда на родния тенис не си идвал от лятото, когато спечели титлата на двойки на юношеския Ю Ес Оупън. 17-годишният софиянец се докосна и до медалите на младежките олимпийски игри в Буенос Айрес – отказа се заради травма в срещата за бронза, а след това стигна до финала на двойки заедно с австралиеца Ринки Хиджиката.  „Ако физически бях на сто процента, можеше да постигна повече – заяви Андреев. – Бих казал, че отказването ми беше тактическо. Виждах, че с тези проблеми нямаше как да победя в този мач и беше по-добре да се възстановя за двойките. В съблекалнята работихме много с треньора и физиотерапевта, за да успея да играят.“  Тенисистът, който вече е №4 в юношеската ранглиста, мечтае за място в топ 100 при мъжете.  „Това е огромна цел, а догодина се надявам да спечеля някоя титла от Големия шлем при юношите и да играя по-добре на турнирите „Фючърс“ – добави Андреев, който е сигурен, че ранната слава няма да повлияе на кариерата му. – Най-важното е да развиваш играта си и да не мислиш много за успехите. Колкото и да са големи, трябва да продължаваш.“", "date": "2018.10.16", "title": " Новата надежда на българския тенис Адриан Андреев: Можех да постигна и повече"}
{"url": "https://trud.bg/%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d1%80%d0%b0%d0%b4%d0%b5%d0%b2/", "text": "Право да получат еднократна финансова помощ имат младежите от инициативата „Подкрепи една мечта“, които продължават обучението си във висше училище или професионален колеж. Тази година за първи път право на финансова подкрепа ще получат и учениците от 12 клас, които са настанени в социални услуги, и които са завършили с отличен успех учебната 2017/2018 г. Условията и редът за получаване на еднократната финансова помощ са публикувани на интернет страницата на Президента. За да улесни кандидатите при оформянето на документите, президентската администрация е подготвила заявления по образец, които могат да се изтеглят от сайта. И тази година необходимите удостоверения от Агенцията за социално подпомагане и социалните услуги по места ще се събират по служебен път. Крайният срок за подаване на документите е 31 октомври 2018 година, лично или по пощата, на адрес: гр. София, бул. „Дондуков“ № 2. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Администрацията на президента Радев започва кампанията по кандидатстване за получаване на еднократна финансова помощ по инициативата „Подкрепи една мечта“"}
{"url": "https://trud.bg/3000-%d0%bb%d0%b2-%d0%b3%d0%b0%d1%80%d0%b0%d0%bd%d1%86%d0%b8%d1%8f-%d0%b7%d0%b0-%d0%b0%d0%b2%d1%82%d0%be%d0%ba%d1%80%d0%b0%d0%b4%d0%b5%d1%86%d0%b0-%d0%ba%d0%b8%d0%ba%d0%be/", "text": "Софийският градски съд (СГС) пусна срещу парична гаранция от 3000 лв. Георги Воденичаров-Кико, който е обвинен за кражба на БМВ. Воденичаров е осъждан четири пъти, но е реабилитиран. Има и 16 регистрации от 1999 г. до сега. Последно бе спипан в края на септември, след като задигна БМВ и блъсна три други автомобила. В дома му са намерени 15 ключа за БМВ, Ауди и други марки коли. СГС отчете, че няма опасност да се укрие. Георги Воденичаров не живее на адреса си, но по други дела не се е укривал. Мярката му бе отлагана два пъти, но въпреки че е бил на свобода, се е явявал на заседанията срещу него.", "date": "2018.10.16", "title": " 3000 лв. гаранция за автокрадеца Кико"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%be%d1%84%d0%b8%d1%86%d0%b8%d0%b0%d0%bb%d0%b5%d0%bd-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb-%d0%bf%d0%be%d0%bb%d0%b8%d1%86/", "text": "Високопоставен турски официален представител заяви, че полицията е открила „сигурно доказателство“ по време на обискирането на саудитското консулство в Истанбул, което показва, че саудитският журналист Джама Хашоги е бил убит там, предаде Асошиейтед прес. Официалният представител, пожелал анонимност, не даде подробности за доказателството, което е било открито при продължилото часове претърсване на дипломатическата мисия, което завърши рано тази сутрин. Турски официални представители заявиха, че саудитски агенти са убили и разчленили журналиста в саудитското консулство в Истанбул на 2 октомври. Саудитска Арабия по-рано нарече обвиненията „безпочвени“, но американски медии твърдят, че може скоро да признае, че Хашоги е бил убит там, вероятно при разпит, който се е развил по непредвиден начин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Турски официален представител: Полицията откри доказателство, че журналистът Джамал Хашоги е убит в саудитското консулство"}
{"url": "https://trud.bg/%d0%bf%d0%b0%d1%80%d1%82%d0%b8%d0%b5%d0%bd-%d1%88%d0%b5%d1%84-%d1%81%d1%82%d0%b0%d0%bd%d0%b0-%d0%b2%d1%8a%d1%82%d1%80%d0%b5%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd/", "text": "Ремонтът на кабинета не засегна други ключови ресори Формалният ръководител на френската президентска партия “Република, напред!” Кристоф Кастанер бе назначен днес от държавния глава Еманюел Макрон за вътрешен министър, предаде Ройтерс. Очакваният ремонт на правителството обаче не засегна ключовите министри, като финансовият Брюно льо Мер и външният Жан-Ив льо Дриан запазват постовете си. Земеделски министър ще бъде Дидие Гийом, бивш социалист, а ексконсерваторът Франк Ристер ще оглави културното ведомство. Според анализатори обаче промените няма да успеят да дадат отговор на предстоящите предизвикателства пред Макрон. Целта на младия президент е да засили кабинета си преди евроизборите догодина след серия от оставки, включително на МВР шефа Жерар Колон, на фона на изключително нисък рейтинг на държавния глава от около 30%. До голяма степен спадът на популярността на френския лидер се дължи на разразилия се през лятото скандал с бившия му бодигард Александър Бенала, който бе запечатан на видеокадри да упражнява насилие над демонстранти на първомайски митинг.", "date": "2018.10.16", "title": " Партиен шеф стана вътрешен министър на Франция\t\t\t"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d1%80%d0%b0%d0%b1%d0%be%d1%82%d0%b8-%d1%81%d0%b5-%d0%bf%d0%be-%d0%b2%d1%81%d0%b8%d1%87%d0%ba%d0%b8-%d0%b2%d0%b5%d1%80%d1%81-2/", "text": "Продължава да се работи по всички версии, свързани с убийството на телевизионната водеща в Русе Виктория Маринова, заяви пред   главният прокурор Сотир Цацаров. Все още се проверява версията за евентуални съучастници. Очаква се утре заподозреният Северин Красимиров да бъде екстрадиран в България, а в следващите дни да бъде изправен пред съда. Той ще пристигне у нас с полет от Германия, съпроводен от представители на германските власти. „Веднага след кацането тук под конвой на съдебна охрана обвиняемият ще бъде транспортиран до следствения арест в Русе, където следва предявяване на обвинението и, разбира се, внасяне до Окръжен съд – Русе за вземане на постоянна мярка за неотклонение. Следват и другите действия по разследването – разпит, назначаване на експертизи, свързани с неговото състояние и неговото психическо здраве”, посочи Цацаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Сотир Цацаров: Все още се проверява версията за евентуални съучастници в убийството на Виктория Маринова"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bf%d1%80%d0%be%d0%b7%d1%80%d0%b0%d1%87%d0%bd%d0%be-%d1%80%d0%b0%d0%b7/", "text": "Държавният секретар на САЩ Майк Помпео натисна лидерите на Саудитска Арабия да ускорят „прозрачното“ разследване за съдбата на изчезналия журналист Джамал Хашоги, независимо, че представители на турските власти бяха допуснати да огледат предполагаемото място на изчезване на критика на саудитските власти – генералното консулство на страната в Истанбул, пише американското издание The Washington Post. Помпео бе изпратен от президента на САЩ Доналд Тръмп в Рияд да разговаря с крал Салман, външния министър Адел ал Джубейр и фактическия лидер на страната принц Мохамед бин Салман, отбелязва вестникът. „Секретар Помпео предаде посланието, че е изключително важно да се проведе бързо, прозрачно и задълбочено разследване“, заяви говорителят на Държавния департамент Хедър Науърт. Тя добави, че външният министър се е обадил на Тръмп и съветника по национална сигурност на Белия Дом Джон Болтън, за да ги информира за резултатите от срещата. „Независимо, че САЩ имат да обсъждат със саудитското ръководство редица двустранни и регионални въпроси, след като разбрахме какво се е случило с Джамал Хашоги, това бе основната цел на това пътуване и тази тема от най-голям интерес за президента“, обясни Науърт. „Секретарят ясно показа това по време на днешните срещи“. The Washington Post отбелязва, че Помпео никога не е изговарял името на Хашоги, който е американски гражданин, публично“. „Ние сме твърди и стари съюзници“, каза престолонаследникът Мохамед на държавния секретар пред репортерите. „Ние се сблъскваме с предизвикателствата заедно – в миналото, днес и утре“. Помпео е отговорил ентусиазирано, както отбелязва WPost: „Абсолютно“. Помощниците на Помпео не са пожелали да коментират излязлата в медиите информация, че саудитското ръководство е готово да промени позицията си и да признае причастността си към предполагаемото убийство на Хашоги. До момента от Рияд настояват, че журналистът е напуснал консулството с документа, който е искал, в ръка и те нямат идея какво се е случило след това с него. След претърсването на саудитското консулство в Истанбул от турските власти също няма конкретни доказателства, че критикът на саудитското кралство семейство е завършил жизнения си път именно там. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Майк Помпео призова за „прозрачно разследване“ на съдбата на журналиста Джамал Хашоги"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-264/", "text": "Преля гаврата с българските строители Остра декларация на Камарата на строителите в България. От бранша настояват да се търси отговорност от онези, които създават и разпространяват лъжлива и невярна информация. Заплашват с протести.     Храни куче, да те лае Докато недоволства от доносите срещу България, властта дава 15 млн. лв. на професионалните протестъри – анализ на „Труд“.               Лицемерие и лъжи в класациите на “Репортери без граници” Анализ на Петьо П. Блъсков.             Трябва да обуздаем свръхочакванията за евтин руски газ Преговорите с „Газпром“ могат да постигнат „нулев“ вариант – „няма „Южен поток“- няма бонус. Илюзия е, че плащаме най-скъпо за доставките – анализ на проф. Атанас Тасев.           Човекът с котката Силует на Джулиан Асандж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Вижте акцентите в броя на вестник „Труд“ в сряда, 17 октомври 2018"}
{"url": "https://trud.bg/%d0%bf%d1%80%d0%b5%d0%bb%d1%8f-%d0%b3%d0%b0%d0%b2%d1%80%d0%b0%d1%82%d0%b0-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d1%81%d1%82%d1%80%d0%be%d0%b8%d1%82%d0%b5%d0%bb/", "text": "Заплашват с протести Не сме престъпници, пишат в документа “Българските строители са наричани “олигарси, крадци, лъжци и убийци”. Това пише в остра декларация на Камарата на строителите в България (КСБ). Тя е адресирана до президента Румен Радев, председателя на Народното събрание Цвета Караянчева, премиера Бойко Борисов и председателите на парламентарните групи. Българският строителен бранш бе подложен на безпрецедентни и злостни атаки, зад които прозират политически интереси”, се казва в докумета. “Обвиненията срещу строителните фирми за некачествено изпълнение и непрозрачност на обществени поръчки, прераснаха в обвинения за злоупотреби с евросредства, за да преминат всички граници и да достигнат до зловещата манипулация за връзка с убийство на млада жена, водеща на тв предаване.” Строителите са категорични, че въпреки бързата работа на следствените органи, довела до разкриването на убийството на Виктория Маринова, негативният отзвук в международен план към страната ни е огромен. Продължават и несправедливите обвинения, че българските фирми строят на “високи цени, а качеството е безобразно”. Тези атаки се отразяват тежко на авторитета и на работата на строителния бранш, върху който заради недоказани твърдения, хвърлени в публичното пространство, се слагат обидни етикети. “Строителите на България не са престъпници! Ние сме 250 хиляди души, които искат да работят и да живеят в България”, пише още в декларацията на КСБ. В декларацията се припомня, че от създаването на Камарата фирмите, нейни членове, винаги са работили, спазвайки стриктно законите в България. “Конкурсите и обществените поръчки се провеждат съгласно законодателството и вярваме, че в нашата страна съществуват достатъчно институции, които да гарантират тяхната законност и прозрачност”, пишат от КСБ. “Намираме за неприемливо заради публикации без доказателства, без произнасяне на съответните органи, да се заклеймяват публично водещи строителни компании, изградили едни от най-мащабните инфраструктурни проекти, големи работодатели и данъкоплатци, и те да бъдат отстранявани от участие в обществени поръчки. Освен че създава напрежение в бранша, това е изключително лош знак към всички потенциални чужди инвеститори, които биха искали да правят бизнес у нас”, предупреждават от строителната камара. КСБ ще поиска спешни срещи с президента г-н Румен Радев, с председателя на Народното събрание г-жа Цвета Караянчева, с премиера г-н Бойко Борисов, с лидерите на парламентарно представените политически сили. “Нашето желание е на тези срещи, очи в очи с българската държава и общественост, да опровергаем всички внушения и недоказани твърдения, отправяни досега в изявления и изказвания на институции. Високата институционална трибуна винаги гарантира широко медийно отразяване, а системните обвинения насаждат у обществото негативно отношение към целия бранш. Ще изразим категоричното си несъгласие с такава пропаганда и използването на съдбата на над 250 хиляди строители и техните семейства за трупане на политически дивиденти.” “Както ние носим отговорност пред обществото, контролните и правораздаващите органи, така трябва да се търси отговорност от субектите, които създават и разпространяват лъжлива и невярна информация. Това трябва да бъде постигнато чрез промени в законодателството и ефективното и бързо съдебно производство”, пише в декларацията. От КСБ припомнят, че “към момента увреждането на търговския престиж и доброто име на компании, стожери на българската икономика, не е наказуемо по никакъв начин и това отваря широко поле за манипулации, което не е в интерес на заетите в сектора, техните семейства, както и на техните работодатели.” Строителите предупреждават, че ако не бъдат чути посланията им, следващата стъпка ще бъде да защитят правата си по всички законови начини, включително и с национални протестни действия.   Владимир Житенски, пред “Труд”: Няма да простим, ще търсим правата си до дупка На никого няма да простим и ще търсим правата си в съда до дупка. Това обяви специално за “Труд” Владимир Житенски, изпълнителен директор на “Джи Пи Груп” по повод нападките срещу компанията в последните седмици. “Търпим тежки финансови загуби. Ние спазваме законите и искаме и другите да ги изпълняват. Брутално е така публично да ни линчуват”, обяви той. За да защитим честта си и да не страда държавата от загуба на средства от “Джи Пи Груп” се отказваме доброволно от два държавни проекта – ремонтът на трамвайната линия №5 в столицата и тунелът Железница. Не знаем кога проверките ще приключат и ако не се отдръпнем, страната ни може да загуби много пари, категоричен бе Житенски. Изпълнителният директор на строителната компания добави, че “Джи Пи Груп” няма запор и съдейства на разследващите органи, за да изчисти възможно най-бързо името си. “Над компанията ни никога не е имало чадър или защитата. Зад гърба си имам над 2000 човека, които ежедневно се трудят и пазят честта на българския строител. Ние не сме инструмент за политически игри. Това, че се познавам с някой, не значи, че стои зад мен”, заяви Житенски.   КЗК разреши работата по тунел „Железница“ да започне Комисията за защита на конкуренцията беше разрешила на 18 септември да започне изграждането на тунел “Железница”, въпреки че гръцката компания “Актор” обжалва обществената поръчка. На 10 октомври КЗК излезе със становище, че жалбата на “Актор” е неоснователна. За победител в поръчката за проектиране и строителство на тунел “Железница” – проект за над 200 млн. лв., беше избрано обединението ДЗЗД “АМ Струма тунел 2018”, в което основният участник е “Джи Пи Груп”. В мотивите си да искат предварително изпълнение на договора от пътната агенция посочват, че тунел “Железница” има важно обществено значение. В становището си от КЗК посочват, че допускат предварителното изпълнение, тъй като така ще се защитят особено важни държавни интереси и от закъснение на изпълнението може да последва значителна или труднопоправима вреда. В края на миналата седмица обаче, след като премиерът Бойко Борисов заяви, че всички, за които тече разследване трябва да бъдат извадени от проектите с европейско финансиране, ръководството на “Джи Пи Груп” обяви, че се отказва да подпише договора за изпълнение на строителството на тунела. Юристи коментираха пред “Труд”, че не съществува правен механизъм за отстраняване на “Джи Пи Груп” от поръчката, освен ако фирмата сама не реши да се откаже.   Главният прокурор Сотир Цацаров: Досъдебното производство е за пране на пари Образувано е досъдебно производство за пране на пари, в рамките на което е наложен зпаор на превод за 14 млн. евро от физическо лице. Паричният превод е бил от България към чужда банка. Това припомни главният прокурор Сотир Цацаров в отговор на въпрос до къде е стигнала проверката за “Джи Пи Груп”. “При нас сигналът е свързан с описание на търговски дружества, както и на юридически лица с нестопанска цел, които са получили европейско финансиране и с твърдения за неправомерни действия при усвояването на тези европейски средства”, обясни обвинител №1. Едновременно с това на ДАНС са възложени други действия, които са свързани с установяването на всички механизми на финансирането на съответните европейски проекти, както и това, че всъщност парите са усвоявани от свързани лица и фирми.   Томислав Дончев седем години работи за „Отворено общество“ Преди да влезе във властта, професионалната кариера на вицепремиера, отговарящ за еврофондовете Томислав Дончев е свързана в продължение на седем години с фондацията на Сорос “Отворено общество”. През 2000 г. Томислав Дончев става главен секретар на Клуб “Отворено Общество”- Габрово, където работи до 2004 г. Дончев е член на екипа “Експертни анализи” към Института “Отворено общество”, разработил Регионалния план за развитие на Северозападен район за планиране (възложено след процедура по Закона за обществени поръчки с възложител Министерство на Регионалното развитие и Благоустройството). В периода 2004 – 2007 работи като програмен директор в Института по “Отворено общество”, където ръководи звеното за подготовка и управление на проекти по европейски програми. Аферата „Биволъ“ Компромат със заглавие “Гранд корупция с еврофондове и обществени поръчки през консултантски фирми” срещу българския строителен бизнес публикува на 10 септември сайтът “Биволъ”. Три дни по-късно, на 13 септември, вицепремиерът Томислав Дончев изпраща “сигнал за нередности и съмнение за измами при усвояване на средствата от ЕСИФ” до вътрешния министър, до главния прокурор, до ръководителя на спецпрокуратурата, до комисията за противодействие на корупцията и до ИА “Одит на средствата от ЕС. Сигналът се позовава единствено на публикацията на “Биволъ”, която е изпратена като приложение до сезираните органи. От сайта “Биволъ” публикуват линк, от който става ясно, че компроматът е финансиран чрез грант от 38 000 евро чрез спечелен проект през 2018 г.. “Проектът “Разкриване на измами с еврофинансиране в Румъния и България е част от серията за разследвания, финансирани от фонда IJ4EU на Европейската комисия и Европейския център за медийна свобода European Centre for Press and Media Freedom (ECPMF)”, пишат в “Биволъ”. Фондът на Международния институт за печата (IPI) е частно НПО. 14 октомври в 16:49 ч. Във фейсбук страницата на “Биволъ” се появява съобщение:·” Биволъ и Rise Romania спечелиха грант €38 000, за да разследват съвместно злоупотреби с европари. Към днешна дата са усвоени € 4200. Сайтът “Биволъ” до ноември миналата година се управляваше от Асен Йорданов и съпругата му Алберта Алкалай. Алкалай излиза от него, за да продължи да управлява рекламна си агенция Имидж адвъртайзинг, която се води собственост на “Айдиъс фор янг имидж” ООД, САЩ. Сред клиентите на рекламната агенция са Виктория груп /на Ветко Арабаджиев/, партия Лидер на Христо Ковачки, Топлофикация Бургас и Сливен, общините Несебър, Приморско, Обзор, природен парк “Странджа”.  ", "date": "2018.10.16", "title": " Преля гаврата с българските строители\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8%d1%82%d0%b5-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82/", "text": "Германският канцлер Ангела Меркел каза, че усилията да се договори споразумение за излизането на Великобритания от Европейския съюз приличат на изчисляването на „квадратурата на кръга“, предаде Ройтерс, като се позова на запознати източници. Канцлерката направила това изказване на днешна среща на парламентарната група на нейния Християндемократически съюз. Меркел казала, че проверките по границата между Ирландия и Северна Ирландия очевидно няма да изчезнат напълно, но че ЕС и германското правителство имат за цел да се избегне „твърда“ ирландска граница, посочиха източните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Ангела Меркел: Преговорите за Брекзит са като изчисляването на квадратурата на кръга"}
{"url": "https://trud.bg/%d1%81%d0%b0%d1%83%d0%b4%d0%b8%d1%82%d1%81%d0%ba%d0%b8%d1%8f%d1%82-%d0%ba%d0%be%d0%bd%d1%81%d1%83%d0%bb-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d0%b5-%d0%bd%d0%b0%d0%bf%d1%83%d1%81/", "text": "Генералният консул на Саудитска Арабия в Истанбул Мохамад ал-Отайби е напуснал Турция в посока Рияд във вторник, според дипломатически източници, предаде Anadolu Agency. Ал-Отайби отпътува от Истанбул на фона на текущо разследване за изчезналия саудитски журналист Джамал Хашоги. Отпътуването му идва, когато турски и саудитски чиновници се готвят да претърсят резиденцията му, заявиха служители на турското външно министерство. Саудитска Арабия се готви да признае, че липсващия журналист е починал по време на разпит, като нещо се е объркало, според информации, публикувани в международни и турски медии в понеделник. Саудитските власти все още не дават ясно обяснение за съдбата на Хашоги, след като няколко държави – особено Турция, САЩ и Великобритания – настояват случаят да бъде изяснен колкото е възможно по-скоро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Саудитският консул в Истанбул е напуснал Турция"}
{"url": "https://trud.bg/%d1%83%d0%bd%d0%b8%d1%89%d0%be%d0%b6%d0%b8%d1%85%d0%b0-%d0%bd%d0%b0%d0%b4-8-000-%d1%84%d0%b0%d0%bb%d1%88%d0%b8%d0%b2%d0%b8-%d1%81%d1%82%d0%be%d0%ba%d0%b8-%d0%b7%d0%b0%d0%b4%d1%8a%d1%80%d0%b6%d0%b0/", "text": "8312 маратонки, текстилни изделия и аксесоари бяха унищожени днес под контрола на Митница Бургас. Стоките са фалшификати на световноизвестни марки и са били предназначени за реализация, както на българския пазар, така и в другите страни членки на Европейския съюз, съобщиха от Агенция „Митници“. Чрез механично нарязване бяха унищожени 3681 чифта спортни обувки и маратонки, 3594 спортни екипи, дамски и мъжки блузи, шалове и 1037 дамски чанти, портмонета и колани, носещи логото на известни спортни марки. Фалшификатите са задържани от митническите служители на МП Капитан Андреево през тази година при опити да бъдат пренесени в нарушение на Европейски регламент №608/2013 и Закона за марките и географските означения. За задържането са уведомени представители на правопритежателите на марките, които са установили, че стоките са фалшиви и според нормативната уредба трябва да бъдат унищожени. Процедурата се извършва под контрола на Митница Бургас, а правопритежателите поемат разходите по унищожаването. За деветте месеца на 2018 година при 170 случая на МП Капитан Андреево са задържани 210 165 артикула във връзка със защитата на права върху интелектуалната собственост в изпълнение на Регламент 608/2013 г. на ЕС и Закона за марките и географските означения. Най-често задържаните стоки през периода са облекла, парфюми и козметика, чанти, портмонета, обувки, маратонки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Унищожиха над 8 000 фалшиви стоки, задържани на „Капитан Андреево“"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%b2%d0%b0%d1%81%d0%b8%d0%bb-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%b5-%d0%be%d1%82%d0%bb%d0%b8%d1%87%d0%b5%d0%bd-%d1%81-%d0%bd%d0%b0/", "text": "На тържествена церемония в Министерството на отбраната днес, 16 октомври, министърът на отбраната Красимир Каракачанов връчи награден знак „За принос към Министерството на отбраната“ и почетна значка на Васил Михайлов, съобщиха от пресслужбата на МО. Българският театрален и филмов актьор е отличен за съществен принос към Министерството на отбраната, Българската армия, военнопатриотичното възпитание, утвърждаване на българските национални и военни традиции. През по-голямата част от своя творчески път – близо 55 години, Васил Михайлов е свързан с Българската армия като актьор на сцената на Театъра на Българската армия. „Наистина е вълнуващо. Тези 55 години в армията ме направиха и артист, и човек. Аз се чувствам военен, много дължа на това възпитание. От 18- годишeн досега съм изиграл всички роли от редник до генерал-майор“, посочи именитият български актьор, който през тази година отбеляза своя 80-годишен юбилей. „Васил Михайлов има огромни заслуги за моралното възпитание на българската младеж. Ролите, които той е изпълнявал, възпитават в дух на родолюбие и патриотизъм. Ако искаме да оцелеем като държава, трябва да възпитаваме поколенията в дух на отговорност към Отечеството и любов към България.“ Това каза министърът на отбраната Красимир Каракачанов на церемонията по награждаването и пожела на Васил Михайлов много здраве и нови творчески успехи в мисията му за събуждане на българското съзнание в младите поколения. На тържеството присъстваха още заместник-началникът на отбраната вицеадмирал Емил Ефтимов и висши офицери от Българската армия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Актьорът Васил Михайлов е отличен с награден знак „За принос към Министерството на отбраната“"}
{"url": "https://trud.bg/%d1%82%d0%b5%d1%87%d0%b5-%d1%81%d0%b0%d0%bd%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-18-%d0%b6%d0%b8%d0%bb%d0%b8%d1%89%d0%bd%d0%b8-%d0%b1%d0%bb%d0%be%d0%ba%d0%b0-%d0%b2-%d1%81%d0%bb/", "text": "Строителни дейности за санирането на 18 жилищни блока се извършват в момента в Сливен, съобщиха от местната администрация. Общият брой на блоковете, които ще бъдат ремонтирани по Националната програма за енергийна ефективност, е 49. Някои вече са завършени. Последният завършен обект – 12-етажна жилищна сграда на ул. ”Раковски”, бе открит с официална церемония. Кметът Стефан Радев връчи символичен ключ за обновеновения блок на председателя на сдружението на собствениците Диян Друмев. През тази година 62 жилищни сгради в Сливенска област бяха включени в националната програма. В Нова Загора бяха санирани 11 блока за близо 9,7 млн. лева, а в Твърдица – 2 блока за 3,7 млн.лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Тече санирането на 18 жилищни блока в Сливен"}
{"url": "https://trud.bg/%d1%85%d0%b0%d0%b1%d0%b8%d0%b1-%d1%81%d1%80%d0%b5%d1%89%d1%83-%d1%84%d0%bb%d0%be%d0%b9%d0%b4-%d0%bd%d0%be-%d0%bd%d0%b5-%d0%b2%d1%8a%d0%b2-%d0%b2%d0%b5%d0%b3%d0%b0%d1%81/", "text": "Хабиб Нурмагомедов може да последва предшественика си на ММА трона Конър Макгрегър и да се качи на боксовия ринг срещу Флойд Мейуедър. Богаташчето прие предизвикателство на дагестанеца и му определи среща в Лас Вегас.  „Не там, няма да ми дадат парите“, отговори Хабиб, който все още чака хонорара си от 2 милиона долара от боя с Макгрегър. Близкият му приятел Зубайра Тухугов пък бе отстранен от UFC и няма да се бие със Артьом Лобов, секундант на Конър. Провинението на чеченеца е, че се нахвърли върху падналия ирладнец, който току-що се беше предал на Нурмагомедов.", "date": "2018.10.16", "title": " Хабиб срещу Флойд, но не във Вегас"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b5%d0%b4%d0%b8%d0%bd-%d0%b2%d0%be%d1%82-%d0%bd%d0%b0-%d0%bd%d0%b5%d0%b4%d0%be%d0%b2%d0%b5%d1%80%d0%b8%d0%b5/", "text": "Един вот на недоверие може да бъде успешен само ако имаш алтернатива. Когато обаче нямаш такава, значи, че просто се заяждаш. Това заяви пред журналисти в Смолян председателят на ПГ на ГЕРБ и зам.-председател на партията Цветан Цветанов, съобщиха от ПП ГЕРБ. „За БСП е лесно да дават страшни оценки и прогнози за българското здравеопазване при положение, че не предлагат алтернатива и не носят отговорност. Преди да търсят противопоставяне в сектор здравеопазване, нека първо си спомнят какъв е техният принос за неговото развитие“, подчерта Цветанов. Той припомни в какво състояние е била болницата в Смолян преди 10 години и направи сравнение с днешния й вид. „За последните 8 години в болницата са инвестирани над 10 млн. лв. Правителството отпусна целево 1 млн. лв. за изграждането на инвазивна кардиология, каквато до момента нямаше в цялата област“, обясни председателят на ПГ на ГЕРБ. По думите му преди до болницата е нямало асфалтов път и достъпът на майки с деца е бил затруднен, докато днес лечебното заведение има изцяло обновен облик и може да привлича млади специалисти. Цветан Цветанов сподели, че ГЕРБ има амбицията да покаже, че успешният модел на управление в Смолян, Девин, Доспат, Златоград може да бъде реализиран и в Рудозем, Неделино, Борино и др. „Искаме да покажем на жителите на тези и други населени места, че имаме потенциала и капацитета да управляваме успешно“, категоричен бе зам.-председателят на ГЕРБ. Той отбеляза, че Смолянска област се превръща в атрактивна дестинация както за туризъм, така и за живот. „Смолян имаше много високи задължения, но след като ние поехме управлението те бяха значително редуцирани и градът се преобрази“, напомни Цветанов. „БСП от май миналата година говорят за предсрочни избори. Те дори искаха да откажем европредседателството, като инициираха вот на недоверие в неговото начало и край. Това е ясен знак, че те искат да ни отклонят от правилната посока на развитие, към която правителството на Бойко Борисов и управляващото мнозинство в парламента водят страната“, уточни председателят на ПГ на ГЕРБ. Той подчерта, че европейските избори догодина ще бъдат генерална репетиция за местния вот, като сподели, че за България ще е по-добре да има повече депутати в най-голямото европейско семейство – това на ЕНП.  Попитан защо в понеделник не е имало коалиционен съвет, Цветан Цветанов обясни, че не е имало тема, която да налага провеждането на това събрание. „Всички заедно преценихме, че можем да използваме възможността и да се отдадем на нашите политически ангажименти“, съобщи той. По думите на Цветанов, който е и председател на Комисията по вътрешна сигурност и обществен ред, фактът, че все още няма назначен главен секретар на МВР не спъва работата на ведомството, защото в закона е ясно разписано каква е практиката в такива случаи. Председателят на ПГ на ГЕРБ и зам.-председател на партията Цветан Цветанов посети санираното ОУ „Св. Св. Кирил и Методий“ в смолянското село Смилян. Училището се състои от три корпуса – физкултурен салон, нова и стара сграда. Постигнатата цел на проекта е обновяване на училището чрез изпълнение на мерки за енергийна ефективност, за да се осигурят по-добри условия на учебния процес. Стойността на проекта е 250 000 лв., като средствата са отпуснати от Министерството на образованието и науката.  В Смилян Цветанов бе посрещнат от кмета на селото Чавдар Червенков, директора на училището Лиляна Балийска и преподаватели. Техни гости бяха също депутатът д-р Красимир Събев, областният управител Недялко Славов, началникът на РУО в Смолян Мария Семерджиева и зам.-кметовете на общината Марияна Цекова и Венера Аръчкова. „Смилян е живо населено място. Има много деца, които в момента спортуват, но техните учители казват, че са изключително активни в усвояването на знания. Разбираме, че всички, които са били извън образователната система, предимно от ромски произход, 100% са вече в училище. И важната следваща стъпка е след 7-ми клас те да продължават своето образование, което е една добра предпоставка за тяхната лична и професионална реализация в бъдеще“, подчерта Цветанов. Той посочи, че резултатите от инвестициите в сферата на образованието са доказателство, че това е правилният път. „Преди малко бяхме в Природо-математическата гимназия в Смолян, където се строи спортна зала, сега в Смилян виждаме училището след ремонт. Това показва отношение на държавата и местната власт към образованието. Виждаме и изключително добре подготвен състав от учители. Изключително добро впечатление прави, че учителите са млади и местни. И доколкото знам в Смолянска област изобщо няма деца, отпаднали от образователната система. Всички са обхванати, а това е доказателство как се реализира приоритет №1 за българското правителство“, изтъкна зам.-председателят на ГЕРБ. Според него трябва с позитивизъм да се приемат наистина добрите постижения, а където има проблем, е нужна градивност и търсене на алтернативни решения. „Пазя вестник отпреди 3-4 години. И ние сме много щастливи, че на тези страници вече ще пише „Обещано-изпълнено“. Осем пъти броих цифрите. Всичко съвпада. Запазила съм си вестника, защото това, което казахте в читалището, се изпълни. Тогава аз станах и казах, че се усеща подкрепата на местната и държавната власт. Мога да кажа за всичко, което се вижда и което не се вижда като подкрепа, която сме получавали“, заяви Балийска. Тя каза, че е майка на дете с увреждане от 19 години. „Първите средства, които получихме, бяха 48 лева и им се радвахме, но когато получих по моята сметка 950 лева, беше нещо невероятно за семейство с такова дете“, допълни тя. По думите на директорката местните хора виждат подобрената среда за образование, усещат и сигурността, че училището им ще го има, а това дава увереност на младите да създават поколение. „И наистина имаме семейства с по две и три деца. Сега децата в училището са 121, догодина ще бъдат 130. В момента работим по два проекта – „Твоят час“ и „По-добро бъдеще чрез включващо образование“, който е в партньорство с община Смолян. Вторият е за обхват на децата от ромски произход, които тук са обхванати на 100%. Няма отпаднали от системата и най-важното – продължават образованието си след седми клас. Децата са ни в училище, защото родителите им имат работа. Ние всъщност не само обучаваме децата, а до някаква степен ги опазваме да не са на улицата“, посочи Балийска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.16", "title": " Цветан Цветанов: Един вот на недоверие може да бъде успешен, само ако имаш алтернатива"}
{"url": "https://trud.bg/%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d0%b2-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d1%81%d0%b5%d0%b4%d0%b5%d0%bc%d1%82%d0%b5-%d1%80%d0%b8%d0%bb%d1%81%d0%ba%d0%b8-%d0%b5/", "text": "Турист е починал в района на Седемте рилски езера. Това съобщи ръководителят на Планинският спасителен отряд от Дупница Кирил Чолаков, предаде  . Мъжът е на 66 години, от София, бил е в района на Петото езеро със съпругата си. Вероятно причината за смъртта е масивен инфаркт, каза Чолаков. Сигнал до тел. 112 е подала съпругата, а оттам са го препратили до планинските спасители. Тялото на мъжа вече е транспортирано до началната станция на лифта. На мястото има екип на Спешна помощ и дежурна полицейска група.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Мъж почина в района на Седемте рилски езера"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%81%d0%b5-%d1%81%d1%8a%d0%b3%d0%bb%d0%b0%d1%81%d0%b8-%d0%b4%d0%b0-%d1%81%d0%b5/", "text": "Вицепремиерът и министър на отбраната Красимир Каракачанов изрази съгласие с  , докато тече конкурсът за придобиване на нов изтребител за българската бойна авиация. „Не е логично да се говори за който и да е от четирите самолета в момента. Това би могло да се изтълкува в следващия момент, когато вземем някакво решение, че е имало предварително нагласени неща или че е имало някакъв предварителен сценарий“. Работата на междуведомствената група по оценка на офертите ще бъде удължена поне със седмица. Тя вече е изпратила запитвания за уточнения по подадените четири предложения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Красимир Каракачанов се съгласи да се пази „радиомълчание“ за изтребителите"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81%d1%8a%d1%81-17-%d0%bd%d0%be%d0%b2%d0%b8-%d0%b4%d0%b5%d1%82%d1%81%d0%ba%d0%b8-%d0%b8-%d1%81%d0%bf%d0%be%d1%80%d1%82%d0%bd%d0%b8-%d0%bf%d0%bb%d0%be%d1%89%d0%b0/", "text": "От началото на годината в Шумен са изградени 12 нови детски площадки, като половината от тях са на стари места, където детските атракциони са били морално остарели. На други 5 места са изградени спортни площадки с игрища за футбол и баскетбол, както и с уреди за стрийт фитнес. Във вторник кметът Любомир Христов заедно със журналисти обходи новоизградените места за игри и спорт, за да чуе какво мислят медиите и ползващите ги родители с деца и ученици. Кметството е помислило и за любителите на домашни кучета и в момента се ограждат и оборудват два терена за разходки на лаещи. На тях ще има дори играчки за четириногите. Единият терен е в Градската градина и той е за разходки на кучета от по-малки породи. Другият е на ул.“Г.С.Раковски“ за големи четириноги. Инвестицията за новостите възлиза на близо 200 000 лв. от общинския бюджет, каза зам.кметът по строителство инж.Боян Тодоров. Наложителен е бил и ремонт на детски площадки, изградени по стари европректи и за 32 000 лв. са сменяни люлки и пейки. За още толкова общинското предприятие по благоустройство е подменяло опасни детски съоръжения, пострадали най-вече от вандалски прояви на тийнейджъри. „Един от основните приоритети на кмета Любомир Христов е подобряването на градската среда и детските площадки са част от това. За следващата година също ще имаме заложени 200 хил. лв. за площадки“, уточни за плановете на кметството инж.Тодоров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.16", "title": " Шумен със 17 нови детски и спортни площадки\t\t\t"}
