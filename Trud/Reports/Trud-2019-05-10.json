{"url": "https://trud.bg/%d0%bc%d0%bd%d0%be%d0%b7%d0%b8%d0%bd%d1%81%d1%82%d0%b2%d0%be%d1%82%d0%be-%d0%ba%d0%b0%d1%82%d0%b0%d0%bb%d1%83%d0%bd%d1%86%d0%b8-%d1%81%d0%b0-%d1%81%d1%80%d0%b5%d1%89%d1%83-%d0%bd%d0%b5%d0%b7%d0%b0/", "text": "За първи път от две години насам по-голямата част от каталунците подкрепят оставането на североизточния регион в състава на Испания. Това показва проучване, цитирано от  Резултатите от допитването показват, че 48,6% от каталунците не искат да виждат региона като независима държава, срещу 47,2%, които продължават да подкрепят обявяване на независимост. Последният път, в който е регистриран превес на противниците на независимостта, е през юни 2017 г., припомня изданието.", "date": "2019.05.10", "title": " Мнозинството каталунци са срещу независимостта"}
{"url": "https://trud.bg/3500-%d1%81%d0%b0-%d1%81%d0%b2%d0%be%d0%b1%d0%be%d0%b4%d0%bd%d0%b8%d1%82%d0%b5-%d0%bc%d0%b5%d1%81%d1%82%d0%b0-%d0%b2-%d0%b4%d0%b5%d1%82%d1%81%d0%ba%d0%b8%d1%82%d0%b5-%d0%b3%d1%80%d0%b0%d0%b4%d0%b8/", "text": "В присъствие на родителски организации се извърши първото класиране за местата в столичните детски градини за прием от месец септември 2019 г. Това съобщиха от пресцентъра на Столична община. Местата са 13 948, което е с 1000 повече спрямо миналата година. „Основните ни усилия са насочени към разкриване на нови места в яслените групи поради засиления интерес към тази възраст“, каза заместник-кметът на София доц. д-р Тодор Чобанов. Общо 2227 са кандидатурите за преместване в друго детско заведение. За второ класиране остават свободни 3500 места. По искане на родителски организации през последните две години се намали броят на децата в групите. В сравнение с 2017 г., когато броят на децата с хронични заболявания бе до 10 в група, през 2018 г. той бе намален на 5, а за 2019 г. е 3. Продължава строителството на нови детски градини, уверяват от общината. В момента се изграждат 7 детски градини в районите „Искър“, „Нови Искър“, „Красно село“, „Лозенец“, „Витоша“ и „Студентски“. Предстои работа по още 8 в районите „Овча купел“, „Искър“, „Люлин“, „Подуяне“, „Изгрев“, „Триадица“.", "date": "2019.05.10", "title": " 3500 са свободните места в детските градини в София"}
{"url": "https://trud.bg/%d1%85%d1%83%d0%b0%d0%bd-%d0%b3%d1%83%d0%b0%d0%b9%d0%b4%d0%be-%d0%b1%d0%b8-%d0%bf%d1%80%d0%b8%d0%b5%d0%bb-%d0%b2%d0%be%d0%b5%d0%bd%d0%bd%d0%b0-%d0%bd%d0%b0%d0%bc%d0%b5%d1%81%d0%b0-%d0%bd%d0%b0-%d1%81/", "text": "Лидерът на опозицията във Венецуела Хуан Гуайдо би се съгласил на военна намеса на САЩ в страната му. Това става ясно от негово интервю за в. „Ла Стампа“, съобщава БГНЕС. „Ако намесата ще доведе до решаване на кризата, е възможно да се съглася на това“, каза Гуайдо. Лидерът на опозицията, който се обяви за временно действащ президент, не изключва опозицията във Венецуела да прибегне до използването на конституционна норма, която предвижда външна военна намеса. По неговите думи единствените чуждестранни военни, които в момента са във Венецуела, са от Куба. Както е известно Хавана е сред поддръжниците на президента Николас Мадуро. По искане на „Ла Стампа“ да коментира „слуховете за среща с руски дипломати в Каракас“, Гуайдо отбеляза, че „опозицията говори с всички страни, готови да работят в името на прекратяване на узурпацията“. „Русия има интереси и договори във Венецуела и ние ще ги уважаваме, защото сме сериозни хора“, каза Гуайдо в интервюто. Той подчерта, че същото се отнася и до Китай и всички, които са за “реално решение“. Във връзка с неуспешния опит за преврат от 30 април опозиционният лидер отбелязва, че опозицията „ще има още възможности, защото още повече хора се присъединяват към операция „Свобода“.", "date": "2019.05.10", "title": " Хуан Гуайдо би приел военна намеса на САЩ"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-8-%d0%b8%d1%8f%d1%82-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-%d1%82%d1%83%d1%80%d0%bd%d0%b8%d1%80-%d0%bf%d0%be-%d1%82%d0%b5/", "text": "Днес на кортовете в КК „Албена“ ректорът на Медицински университет – Варна проф. д-р Красимир Иванов откри 8-я международен турнир Анестезия оупън 2019. Тази година около 50 медици и студенти от 5 държави ще се съревновават помежду си в битка за купата. Медици от България, Испания, Англия, Германия и Русия ще мерят сили в индивидуални битки и игри на двойки. Състезанията ще продължат до неделя, когато е награждаването на победителите.  Организатор на ежегодния турнир е Катедра „Анестезиология, спешна и инвазивна медицина“. Ръководителят на катедрата и идеолог на турнира проф. д-р Вилиян Платиканов каза: „Две са магиите, които събират ежегодно по време на Анестезия оупън толкова много медици от цял свят на кортовете – спорта и приятелството. Извън корта ние сме приятели, а на корта сме спортни съперници. Тук сме за да играем тенис и да бъдем все по-добри приятели.“ Проф. Иванов се обърна към участниците с думите: „Изказвам сърдечна благодарност на проф. Платиканов, който не жали сили при организирането на този турнир. Ние ще продължаваме, както и до сега, да инвестираме във всички спортни прояви на Медицински университет – Варна, защото няма в света университет без спорт. Изключително съм горд и щастлив, че за трета поредна година МУ-Варна става комплексен победител на Варненската универсиада. Тенисистите също са наша гордост с успехите, които постигат на състезанията.“  Проф. Иванов връчи ежегодната награда на името на Митко Йовев за цялостен принос в популяризиране и утвърждаване на тениса в академичните среди на проф. д-р Пламен Панайотов, началник на клиниката по кардиохирургия в УМБАЛ „Св. Марина“.  „Митко Йовев беше добър наш приятел. Той е един от хората, които винаги са създавали лице и позитивно настроение във варненския тенис и беше един от най-стилните състезатели от Варна. За мен е огромна чест да получа тази награда.“ Това каза при получаване на почетния плакет и грамота проф. Панайотов, който играе тенис от дете.", "date": "2019.05.10", "title": " Започна 8-ият международен турнир по тенис за медици „Anesthesia Open“ 2019"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d0%b8-%d0%be%d0%bb%d0%b8%d0%bc%d0%bf%d0%b8%d0%b0%d0%ba%d0%be%d1%81-%d1%81-29-%d0%b8-%d1%82%d1%80%d0%be%d1%84%d0%b5%d0%b9/", "text": "Тодор Алексиев и неговият гръцки тим „Олимпиакос“ вдигнаха за 29-и път титлата на страната. На финала шампионите победиха категорично ПАОК (Солун) с 3:0 (24, 23, 23). Гавин Шмит заби 20 точки, а българинът се отчете с 13. Толкова отбеляза и Йерун Раувердинк.  Трофеят е втори пореден за „червено-белите“. По-рано през сезона Алексиев и компания вдигнаха и Купата на Лигата 35-годишният бивш национал бе привлечен по спешност в тима, в края на миналата година от португалския „Лисабон“, където изкара само 6 месеца. Миналата година Алексиев също стана шампион с „Олимпиакос“ и тогава взе приза за най-полезен играч на сезона.", "date": "2019.05.10", "title": " Алексиев и „Олимпиакос“ с 29-и трофей"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%bb%d0%b8%d1%82%d0%b5%d1%80%d0%b0/", "text": "Кандидатът за евродепутат от листата на ГЕРБ и СДС Ивелина Василева присъства на литературна сбирка под наслов „Европа през очите на люлинските творци“. Инициативата е посветена на празника на Люлин и Деня на Европа – 9 май. Тя се проведе в културен център Люлин. Ивелина Василева поздрави присъстващи и им пожела творческо вдъхновение. Тя подчерта, че ще работи за подобряване качеството на въздуха и по-чиста околна среда. Ивелина Василева добави, че е важно да запазим чистотата на водите и ще работи за изграждане на екологична инфраструктура. Кандидатите на ГЕРБ ще продължат да следват своята политика за по-чист въздух. Предприетите мерки за чиста околна среда включват подмяна на уредите за отопление на твърдо гориво с по-щадящи околната среда, екологичен транспорт, енергийна ефективност. Една от целите е потреблението на пластмаси за еднократна употреба да бъде намалено, а преднамереното използване на микропластмаси да бъде ограничено. „България заема достойно място в Европа и трябва да го защитава. Европейската солидарност спомага за модернизацията на българските региони и реализирането на обществено значими проекти, които всекидневно подобряват средата на живот в страната“, добави Василева. По време на литературното четене кметът на Люлин представи авторско произведение, написано специално за празника на района и посветено на неговите съграждани. Поетите и писателите към литературен клуб Люлин също представиха свои произведения. На събитието присъстваха общинският съветник Ботьо Ботев, Екатерина Йорданова и Татяна Георгиева, както и кметът на Илинден Иван Божилов. Литературното четене се провежда за трета поредна година по инициатива на кмета на район Люлин Милко Младенов. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Ивелина Василева присъства на литературна сбирка „Европа през очите на люлинските творци“\t"}
{"url": "https://trud.bg/%d0%b0%d0%b5%d1%80%d0%be%d1%84%d0%bb%d0%be%d1%82-%d0%be%d1%82%d0%bc%d0%b5%d0%bd%d0%b8-14-%d0%bf%d0%be%d0%bb%d0%b5%d1%82%d0%b0-%d0%b8%d0%b7%d0%bf%d1%8a%d0%bb%d0%bd%d1%8f%d0%b2%d0%b0/", "text": "Водещата руска авиокомпания „Аерофлот“ отмени 14 полета, изпълнявани от Sukhoi Superjet 100, съобщава lenta.ru. Отменени са полети до Уфа, Архангелск, Ростов на Дон, Магнитогорск, Ижевск, Челябинск, Краснодар, Белгород, Казан, Волгоград, Перм и Вилнюс, съобщи  . В четвъртък бяха отменени 12 полета на Superjet 100, а в сряда – 5. Самолет SSJ-100 се запали на 5 май вечерта при аварийно кацане на московското летище „Шереметиево“, след като бе ударен от мълния и автоматиката отказа. Загинаха 41 от общо 78 човека на борда. Води се следствие, като версиите са няколко, включително пилотска грешка. Според депутата и космонавт Максим Сураев Sukhoi Superjet 100 не трябва да се използва заради технически недостатъци. В момента общо 138 самолета от този тип изпълняват полети в Русия.", "date": "2019.05.10", "title": " „Аерофлот“ отмени 14 полета, изпълнявани от Sukhoi Superjet 100"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%bd%d0%b0%d1%88%d0%b0-%d0%bb%d0%be%d0%b4%d0%ba%d0%b0-%d0%bd%d0%b0-%d1%84%d0%b8%d0%bd%d0%b0%d0%bb/", "text": "Лазар Пенев стигна директно финала на световната купа по гребане в Пловдив. Българинът спечели серията в скиф лека категория, като в последните метри изпревари с 80 стотни хърватина Лука Радонич. Първите две лодки продължават за разпределение на медалите в събота от 12,11 часа. Приятна изненада поднесе европейската шампионка Десислава Георгиева, която постигна престижна победа. В пресявките на скиф тя изпревари двукратната олимпийска шампионка Екатерина Карстсен. Беларускинята завърши 4-ти, като бе по-бавна с 8 секунди от българката. Все пак само първите две лодки отиват директно на финал, а останалите 3 продължават в репешажите днес от 10,26 часа. По традиция състезателите не дават върхови резултати в сериите, тъй като се класират по място, за да запазят сили за решителните гонки. Първо време в пресявката на Георгиева даде олимпийската шампионка от 2012-а Мирка Кнапкова (Чехия).  На репежашите в същата дисциплина продължава и Мадлен Маркова. При мъжете в скифа на полуфиналите в събота пък ще гребе Кристиан Василев, след като финишира втори в своята гонка. Стартът е в 10,34 часа.  А двойките скул Станимир Халаджов/Рангел Кацарски и Николай Георгиев/Георги Чавдарски останаха четвърти и ще трябва да преминат през репешажите.", "date": "2019.05.10", "title": " Първа наша лодка на финал"}
{"url": "https://trud.bg/%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%87%d0%ba%d0%b0-%d0%bd%d0%b0-%d1%82%d1%80%d0%b0%d1%83%d1%80%d0%bd%d0%b0-%d0%b0%d0%b3%d0%b5%d0%bd%d1%86%d0%b8%d1%8f-%d0%b5-%d1%83%d0%b1%d0%b8/", "text": "Жестоко убийство на собственичка на траурна агенция в Костенец разследва областната дирекция на МВР в София. За тежкото криминално престъпление е подаден сигнал около 8.40 часа тази сутрин на тел. 112. Съобщено е за жена в безпомощно състояние, намерена в близост до дома й в Костенец. На място са изпратени екипи на полицията и Спешна помощ. Констатирана е смъртта на 38-годишна жена. Извършен е оглед, предприети са оперативно-издирвателни и процесуално-следствени действия за изясняване на случая. Образувано е досъдебно производство.", "date": "2019.05.10", "title": " Собственичка на траурна агенция е убита в Костенец"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d1%83%d0%b5%d0%b1-%d1%81%d0%b5%d1%80%d0%b8%d0%b0%d0%bb-viral-%d1%89%d0%b5-%d0%bd%d0%b0%d0%b4%d0%bd%d0%b8%d0%ba%d0%bd%d0%b5-%d0%b2-%d0%b6%d0%b8%d0%b2%d0%be%d1%82/", "text": "Нов уеб сериал с участието на редица български звезди ще направи своя дебют след броени дни ексклузивно във Vbox7. От 13 май „VIRAL“ ще надникне в лъскавия свят на младите хора, които трупат стотици хиляди последователи с всяко свое действие онлайн. Бляскав живот с пари и слава, който крие и много опасности. Уеб сериалът „VIRAL“ може да се похвали с един от най-звездните кастове до момента, като в него ще участват български любимци – инфлуенсъри, риалити звезди и изпълнители от различни музикални жанрове. Сред тях са Калина Иванова и Кристиян Кирилов – популярни с ролите си на Симона и Митко от успешния риалити сериал „София – Ден и Нощ“, изпълнителите Галин, Лидия и DIONA, както и актьорът Мартин Смочевски. Най-новият проект на продуцентската компания 7Talents, която стои зад успешните уеб сериали „Следвай ме“, „Не така, брат“, „Килерът“, „#КИФЛА“, „Апартамент 404“ и др., обещава на зрителите вълнуващ, мистериозен и драматичен сюжет с истинска провокация всеки понеделник и четвъртък във Vbox7. „VIRAL” разказва историята на едно приятелство и неговата неизмерима сила. Разказва и история за така желания от всички свят на последователи, красота, влияние и богатство. Трилърът ще хвърли поглед зад кулисите на най-известните лидери на мнение в социалните мрежи, техните скрити пороци, добре пазени тайни и съкровени желания. Едно е сигурно обаче – славата може да бъде много опасна.", "date": "2019.05.10", "title": " Новият уеб сериал „Viral“ ще надникне в живота на родните звезди"}
{"url": "https://trud.bg/%d0%b2%d0%be%d0%b4%d0%b0%d1%87%d1%8a%d1%82-%d0%bd%d0%b0-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%b1-%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8/", "text": "Водачът на листата на ГЕРБ за европейския вот Мария Габриел бе гост на откриването на Осмия Национален събор на овцевъдите в България, който започна край Петропавловския манастир до Лясковец. С официална церемония на 10 май бе даден старт на тридневното събитие, събрало над 200 изложители от цялата страна „Това Осмо издание отправя силно послание, че секторът е живителна сила на България. Без животновъдите не може нито едно кътче в България и Европа – от по- големите до най-малките населени места. Вие, животновъдите, сте и здраве, с качествени продукти, за децата ни и за всички нас. Искам да поздравя всичкипредставители на занаятите, на традициите ни, фолклорните и самодейните изпълнители – това е лицето на България, с което се гордеем“, каза при откриването на събора Мария Габриел. „За нас, политиците, е предизвикателство и отговорност да продължаваме да се борим за силна Обща селскостопанска политика, която обръща внимание на всеки. Можем да го направим с български дух на обединение“, каза още водачът на листата на ГЕРБ и СДС. На събитието край Петропавловския манастир Мария Габриел разговаря с десетки животновъди и пчелари, производители на храни, на традиционни български продукти и занаятчийски изделия. Заедно с нея бяха домакинът на проявата и кмет на Лясковец д-р Ивелина Гецова, великотърновският кмет инж. Даниел Панов и горнооряховският му колега Добромир Добрев, председателят на парламентарната Комисия по земеделие и храни Десислава Танева, представители на местната власт от съседни общини. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Водачът на листата на ГЕРБ Мария Габриел бе гост на откриването на Осмия Национален събор на овцевъдите в България\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%be%d1%82%d0%b3%d0%be%d0%b2%d0%be%d1%80%d0%b8%d1%82%d0%b5-%d0%bd%d0%b0-%d0%b8%d0%b7%d0%bf%d0%b8%d1%82%d0%b0-%d0%bf%d0%be-%d0%bc%d0%b0%d1%82%d0%b5%d0%bc%d0%b0%d1%82/", "text": "Министерство на образованието и науката публикува задачите по математика, които днес решаваха четвъртокласниците. Задачите и отговорите на националното външно оценяване по математика вижте  Изпитът включва 19 задачи, за решаването на които учениците могат да получат максимум 20 точки. 16 от задачите са със затворен отговор, а 3 – с отворен. Продължителността на изпита е 40 минути, а за децата със специални образователни потребности – 80. Резултатите от изпита ще станат ясни до десет дни.", "date": "2019.05.10", "title": " Вижте отговорите на изпита по математика за четвърти клас"}
{"url": "https://trud.bg/43-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d1%81%d0%b5-%d0%b8%d0%b7%d0%b4%d0%b8%d1%80%d0%b2%d0%b0-%d0%b2%d1%8a%d0%b2-%d0%b2%d1%80%d1%8a%d0%b7%d0%ba%d0%b0-%d1%81-%d1%83%d0%b1/", "text": "43-годишният Стоян Георгиев Зайков от гр.Костенец е издирван във връзка с разследване на  , извършено тази сутрин в града, съобщават от пресцентъра на МВР. Хората, които разпознават издирвания и имат информация къде може да бъде открит, да позвънят на тел. 112 или в най-близкото поделение на МВР при гарантирана анонимност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " 43-годишен мъж се издирва във връзка с убийството в Костенец"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b7%d0%b0-%d1%81%d1%85%d0%b5/", "text": "Специализираният съд остави в ареста   за схема с фиктивни бракове. Сред тях има трима българи и един индиец, предаде  . Част от тях живеят в столичния квартал „Факултета”. Според разследващите, докато е действала групата, са засечени 10 брака. „Подвеждани са, че ще започнат работа, впоследствие се оказва, че ще се наложи принудително да сключат брак. Като гаранция за това на територията на чужбина са им били отнемани личните карти”, коментира Калин Близнаков – наблюдаващ прокурор, Специализирана прокуратура. Булките били набирани от българите, а чужденците – от индиеца. Целта на младоженците била да се сдобият с легално право да пребивават в страни от Европейския съюз. Плащани били суми около 1500 евро на брак.", "date": "2019.05.10", "title": " Постоянен арест за задържаните за схемата с фиктивни бракове"}
{"url": "https://trud.bg/101-%d0%ba%d0%b0%d0%b1%d0%b0-%d0%b3%d0%b0%d0%b9%d0%b4%d0%b8-%d0%b8-%d0%ba%d1%83%d0%ba%d0%b5%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%be%d1%81%d0%bc%d0%b8%d1%8f-%d0%bd%d0%b0%d1%86/", "text": "Емблематичният оркестър 101 каба гайди откри в петък Осмия Националния събор на овцевъдите в България. Събитието традиционно се провежда край Петропавловския манастир до Лясковец. При официалното откриване в духа на народните традиции, злите сили ще бъдат прогонени от кукери, а след това 5-годишната Йоана Лазарова от Варна изпълни песента „Когато бях овчарче“ по едноименното стихотворение на патриарха на българската литература Иван Вазов. В кошарите с породисти агнета влязоха еврокомисарят по цифрова икономика и цифрово общество Мария Габриел, зам.-министърът на земеделието, горите и храните Янко Иванов, Десислава Танева, която е председател на Парламентарната комисия по земеделие и храните, Момчил Неков, депутат в Европейския парламент от 2014 до 2019 година, народни представители от региона и кметовете на Велико Търново, Горна Оряховица и Лясковец. След официалното откриване на събора, гостите разгледаха щандовете със занаятчийските изделия. Кметовете на Горна Оряховица и Лясковец инж.Добромир Добрев и д-р Ивелина Гецова заедно с проф.Венелин Терзиев от Министерството на културата проявиха интерес към майсторски изкованите медни чанове.  Над 200 изложители от цялата страна – фермери, производители на местни и млечни продукти, фирми със селскостопанска техника, оборудване и фуражи, производители на био храни се включиха в събора. Събитието от 10-ти до 12 май е под мотото „Българските храни от български суровини“ за да се насърчи потреблението на овчи и кози продукти произведени от български суровини. Майстори изнесоха за продан ръчно изработени чанове, ножове и сечива, бижута, български носии, мед и пчелни продукти, сладкарски лакомства и дори модерни доилни апарати. На зелената морава сръчни кулинари завъртяха дъхави чевермета и скари. Специализирани изложения бяха представени близо 1000 животни – овце, кози, месодайни говеда, пастирски кучета, коне-тежковози, магарета и др. 15 специализирани фирми пък показват селскостопанска техника, а 30 български фермери преработващи собствено овче и козе мляко продават на място своя продукция.  До животните в кошарите бе и 14-годишният Илкер Юсуф от шуменското село Загориче, който се оказа най-младият фермер на събора. Момчето разказа, че ходи на училище, но и участва в отглеждането на стопанството, което изхранва неговата фамилия. През трите дни на събора могат да се видят мобилни музейни експозиции, занаятчийско изложение, кулинарни атракции. Фолклор от цялата страна, свързан с Гергьовденската обредност пък звучи по време на конкурса „Заблеяло ми агънце“ от над 2000 изпълнители. Във вечерния концерт прозвучаха изпълненията на оркестър 101 каба гайди, както на младата народната певица Светла Дукатева. В събота от 18,00 часа ще има хоротека и народни веселби, а в 21,00 часа започват мистичните изпълнения на нестинарите. Преди това същия ден ще се включи и Прабългарска школа за оцеляване „Бага-Тур“ с три атрактивни спектакъла – на 10-ти май от 12,30 до 15,30 часа и на 11-ти и 12-ти май от 11,00 до 14,00 часа.  Край Петропавловския манастир е и Пътуващото читалище „Бащино огнище“, където се правят беседи с факти и събития от българската история, хайдушки игри и образователно състезание за деца „Познавам ли моята България?“. Осмото издание на Националния събор на овцевъдите се организира от Национална овцевъдна и козевъдна асоциация (НОКА), със съдействието на Министерството на земеделието, храните и горите на Република България и подкрепата на общините Велико Търново, Лясковец и Горна Оряховица. Това е най-мащабният форум в сектор Животновъдство у нас и единственият, който съчетава стопанския аспект на овцевъдството с българската битова култура, традиции, фолклор и занаяти. Във форума се включиха и представители на браншови организации от 18 държави от Европа и Асия, които на кръгла маса коментираха цифровизцията на сектора и предизвикателствата пред младите фермери.  „Основното послание е българските храни да са от български суровини. Това е нашето мото вече втора година и се надявам все повече хора да приемат това мото като призив. Още от миналата година настояваме да се смени Българският държавен стандарт особено за млечните продукти. Не сме се отказали от това и продължаваме да работим в тази насока. Сирене и млечни продукти по БДС трябва да бъдат изработвани само от български суровини“, коментира Симеон Караколев от НОКА.  Той допълни, че новите евродепутати трябва да водят политика, която да защитава европейския производител. „В момента тази политика е в геополитическа угода на някого. Особено в нашия бранш това ясно е показано и с квотите за месо от Нова Зеландия, от Австралия, и тази година по Великден кампанията с безмитния внос на македонско месо. Всичко това е в ущърб на европейския производител и съответно и на България. Евродепутатите трябва да направят така, че за българските животновъди да стигат европейските средства. От над 11 000 фермера, които са с над 50 овце и кози, едва 1/ 4 от тези стопанства са взели европейски средства“, коментира още Симеон Караколев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " 101 каба гайди и кукери откриха Осмия национален събор на овцевъдите край Лясковец\t"}
{"url": "https://trud.bg/%d0%ba%d1%80%d0%b8%d0%b2%d0%b0%d1%82%d0%b0-%d0%ba%d1%83%d0%ba%d0%b0-%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d1%81%d0%b5%d0%bb%d0%be/", "text": "През миналия век малчуганите учеха една нетолерантна от днешна гледна точка народна приказка… За неблагодарния син, чийто баща остарял, започнал да му тежи и той го закачил с кука и го изхвърлил на сметището… Синът на неблагодарника отишъл до дядо си и прибрал куката вкъщи. „Защо я взе?“, попитал бащата. „Ще ми трябва, когато ти остарееш!“, отвърнало момчето. Тази приказка май отдавна я няма в учебниците, което е видно от отношението на обществото ни към старите и болни хора. Първите мъже на държавата трябва да са я учили. Но или не помнят, или проблемът с бягствата от училище не ще да е от днес. Възрастните хора – самотни, болни и нещастни, постепенно се превръщат в най-многочислената прослойка на народа. Но за огромната част от тях няма кой да се грижи. Младите, подгонени от липсата на работа и справедливост, текат през границите като пролетни води през шлюзове, и оставят майките и бащите си в превземаните от треви къщи. И дори записите със скромни суми изпратени като индулгенции не помагат. Защото в много от запустяващите селища няма магазини и аптеки, няма дори съседи, които да ти купят хляб. А и самотниците там са гладни не толкова за хляб, колкото за една човешка дума и длан, които да ги стоплят. Още по-страшен става животът на забравените пенсионери през зимата – когато снегът и студовете ги обграждат като глутница хищници и ръфат последните им дни, оглозгват надеждите им за нормален живот и достойна старост. Само преди дни самотна 88-годишна жена в ломско село издъхна под срутения покрив на запалената си от печката къща, без дори някой да види пушека, защото наоколо нямало жив човек. Според статистиката на МВР над 7000 са самотните старци в област Монтана, в която са останали 129 637души. Над 50 000 от тях са в следпенсионна възраст. Областта се стапя със скорост от 2500 човека на година. Селата джунгли с по 20-30 души в региона вече са близо 20. А подобна е картината и в много други региони. На този фон изсипването на стотици милиони от европейските програми в строежа на нови площади, просторни стадиони и гиздави културни центрове в селца с последни искрици живот в тях, не е развитие, нито постижение, а откровен цинизъм. Защото градежите ползват не толкова хората по места, ако въобще ги има, колкото пълнят джобовете на строителни босове, консултанти и покровителите им по високите етажи и тераси на властта. Проблемът не е и, че са дадени 202 млн. лева от ЕС за 750 селски къщи за гости и част от тях са станали извънградски резиденции на самозабравили се властници. Проблемът е, че няма вече кой да работи в тези къщи, да посреща, гощава, весели и изпраща гостите. Ако въобще дойдат в разрастващата се пустош! На този етап България има нужда не от програми за развитие на селските райони. А от програми за милост към селските райони. От създаване на хосписи и социални центрове в затихващите села, които да дадат подслон и грижи на възрастните самотници и да създадат работа на останалите млади, които затъват в алкохол, безделие и кражби. И вместо да се интегрират, деградират. Такава инициатива ще даде и глътка въздух и спокойствие на синове, дъщери и внуци, оставили по неволя родители, за да си изкарват хляба надалеч. А след това вече ще трябва да се мисли и за съвсем нова и перспективна концепция за възраждането и развитието на селата. Но не за още стадиони и лъскави мегдани, а за привличане на нови жители, може би и от българските общности зад граница, където земеделските и трудови традиции още са живи и на почит. Ще трябват и реални финансови и житейски стимули и нов тип разпределение на субсидии, при които стотиците милиони левове от Европа и националния бюджет няма да пълнят сметките на дузина ояли са до пръсване агроакули, а ще стимулират средни и малки стопани да превръщат селските джунгли в китни ферми. И да отглеждат не само зърнени култури, изтощили вече до пресъхване плодородната земя. А да садят и плодове и зеленчуци, вместо да ги внасяме от Македония и Зимбабве. Да създават преработващи предприятия. Само така българското село може да бъде спасено, което му дължим като народ и държава. Защото то ни е спасявало през робства, войни и диктатури, от глад и разруха. И пак ни трябва. А запустяващият Северозапад винаги ще прилича на картата на кука с плавния завой на Дунав край Видин. Но това парче земя е било и златен рог на изобилието.   В Рашовица живеят само двама души С 12 000 души се е стопила през последните пет години област Монтана. Това е население повече от трите взети заедно общини Чипровци, Якимово и Георги Дамяново. Според статистиката на ГРАО най-малкото селище в региона е берковското село Рашовица, където живеят само двама души. В Помеждин – в балканската община Георги Дамяново, жителите са трима, в Одоровци – община Брусарци, населението е от четирима. В Песочница хората са 15, в Лесковец – 20, в Бели брег – 21. В 30 от 121 села в областта населението е под 100 души. Хората в запустяващите селца са предимно на преклонна възраст и ако нямат близки, които да се грижат за тях, трудно им се осигурява снабдяване с хранителни продукти, транспорт, лекарска помощ и сигурност, коментират от общинските управи. Продължава процесът на намаляване и застаряване на населението, задълбочава се дисбалансът в териториалното разпределение, предупреждават експертите.", "date": "2019.05.10", "title": " Кривата кука и българското село\t"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b3%d0%b5%d1%80%d0%b1-%d0%b8%d0%b7%d0%ba%d0%b0%d1%80%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be/", "text": "След изборите в ЕП трябва да отидат хора, които работят за България, които осигуряват средства за българските фермери, защитават българските превозвачи, намалят цените на роуминга. ГЕРБ изкара България от аварийната лента. Каквото и да ви говорят опонентите ни – те нямат едно нещо, с което да се похвалят. Това коментира кандидатът за евродепутат от ГЕРБ Андрей Новаков  по време на обиколка в габровска област, придружен от областния координатор на ГЕРБ-Габрово Цветомир Михов, народния представител Николай Сираков и представители на общинските ръководства на ГЕРБ в областта. Той посети градовете Севлиево, Дряново и Трявна, и разговаря с жителите и гостите на трите града. В Севлиево, където през последните години Андрей Новаков подкрепя провеждането на най-българския фестивал „Семе Българско“, сега посети традиционния петъчен пазар и разговаря с местните производители и търговци. В Дряново Андрей Новаков се срещна с жителите на града  на предизборна шатра на централната улица. Пред тях той коментира, че не бива българите да се поддават на популистки лозунги и фалшиви новини, а да подкрепят хората, които наистина са доказали, че работят за България. Кметът Мирослав Семов потвърди, че Европа не е далеч, а тук – в средствата за инфраструктура, пътища и сгради, затова на тези избори е важно да гласуваме. Той благодари на Андрей Новаков за това, че е приятел на Дряново. В Трявна кандидатът за евродепутат обиколи старинната улица на занаятите, посети майсторските ателиета и разговаря с жителите и гостите на града на предизборна шатра. Кметът на Община Трявна Дончо Захариев благодари на Андрей Новаков за всичко, което е направил за тревненци през последните години – за даренията на компютър и музикална уредба за Клуба за социални и културни дейности, за включването на Трявна в Европейска туристическа мрежа, за всички конкурси, срещи и дискусии с млади хора, които е провел в Трявна и чрез тях е дал шанс на много млади тревненци да посетят Европейския парламент по негова покана.  Андрей Новаков пое ангажимент, ако получи отново доверието на хората – да продължи да подкрепя всички общини в област Габрово. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Андрей Новаков: ГЕРБ изкара България от аварийната лента\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2%d0%b8%d1%81%d0%be%d0%ba%d0%b8%d1%8f%d1%82-%d0%b1%d1%80%d0%be%d0%b9-%d0%bd%d0%b5%d0%b4%d0%b5%d0%b9%d1%81%d1%82%d0%b2%d0%b8%d1%82/", "text": "Държавният глава Румен Радев проведе втора работна среща с ръководството на Централната избирателна комисия, на която призова за организация на изборния процес, която да доведе до намаляване на броя на недействителните бюлетини. „Искам да акцентирам още веднъж върху високия брой на недействителните бюлетини в българските избори, защото те не само че създават съмнение в прозрачността на изборния процес, но и реално подменят вота на българския избирател“, заяви президентът, съобщават от прессекретариата на държавния глава. Недействителните бюлетини в България достигат около 6%, докато в Европа средните нива на тези стойности са под 1%. Честните и прозрачни избори са залог за демократичните процеси в страната, подчерта още Румен Радев. По думите му това изисква безупречна организация за намаляване на броя на недействителните бюлетини, защита на машинния вот и на личните данни, гарантиране в максимална степен на изборните права на сънародниците ни зад граница и контрол на всички нива, особено при преброяването и обработката на бюлетините, оформянето на протоколите и обобщаването на резултатите. Държавният глава открои като необходими мерки обучението на членовете на секционни избирателни комисии и разяснителната кампания за машинното гласуване, при които вотът няма как да бъде подменен или превърнат умишлено след това в недействителен. „Затова очаквам с организацията, която създавате, а мисля, че такива са и очакванията в обществото, да си поставим за цел да намалим броя на недействителните бюлетини, особено такива, произвеждани в някои секционни избирателни комисии и да направим така, че България да достигне средното европейско ниво на недействителните бюлетини“, заяви още президентът. Председателят на ЦИК Стефка Стоева подчерта, че независимо от цялото напрежение в обществото, което е нормално в предизборен период, Комисията работи за организирането и провеждането на честни избори. „Участваме вече в много срещи с други органи, ангажирани с тяхното произвеждане, защото изборите не са дело на ЦИК – те са на цялото общество и сме успокоени, че срещаме разбиране и съдействие от другите органи – МВР, ДАНС, прокуратурата, Министерски съвет, разбира се на първо място“, заяви тя. Стефка Стоева посочи, че вече са приети всички методически указания с изключение само на тези до районните избирателни комисии и указанията за машинно гласуване. До 15 май трябва да бъде поставен софтуерът на машините и в предходния ден на изборите те трябва да бъдат доставени в секционните избирателни комисии. „Знаете, че с нарочно свое решение ЦИК определи 3-те хиляди секции, в които ще има машинно гласуване – те са на абсолютно случаен принцип, в цялата страна във всички 31 райони. Така, че ще има и в най-големите, и в най-малките, и в най-отдалечените места, за да видим на практика как работят машините“, добави Стоева. Въпросът със сигурността на машините е от ключово значение за гарантирането на честността на вота и сертифицирането и одитът на изборните машини ще се извърши с помощта на експерти от БАН и Софийския университет „Св. Климент Охридски“, беше подчертано още на срещата. Предстоят срещи на ЦИК и с представители на МВР за уточняване на въпроса за транспортирането на изборните машини и тяхната физическа охрана.", "date": "2019.05.10", "title": " Румен Радев: Високият брой недействителни бюлетини реално подменя вота"}
{"url": "https://trud.bg/%d1%8f%d0%b2%d0%be%d1%80-%d0%ba%d0%be%d0%bb%d0%b5%d0%b2-%d0%bd%d0%b0%d1%87%d0%b0%d0%bb%d0%bd%d0%b8%d0%ba-%d0%bd%d0%b0-%d0%be%d1%82%d0%b4%d0%b5%d0%bb-%d0%ba%d0%b8%d0%b1%d0%b5%d1%80%d0%bf-2/", "text": "Заплахата от киберпрестъпления нараства с всеки изминал ден. Какво ни дебне в необятното пространство на интернет. Адекватни мерки ли е предприел българският бизнес срещу онлайн измамите. Можем ли да се защитим и как да не станем жертва на хакери. За престъпленията в интернет пространството и как да се предпазим от тях разговаряме с Явор Колев, началник на отдел „Киберпрестъпност“ в ГДБОП. – Комисар Колев, интернет престъпленията вече придобиват колосални размери. Щетите са за милиарди в целия свят. Какви са схемите на киберпрестъпниците?  – Киберпрестъпленията са едни от най-динамично развиващите се и иновативни престъпления, поради техните необичайни начини и методи за извършване. В днешното информационно общество заплахата от киберпрестъпления нараства с всеки изминал ден. Ето защо правоприлагащите органи и организации в световен аспект полагат много усилия и влагат значителни ресурси, за да гарантират своята киберсигурност. Изключително разпространени към днешна дата са интернет измамите, фишингът, spear фишингът, кражбата на лични данни в интернет, ползването на злонамерен софтуеър. Напоследък зачестяват измамите, извършвани посредством онлайн платформи за търговия с палтежни инструменти и/или бинарни опции, криптовалута и редица други. Фишингът е непрекъсната заплаха, а рискът е още по-голям в социални медии като Facebook, Twitter и Google+. Хакерите могат да създадат клонинг на един сайт и да го представят за истински. Целта е потребителите да въведат лична информация. Така хакерите придобиват лична информация – пароли, потребителски имена, кодове за сигурност, както и номера на кредитни карти и евентуално нанасят щети на потребител или фирма. Щетите, причинени от фишинг, варират от отказ на достъп до електронна поща, до значителни финансови загуби. Съществуващите защитни механизми могат да бъдат от полза. Чрез тях може да бъде намален рискът от посегателства върху личното киберпространство, както и да се ограничат щетите от евентуални киберпрестъпления. – Често сред пострадалите има и български фирми и граждани…  – Пряко въздействие върху българския бизнес и интернет потребителите в страната имат най-вече атаките с криптолокър. Към фишинг имейл е прикачен зловреден код, който криптира всички важни потребителски данни, като се иска откуп в дигитална валута Биткойн. Жертви на подобни киберпрестъпления са родни компании от всякакъв калибър. Изключение не правят и правителствени и неправителствени организации, министерства, училища и т.н. Важен момент при тези атаки е тяхното високо ниво на латентност/скритост. Бизнесът в повечето случаи не желае да докладва на компетентните органи, че е жертва на киберпрестъпление, под страх от загуба на репутация, клиенти и партньори. В тази връзка българските компании в момента са неподготвени за широк кръг от кибератаки. Важен компонент от тази ситуация е липсата на достатъчна информираност у висшия мениджърски състав за съвременните киберзаплахи и необходимостта от детайлен риск анализ, инвестиция в компетентен IT ресурс и обучение на персонала на всички нива, по въпросите на киберсигурността. Не са редки случаите, в които представители на IT отделите на български компании от всякакъв мащаб допускат наивни грешки, довеждащи до загуби за хиляди и стотици хиляди лева. Често се срещаме с неправилно конфигурирани информационни ресурси, необновени операционни системи и приложения, липса на надеждни антивирусни продукти. Или служители, отговорни за разплащанията, си предоставят паролата за служебната поща след фишинг мейл, не са деактивирани профили или не са сменени пароли след напускане на конкретен служител и т.н. Почти всяка седмица в отдел „Киберпрестъпност“ при ГДБОП-МВР се явява представител на пострадала българска фирма от компрометирана служебна комуникация. Хакери придобиват достъп до комуникация с чуждестранен контрагент и в подходящ момент променят банковите детайли, където да се преведат парите. По тази схема имаме български компании ощетени средно с 20-30 хиляди евро на случай. Най-голямата подобна щета, която разследваме, е за един милион лева. Както всички знаем – няма сто процентова сигурност и защита, но при желание и воля от ръководния състав на фирмата се постигат завидни резултати. Апелираме към всички отговорни мениджъри – осъзнайте предизвикателствата на съвременния киберсвят, инвестирайте в компетентен IT персонал и обучавайте всичките си служители. – Какви мерки трябва да се вземат, за да се предпазят?  – Нещата, за които трябва да внимават българските мениджъри по сигурността са прекалено много. Атаките наистина се усъвършенстват и зачестяват. Бъдещата киберкартина не изглежда никак розова. Защитена среда се гради и постига с качествен и обучен персонал. Това естествено е свързано най-вече с възнаграждението и допълнителните условия на труд. В България на IT отделите се гледа най-често като на спомагателна дейност, в която няма нужда да се инвестира или да се привличат нови и кадърни хора. Техниката е настроена, служителите работят монотонно и само някой „капризен“ принтер веднъж месечно създава проблеми. Огромна част от компании, като тази, обаче не подозират, че в мрежата им от месеци са се загнездили хакери, който четат кореспонденцията на мениджърския състав и търпеливо планират своя удар. А той може да се избегне, ако в IT отдела са налични служители, които следят и анализират логовете на мейл сървъра, събитията в домейна, мрежата и на отделни крайни компютри. Много компании предпочитат да загубят няколко десетки хиляди евро еднократно, отколкото да инвестират в хора. Но по-важен е обученият, компетентен и качествено мотивиран персонал. Неговото наличие е гаранция за надежден работен процес, бърза и адекватна реакция. – Наскоро стана ясно, че България е била логистичен център за киберизмами за т. нар. бинарни опции. Какво показа разследването ви?  – Бинарните опции са улеснен начин да се залага на ценови разлики на глобални пазари, т.е. най-често дава възможност инвеститор да подкрепи поскъпването или поевтиняването на даден актив или валута в рамките на определен времеви период. Инвеститорите реално залагат при инвестиционен брокер, че даден актив или валута ще поскъпне или поевтинее. Всички лицензирани инвестиционни посредници са посочени в електронната страница на Комисията за финансов надзор. Съветът ми е да се провери легитимността и квалификацията на инвестиционния посредник. Според Закона за пазарите на финансови инструменти инвестиционния посредник изпълнява услуги за сметка на клиента въз основа на писмен договор с него. Инвестиционният посредник е длъжен да предоставя информация на клиента си по начин, който му позволява да разбере естеството и рисковете на инвестиционната услуга, както и на предлагания финансов инструмент. Инвестиционният посредник не може да съхранява при себе си паричните средства на своите клиенти. Измамите се извършват посредством платформи за търговия с „финансови инструменти“ или „бинарни опции“, като на „инвеститорите“ са обещавани големи печалби. Престъпната дейност се осъществява по следния начин: първо се провежда кампания в рекламиране на онлайн платформа за търговия с „финансови инструменти“. След популязиране на платформата, чрез кол центрове, ситуирани в България се набират клиенти (инвеститори), които биват въвеждани в заблуждение да инвестират в търговия с финансови инструменти. Чрез създадените акаунти на клиенти на горепосочените платформи, „инвеститорите“ след превод на определени суми, започват да виждат как вложените от тях суми започват да се „покачват“. Извършителите на измамата увещават клиентите да извършат допълнителни инвестиции, за да може печалбата да се увеличи. Процесът на инвестиране продължава до момента, докато не се изразходят всички възможности на клиентите, след което извършителите на престъплението обявяват, че всички инвестирани от тях средства са загубени по различни причини, вследствие на което комуникацията се преустановява. Разпространението или продажбата на бинарни опции на инвеститори на дребно се забранява напълно на територията на ЕС. – Кой най-често става жертва на измамните схеми в интернет?  – Интернет, мобилните телефони и компютърните технологии свързват хората и бизнеса. От друга страна обаче, те предоставят безброй много възможности на киберпрестъпниците да експлоатират слабостите – бъгове в сайта ви, използване на неподходяща парола, незащитеност на личните ви данни. 2/3 от потребителите на Интернет по целия свят стават жертви на киберпрестъпления и понякога, цената която плащат е твърде висока. Най-много пострадали има в Китай, където 83% от сърфиращите в мрежата стават жертви на тежки компютърни вируси, кражби на самоличност, измами с кредитни карти и други престъпления. На второ и трето място са Бразилия и Индия, където 76% от потребителите на Интернет биват измамени. За да се предпазите от онлайн престъпления, можете да следвате няколко прости правила: Използвайте антивирусна програма или софтуер, ако някое съобщение във вашата входяща поща или прикачен файл в него ви изглежда съмнително, по-добре не го отваряйте. Използвайте винаги различни потребителски имена и пароли за отделните сайтове. Не използвайте онлайн банкиране или сайтове, свързани с финансите ви, през публични и несигурни wi-fi връзки. Пазарувайте онлайн само през проверени и познати сайтове. Използвайте отделен имейл акаунт за важните неща и втори акаунт за социални медии и онлайн пазаруване. Никога не изпращайте данни за достъп и пароли по имейл. – Какъв е профилът на киберпрестъпниците?  – Киберпрестъпленията са едни от най-динамично развиващите се и иновативни престъпления в съвременното модерно общество поради техните необичайни начини и методи за извършване. Профилът на киберпрестъпника е многолик и сложен за дефиниция. Интернет предлага много възможности, които престъпниците използват, за да въведат в заблуждение жертвите си, да генерират големи печаби, да укрият средства, да стигнат до вашите лични данни, да изнудват, да окажат психилогически натиск и да манипулират дете и да се възползват от неговата психо-физическа незрялост. – Децата са най-незащитените в мрежата. Как престъпниците ги примамват и как малчуганите да бъдат предпазени?   – Най-голямата опасност в интернет е контактът с педофил. В интернет педофилите започват контакт с набелязаната си жертва най-често през някоя социална мрежа като фейсбук, защото тези сайтове се ползват от много деца и тийнейджъри. След като влязат в контакт с детето или тийнейджъра, те се представят за връстник. След започване на разговор, те често предлагат комуникацията да се пренесе в Скайп – това е така, защото Скайп е по-защитена програма за комуникация от фейсбук. Скоро след началото на разговора те преминават към сексуални теми, като понякога дори изпращат порнографски снимки или видео, за да убедят детето, че тези неща са напълно нормални. После правят опит да подмамят детето да си направи снимка или видео по бельо или гол/а. В случай че получат снимка или видео от детето, те започват изнудване, като заплашват, че ще разпространят получените снимки или видео, ако детето откаже да изпрати още. В редки случаи изнудването цели и да принуди детето да се яви на реална среща с цел сексуална злоупотреба с него. С детето трябва да се говори от ранна възраст за тази опасност. Децата все по-рано започват да ползват социалните мрежи и не винаги могат да усетят опасността. На заподозрения извършител на такъв тормоз не трябва да се казва, че родител може да се намеси в ситуацията или че ще бъде блокиран. За да може да се проведе разследване и такъв човек да бъде заловен, той не трябва да разбира, че е заподозрян. Контактът с него трябва да се прекрати под привидно благовиден предлог, без да се издава, че намеренията му са станали ясни. Добре е да се снима (скрийншот) или да се запази на файл пълният разговор на детето с извършителя като доказателство. След това веднага подайте сигнал на Горещата линия за борба с незаконно съдържание и поведение или на отдел „Киберпрестъпност“ в ГДБОП на www.cybercrime.bg. – Има опасения, че по време на изборите за европейския парламент у нас, се очакват кибератаки. Отделът ви може ли да се справи с това предизвикателство?  – Към настоящия момент в отдел „Киберпрестъпност“ няма постъпила информация за планирани или подготвяни кибератаки. В случай на необходимост служителите на отдела са готови да реагират бързо и своевременно съобразно предоставените им от закона правомощия. – През 2015 г. по време на местните избори бяха атакувани сайтовете на ЦИК, МВР и няколко други институции. Ясно ли е кой стои зад това?  – През 2015 г. по време на кметските избори, които бяха комбинирани с референдум, срещу България бе извършена мощна кибератака. Президентската институция, Министерският съвет, сайтът на ЦИК, бяха атакувани по такъв начин, че бяха блокирани. С много голяма степен на вероятност зад тази хакерска атака стои руска група, свързана с руското военно разузнаване. Нашият гост  Комисар Явор Колев е началник на отдел “Киберпрестъпност” в ГДБОП. Оглавява отдела още при създаването му през 2006 г. Почетен офицер е на службата за борба с киберпрестъпленията на Франция, награждаван е с почетен знак III и II степен и отличие “Доблест и заслуга” III и II степен на МВР. През 2006 г. става полицай на годината и е удостоен със златен медал “Правосъдие, свобода и сигурност” за заслуги за присъединяването на България към ЕС.", "date": "2019.05.10", "title": " Явор Колев, началник на отдел „Киберпрестъпност“ в ГДБОП, пред „Труд“: Разследваме онлайн измама за 1 млн. лева\t"}
{"url": "https://trud.bg/%d0%ba%d0%b0%d0%ba-%d0%be%d1%82-%d1%83%d0%bc%d0%b5%d0%bd-%d0%b8-%d0%ba%d1%80%d0%b0%d1%81%d0%b8%d0%b2-%d1%81%d1%82%d0%b0%d0%bd%d0%b0%d1%85-%d0%b3%d1%80%d0%be%d0%b7%d0%b5/", "text": "Никога няма да ми простят, че излязох от обувките само на човек с увреждане Върху герба на САЩ се намира една римска сентенция, която се е превърнала в нещо повече от девиз на Америка. Тя е верую, смислова матрица, служеща за разбиране самото същество на американската нация. Изразът е „E Pluribus Unum“ – „От многото – единствен“. Сентенцията, приписвана на Цицерон, има за цел да подчертае, че американската нация е създадена от многообразието, но се е трансформирала в единна нация, в общ народ. Всеки е дошъл от родното си място, но стъпвайки в Америка става американец, запазвайки собствената си идентичност, но и надграждайки я с невидимата нишка на единната нация. Многообразието се превръща в единство. Идентичностите се претапят, за да се изгради устойчива нация. В последните години в Америка върви един зловреден процес, който се опитваше да демонтира философията зад E Pluribus Unum. Слава Богу, с идването на Доналд Тръмп, този процес е спрян. Дали ще бъде преобърнат и изоставен завинаги – предстои да видим. Но инерцията, която демонтирането на „От многото – единствен“ набра, се усеща по целия свят. Включително и у нас. На крилете на неолиберализма и у нас се появи и пусна корени онази зловредна и унищожителна „политика на идентичностите“, която цели да преобърне разбиранията за народ и нация. Вместо да търси единство в многообразието, политиката на идентичностите цели да търси многообразие в единството. Да трансферира „От многото – единствен“ в „От единствения – много“. E Pluribus Unum става Ex Uno Plures. Според това разбиране нацията трябва да се демонтира и фрагментира на десетки (повече или по-малко истински) „идентичности“. Елитите, които прегърнаха тази политика, вече не искат да търсят онова, което събира хората и превръща тълпата в народ, а точно обратното. Търсят разделителните линии и онова, което разграничава и разделя хората с цел да се превърнат народите в тълпа. Все пак една тълпа се управлява много по-лесно, отколкото един осъзнат народ с обща ценностна система и разбиране за бъдещето. Но нека се опитаме да разчетем този процес през примери, а не просто теоретично. Какво значи провеждането на политика на идентичностите, политика на Ex Uno Plures? Това означава пред скоби да се извежда всяка (дори и незабележима) разлика между хората и да се превръща в „идентичност“. Виждането на Мартин Лутър Кинг, че цветът на кожата няма значение, вече се смята за ерес. Нещо повече – говорещите телевизионни глави и лицата на статуквото казват точно обратното – само цветът на кожата има значение и нищо друго! Ти вече не си нищо извън онова, което статуквото казва, че трябва да си, за да се впишеш в „нормите“ на малцинството си. Ако си гей, това е твоята идентичност, нямаш право на друга. Ако си чернокож, това е твоята идентичност, нямаш право на друга. Ако си с увреждане, това е твоята идентичност, нямаш право на друга. И още – не само нямаш право да не се самоопределяш според догмата на „малцинството си“, но и не може да си част от малцинство и да имаш различно мнение от това, което имат другите от „твоята група“. Не може едновременно да си част от „малцинствата“ и да имаш разбирания, различни от догмата за твоето „малцинство“. Не може да си мюсюлманин и да не си съгласен с подчинената роля на жената в голяма част от Арабския свят. Не може да си чернокож и да гласуваш за Тръмп. Елитите не дават и толкоз. Каква свободна воля, какви пет лева? Или слушаш и изпълняваш каквото ти казват глобалистите, или стадото те отхвърля и те залива с жлъч и омраза. Ще дам и личен пример. Аз съм човек с увреждане, ползвам инвалидна количка почти цял живот. Когато се занимавах само с правата на хората с увреждания, родните неолиберали много ме обичаха. Десетки пъти са ме отразявали в техните медии и в телевизиите, в които те имаха (имат?) преобладаващо влияние, награди са ми давали и въобще са ме броели за „техен“. Никога не са ме питали какви са ми политическите възгледи, просто априори възприемаха, че щом играя ролята на един човек с увреждане, който говори само за увреждания, значи съм техен човек. Вписвах се в догмата, в подреденичката представа за света. Увредените да си се занимават с уврежданията там и да не искат много-много. С времето обаче почнах да заемам позиции, да формулирам политически и обществени тези, които не касаят увреждането. Да, аз съм човек с увреждане и съм се занимавал дълго време професионално с тази тема, което неминуемо ме превръща в един от естествените говорители по тази тема в обществения дебат. Но освен човек с увреждане, аз съм и юрист, имам и политически позиции и не се страхувам да ги отстоявам. Е, в момента, в който започнах да говоря по теми извън увреждането, родните неолиберални глобалисти започнаха да ме заливат със сярна киселина. Измисляха си скандали с моето име, ругаеха ме из социални мрежи, посвещаваха скъсани ризи и потни статуси срещу мен и моите съмишленици. С това, че излязох от обувките само на човек с увреждане, който си говори единствено за увреждането, направих нещо, което никога няма да ми простят. Излязох от догмата. Тогава, буквално за нула време, от „умен и красив“, станах „грозен и глупав“. Соросоидите не дават да си нещо друго, освен това, което те казват, че си. Разказвам това не защото мнението им ми е важно. Разказвам го, защото искам през пример да се разбере, че по съществото си неолибералите, модерните марксисти, са всъщност точно онова, срещу което уж се борят. Ако ги питаш, ще ти кажат, че са срещу стереотипите. Ако ги питаш, ще ти кажат, че са за „човешки права“. Но ако ги питаш какво разбират под стереотипи и човешки права, ще ти кажат, че си подчовек и нямаш право да им задаваш провокативни въпроси. Политиката на идентичностите е сред най-големите злини, създадени от американската левичарска и прогресистка политическа машинария. Политиката „Ex Uno Plures“, съчетана с неолибералната икономическа доктрина и неоконсервативния глобализъм, са трите стълба на идеологическата конструкция на онова статукво, което днес наричаме „неолиберален глобализъм“. Политиката на идентичностите вмени грешното разбиране, че вече няма значение какво се казва, а кой го казва. Ако си част от малцинство, може да изречеш и най-голямата глупост и лъжа, но докато се отнася до „твоето малцинство“ и е в съзвучие с догмите на неолибералния глобализъм, тогава мнението е валидно, готино, модерно и въобще – браво на теб. Обратното, ако кажеш една истина, но имаш „неблагоразумието“ да си част от „мнозинството“, тогава върху теб се посипва пепел от омраза и истерия. Tози тип политика е в основата на налудничавата практика в Холивуд вече да няма значение дали си добър или лош актьор, а дали попълваш „квотата“ на определено малцинство. Еди-си-колко жени, еди-си-колко чернокожи, еди-си-колко ЛГБТ, еди-си-колко азиатци и т.н. Филмовото изкуство вече е по-малко филмово и повече математическо упражнение. И не са само филмите – това изваждане на някакъв външен белег, който не зависи от теб, пред скоби и превръщането му в твоя основна личностна характеристика, е по същество форма на расизъм, омраза към различието и опит за тоталитарно унифициране. Едно време се борехме за равенство, днес се борим да го върнем тъпкано на потисниците и искаме да постигнем неравенство, но в полза на малцинствата срещу мнозинството. Уви, това е ситуацията. Политиката на идентичностите, като агресивното оръжие за социално инженерство на неолибералния глобализъм, има за цел да разгражда нациите, да прокарва разделителни линии в обществата и да търси сблъсъци между конкуриращите се интереси на многото (истински или измислени) малцинства. Този агресивен трибализъм, при който истината е без значение, важното е хората от твоята страна на „барикадата“ да ти се радват, разгражда обществата и по същество е рецепта за експлозия на социално напрежение. Докато Америка чрез Доналд Тръмп търси изход от тази ситуация, у нас неолибералното статукво изглежда все още необезпокоявано. Политиката на идентичности е дълбоко пуснала корен на родна почва и нейното изкореняване ще изисква усилия и време. Колкото по-рано започнем, толкова по-добре.", "date": "2019.05.10", "title": " Как от “умен и красив” станах “грозен и глупав”\t"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5%d1%82%d0%be-%d0%b4-%d1%80-%d1%8f%d0%bd%d0%ba%d0%be/", "text": "За да се развие сектор „Животновъдство“ трябва да се направи много. На първо място трябва да се работи за увеличаване качеството на предлаганата продукция. Това заяви при откриването на Осмия национален събор на овцевъдите край Лясковец зам.-министъра на земеделието и храните д-р Янко Иванов. Той поясни и, че това може да се направи като се подобри селекцията, а от там и продукцията на животните. „Наред с аборигените породи, които ние сме длъжни да поддържаме като генетично разнообразие и за генетичен фонд, ние сме длъжни да развиваме и високопродуктивните – тези които касаят млечното и месното направление. В тази насока се опитваме да работим допълнително със селекционерите. Въвеждаме едни допълнителни изисквания по отношение водене на документацията за племенните животни. Така, че да може след няколко поколения да имаме елитно животновъдство и то да даде своята прибавена стойност“, подчерта зам.-министър Иванов. По думите му новите норми са по-строги и целят разграничаването на племенните животни от неплеменните. Д-р Иванов обяви, че проблемите с чумната епидемия в Южна България са ликвидирани. Към днешна дата всички засегнати животновъди са получили компенсациите, които им се полагат според закона. „В южните райони периодично има кризи с различни заболявания като шап, син език, чума, нодуларен дерматит и др. „Това произтича от разликата в профилактиката и мерките, които се прилагат в България и Турция. Те провеждат ваксинации срещу много болести, за които в Европа не се поставят ваксини. Ние няма как да се съобразим с това. Единственото ни оръжие там са програми за надзор, които се изпълняват само в този район, за да може ние постоянно да сме в пулса на нещата и ако се случи инцидент, да се унищожи в първичните огнища, тоест в зародиш, а не да се разпростре във вътрешността на страната и да създаде големи проблеми“, подчерта д-р Иванов. Той е категоричен, че въвеждането на Закон за браншовите организации изключително много ще улесни работата на Министерство на земеделието и храните. Като пример даде пчеларите, които са излъчили единодушно свои представители за разработване на т.нар. пчеларска програма и така нещата са се случили много по-бързо и адекватно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Зам.-министърът на земеделието д-р Янко Иванов: Проблемите с чумната епидемия в Южна България са ликвидирани"}
{"url": "https://trud.bg/%d0%be%d1%82%d0%bb%d0%be%d0%b6%d0%b8%d1%85%d0%b0-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d1%81%d0%b0%d1%80%d0%b0%d1%84%d0%be%d0%b2/", "text": "Делото за атентата в „Сарафово“ беше отложено заради неявяване на свидетели от Румъния. Подсъдими по делото са Мелиад Фарах и Хасан Ел Хадж Хасан. Двамата обвиняеми са обявени за международно издирване в ШИС по канала на Интерпол с червена бюлетина. Делото започна по същество в началото на 2018 г. Преди това то не успяваше да тръгне на няколко пъти. Първото заседание по него беше насрочено още през септември 2016 г., а още през юли 2016 г. обвинителният акт за терористичния атентат бе внесен в Специализирания съд. Материалите по делото бяха 80 тома, свидетелите са не по-малко от 170, има 100 експертизи. На 18 юли 2012 година автобус с израелски туристи, които бяха кацнали на летище „Сарафово“ в Бургас, стана мишена на терористична атака. При кървавата атака загинаха петима израелски граждани, шофьорът на автобуса, български гражданин, и извършителят на атентата. При инцидента бяха ранени над 30 души. Следващото заседание е насрочено за 16 май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Отложиха делото за атентата в „Сарафово“, свидетели от Румъния не се явиха на заседанието"}
{"url": "https://trud.bg/%d1%81%d1%8a%d1%81-%d1%81%d0%bf%d0%b5%d1%81%d1%82%d0%b5%d0%bd%d0%b8-5-%d0%bc%d0%bb%d0%bd-%d0%bb%d0%b5%d0%b2%d0%b0-%d0%bf%d0%be-%d1%80%d0%b5%d0%b3%d0%b8%d0%be%d0%bd%d0%b8-%d0%b2-%d1%80%d0%b0%d1%81/", "text": "Близо 5 млн. лева успя да спести общината в Сливен по процедурите, проведени досега, по оперативна програма „Региони в растеж 2014-2020“. Тези средства ще бъдат добавени към местния бюджет. С тях ще могат да се осъществят още идеи, обяви кметът Стефан Радев. Около 800 хил. лева са спестените пари по големия проект за интегриран градски транспорт, 260 хил. лева – от реновирането на четири детски градини. Този финансов ресурс ще бъде насочен към социални проекти и подобрения на социалната инфраструктура, за енергийна ефективност и облагородяване на градската среда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Със спестени 5 млн. лева по „Региони в растеж“ Сливен ще прави социални проекти"}
{"url": "https://trud.bg/%d1%81-4-142-125-%d0%bb%d0%b5%d0%b2%d0%b0-%d1%89%d0%b5-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b6%d0%bf-%d0%b3%d0%b0%d1%80%d0%b0-%d0%ba%d0%b0%d1%80%d0%bd%d0%be%d0%b1%d0%b0/", "text": "Ремонтът на гаровия комплекс в град Карнобат започна в присъствието на министъра на транспорта Росен Желязков. Гарата, която се намира на железопътната магистрала Пловдив – Бургас и е част от европейския коридор „Ориент/Източно-Средиземноморски“, не е ремонтирана повече от 33 години. Реконструкцията на жп гара Карнобат включва пълно архитектурно обновяване на приемното здание, отговарящо на всички европейски изисквания за енергийната ефективност, техническа безопасност и достъпна среда. Целта на проекта е да осигури модерна, съвременна среда за пътниците и изграждане на необходимите съоръжения, гарантиращи комфорт и равнопоставен достъп за гражданите с намалена подвижност. Проект „Реконструкция на гаров комплекс Карнобат“ се финансира по Приоритетна ос 3 „Подобряване на интермодалността при превоза на пътници и товари и развитие на устойчив градски транспорт” на Оперативна програма „Транспорт и транспортна инфраструктура” 2014-2020 г. Изпълнител на обекта е обединение „Железопътна инфраструктура Карнобат“ ДЗЗД, състоящ се от фирмите „Билдинкс“ ООД и „Билдинг Комфорт“ ООД, а договорът е на стойност 4 142 125,00 лв. без ДДС. Модернизацията на жп гарата е част от по-мащабен проект, в рамките на който ще бъдат обновени още жп гарите Подуяне, Искър, Казичене, Стара Загора и Нова Загора. Общата стойност на осигуреното европейско финансиране за 6-те жп гари е приблизително 30 млн. лв", "date": "2019.05.10", "title": " С 4 142 125 лева ще ремонтират жп гара Карнобат"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d1%84%d0%b8%d1%88%d0%be%d0%b2%d0%b5-%d0%b7%d0%b0-%d0%b1%d0%bb%d0%b8%d0%b7%d0%be-2-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b8/", "text": "Общо 3329 акта за установени нарушения по Закона за движение по пътищата са съставили полицаите във Великотърновска област за първите 4 месеца от годината. Наложени са 20 788 глоби с фиш, което е с 5 414 повече от предходната година. 10 997 са издадените електронни фишове за превишена скорост, което е с 3352 повече, спрямо 2018 г. Издадените електронни фишове за превишена скорост са на стойност 1 727 370 лв., от тях са платени 8173 на стойност 1 184 090 лв. 10 997 от санкциите са за превишена скорост, за неспазване предимство, знаци и сигнали – 1395, за неизползване на обезопасителен колан или каска –554. 647 водачи са управлявали техническо неизправно моторно преводно средство. 106 души са седнали зад волана след употреба на алкохол, като 46 са имали над 1,2 промила в кръвта. След употреба на наркотични вещества са шофирали 15 души, а 106 са били зад волана без книжки. От началото на годината до края на месец април са наложени 707 принудително административни мерки, от които 524 за отнемане на свидетелство за управление. От движение временно са били спрени 49 преводни средства, а 133 автомобила са с прекратена регистрация. Образувани са 181 бързи производства, от тях 93 за шофиране след употреба на алкохол и наркотични вещества, 20 за неправоспособност и 68 за нерегистриран автомобил. През отчетния период са проведени 245 специализирани полицейски операции по безопасност на движението, от тях 52 по метода „Широкообхватен контрол”; взето е участие в 48 комисии, съвети, работни групи, семинари, конференции и др.; изнесени са 15 уроци в рамките на програма „Детско полицейско управление”; проведени 96 превантивни беседи по безопасност на движението с деца, ученици, учители и родители; изпратени сигнални писма до стопаните на пътя – 65.", "date": "2019.05.10", "title": " Електронни фишове за близо 2 млн. лева издаде полицията в Търново за 4 месеца\t"}
{"url": "https://trud.bg/%d0%b1%d0%be%d1%80%d0%b8%d1%81%d0%bb%d0%b0%d0%b2-%d1%86%d0%b5%d0%ba%d0%be%d0%b2-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d1%83%d0%bf%d1%80%d0%b5%d0%ba%d0%b2%d0%b0%d1%82-%d1%83/", "text": "Премиерът Бойко Борисов и самите управляващи не може да бъдат упреквани в предизборни цели, срещайки се с папа Франциск, заяви пред   юристът д-р Борислав Цеков, който е и преподавател по църковно право. Според него винаги, когато тече предизборна кампания и идват важни чуждестранни фактори – лидери, правителствени ръководители, това неизменно се вплита в предизборната картина. По повод крехката преднина на БСП пред ГЕРБ в анкетите за предстоящите евроизбори Цеков отбеляза, че тази преднина е в рамките на статистическата грешка: „Но прави впечатление, че скандалът „Апартаментгейт“ отшумява, а разликата продължава да се крехка. Т.е., тя е резултат не от по-високо доверие в БСП, а на ерозия в електоралната база на ГЕРБ“. „Отшумяването на тази най-тежка криза в историята на ГЕРБ, те не се сриват допълнително и това трябва да се тревожен сигнал за БСП. Дори при този мощен трус те не успяха да вземат преднина“, коментира Борислав Цеков. „Официалната позиция и цялостното отношение, което показа Светият синод на Българската православна църква към посещението на папата, бе уместно, балансирано и при стриктно съблюдаване на православните канони и на установените от целия православен свят протокол на отношения с Католическата църква“, каза д-р Цеков. И допълни, че полемиката около визитата на папа Франциск у нас беше очаквана, очаквана бе и екзалтацията в определени обществени и медийни среди. А вероятно тази екзалтация е довела до една повишена критичност. Той отбеляза още, че отстрани са се чули оценки, че посрещането на папата от страна на българското духовенство „било хладно и едва ли не враждебно“. „Църквата не е неправителствена организация или някаква политическа институция, която може да влезе в преговори, да прави компромиси. Говорим за основни, фундаментални истини, канонични положения, които в църквата са установени хилядолетно и никога не са се променяли“, подчерта Борислав Цеков.", "date": "2019.05.10", "title": " Борислав Цеков: Не може да се упрекват управляващите в предизборни цели заради визитата на папата"}
{"url": "https://trud.bg/%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%bd%d0%b5%d0%ba-%d1%82%d0%be%d0%b2%d0%b0-%d0%b2/", "text": "Твърдя, че НЕК е отговорна компания и спазва законите в страната, най-вече Закона за енергетиката, решенията на КЕВР и ангажиментите към ЕК във връзка с делото „БЕХ Електричество“. Това каза на брифинг изпълнителният директор на НЕК ЕАД Петър Илиев. „Изговориха се доста неща, не само против мен, оставката е най-малкият проблем, но и за организирана престъпна група, което просто е доста неприятно“, коментира той. „За първи път от доста години преминахме не напълно, но към свободен пазар. Този пазар се оказа голямо предизвикателство, както за производителите, така и за големите потребители и търговците на електрическа енергия“, заяви Илиев. „До преди приемането на закона се работеше на платформи на производителите, на АЕЦ „Козлодуй“, НЕК и „Марица Изток“ 2. Сключваха се двустранни договори“, припомни той. Илиев добави, че от 1 януари 2018 година това е било забранено със закон и че цялата енергия се търгува на Българската независима енергийна борса. „Голяма част от потребителите и производителите се оказаха в едно тежко положение. На нас ни беше вменено да продаваме на свободния пазар на ВЕИ, които не можеха да си продават сами енергията. НЕК трябваше да ги реализира на свободния пазар, не на регулирания“, обясни Петър Илиев. „Това за нас беше голямо предизвикателство. Мисля, че се справихме добре“, каза още той.", "date": "2019.05.10", "title": " Изпълнителният директор на НЕК: Това в отговорна компания и спазва законите"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%bf%d0%be%d0%b8%d1%81%d0%ba%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bb%d0%be%d0%b7/", "text": "Висшият съдебен съвет и магистратската общност да настояват за оставката на председателя на Върховния касационен съд, призова лидерът на „Атака“ Волен Сидеров, който се чуди защо тя още не е факт. „Лозан Панов отдавна трябваше да подаде оставка. Абсолютно задължително е той да подаде оставка!“, заяви Сидеров в кулоарите на парламента, предава  Повод за апела му са излезлите публично записки от срещите на шефа на ВКС с представители на Еврокомисията, които пишат докладите по Механизма за сътрудничество и оценка. „Категорично не съм съгласен да политиканства. Има разделение на властите и то е категорично, конституционно закрепено. Ако някой иска да прави политика, да направи партия, да се яви на избори, да влезе в парламента, да се бори за политически идеи“, препоръча на Панов лидерът на „Атака“. „Не може да си председател на ВКС и да политиканстваш! Това е просто недопустимо! Недопустимо е също така да работиш срещу родината си пред представители на Еврокомисията или каквито и да са били институции в Брюксел. Това го правят и други – аз си спомням един евродепутат от десницата, който даже беше съучастник в завеждане на дело срещу България“, добави Сидеров. „Това, което Лозан Панов прави, е неприемливо, недопустимо и аз не знам защо още той е на тази позиция, на този пост“, удивен е Волен Сидеров. Той припомни, че още заради Апартаментгейт шефът на ВКС е трябвало да подаде оставка, както щеше да стане в някоя от западните демокрации. „Там, където той се оплаква от България, от родината си, в западноевропейските държави – за много по-малки неща се подава оставка. Дори само за съмнение те подават оставка. Така че, да не обяснява кой повече или по-малко е минат. Тук нямаме уред за измерване кой е по-минат! Тук въпросът е принципен“, коментира Сидеров. Той даде пример с действията на Цветан Цветанов и шефа на КПКОНПИ Пламен Георгиев и беше категоричен, че Лозан Панов не може да бъде изключение и принципът трябва да е еднакъв за всички. „Така че – незабавна оставка да подава и ако иска да прави партия, да я прави, но това е недопустимо. И смятам, че и ВСС, и магистратската общност като цяло, трябва да заемат ясна позиция спрямо него – да настояват той да подаде оставка“, призова Волен Сидеров. Същия апел отправи и колегата му от групата на Обединените патриоти – зам.-председателя на правната комисия Християн Митев, който обяви поведението на Лозан Панов като недопустимо за шеф на ВКС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Волен Сидеров поиска оставката на Лозан Панов\t"}
{"url": "https://trud.bg/10-%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb%d0%b0-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%b2-%d1%88%d1%83%d0%bc%d0%b5%d0%bd/", "text": "Шуменци и гостите на града ще могат да видят на сцената на ДКТ „Васил Друмев“ 10 спектакъла за седмица по време на Театралния фестивал „Нова българска драма“, който се открива в събота. Шест от хитовите заглавия, избрани от селекционера Илко Ганев, ще се надпреварват за награди. За първи път тази година думата ще има и публиката, която ще връчи свой приз. След всяко представление зрителите ще попълват анкетни карти и така ще определят най-добрия спектакъл. Надпреварата е между танцовият спектакъл „Кукери“ на домакините от ДКТ „В.Друмев“, „Божан, Петър и Павел“ по „Гераците“ на Драматичен театър-Ловеч, „Цигуларката на Бога“ от Стефан Цанев, театър „Любомир Кабакчиев“, Казанлък, „Дом за овце и сънища“ от Здрава Каменова на Сдружение „36 маймуни“, „Жените от портокаловите градини“ от Оля Стоянова на ДКТ-Стара Загора и „Луда трева“ по текстове на Йордан Радичков на ТР „Сфумато”, София. Освен тях, публиката ще може да види и две чуждестранни постановки на Общински театър Нюлюфер от град Бурса „Оркестър Титаник“ по Христо Бойчев и на Държавен драматичен театър от град Озургети, Грузия, който гостува с „Целувката“ от Анна Петрова. В съпътстващата програма са и документалният спектакъл „Апарт” на Илко Ганев на театър „Азарян” и „Ами сега!!!” от Димитър Маринов на Родопски драматичен театър „Николай Хайтов“. Четири от общо 17 кандидатствали заглавията ще се състезават в направление „Авторски прочит“, според селекцията на Катерина Георгиева. За наградата за драматургия конкуренцията ще е между: „Ръкавица“ от Пресиян Кузов, „Костенурка върху ябълка“ от Филип Илчовски, „Тройка“ от Малин Маринов и „Дъхът на дявола“ от Цвета Ерменкова.  Жури с председател театроведът проф. Виолета Дечева ще определи най-заслужилите. Голямата награда е 2 000 лв., останалите премии са между 500 и 700 лв. Най-голямото признание обаче, е самото участие в престижния фестивал, каза селекционерът Илко Ганев, който вече получавал телефонни обаждания от недопуснати.", "date": "2019.05.10", "title": " 10 спектакъла за седмица в Шумен\t"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f%d1%82-%d0%b1%d0%b0%d1%80%d0%b0%d0%b1%d0%b0%d0%bd%d0%b8%d1%81%d1%82-%d0%b8%d1%8a%d0%bd-%d0%bf%d0%b5%d0%b9%d1%81-%d0%be%d1%82/", "text": "Легендарният барабанист и единствен оригинален член на групата „Дийп пърпъл“ – Иън Пейс, ще изнесе концерт в Стара Загора на 4 юни, от 20:00 часа, в общинската спортна зала „Стара Загора” (ДЗУ). Гостуването на рок легендата е част от проекта му „Пърпендикюлър“, в който влизат изпълнения на хитовете на „Пърпъл“, които актуалният състав на бенда не изпълнява от десетилетия на живо. Почитателите на рок легендата ще могат да чуят песни от албумите Stormbringer, Burn, Come Taste the Band, In Rock и други, преминавайки през всички етапи от развитието на групата. Иън Пейс е един от малкото все още концертиращи класици на рока. Поставян в неизменната петица на най-добрите и иновативни рок барабанисти от редица престижни музикални издания, критици и многомилионни фенове, Пейс ще демонстрира класата си и уникалния си стил „Суинг-Рок“, правещ го абсолютно неподражаем. Концертът е организиран от „Звездна Арена“, с подкрепата на Община Стара Загора. Билетите са на цена от 30 и 40 лева и могат да бъдат закупени в мрежата на EasyPay, техните офиси и партньори в цялата страна, както и на АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Легендарният барабанист Иън Пейс от „Дийп Пърпъл“ ще изнесе концерт в Стара Загора"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d0%bb%d0%b0%d0%b3%d0%be%d0%b4%d0%b0%d1%80%d0%b8-%d0%bd%d0%b0-%d1%86%d0%b8%d0%ba-%d0%b7%d0%b0/", "text": "Благодаря на ЦИК за успешното въвеждане на машинното гласуване. Това каза президентът Румен Радев при среща с представители на Централната избирателна комисия (ЦИК). „Искам да ви благодаря за създадената до момента организация за провеждането на избори за Европейски парламент. За стриктното изпълнение на хронограмата и за основните мероприятия, които обсъдихме на нашата предишна среща и за въвеждането, успешно до момента, на машинното гласуване“, посочи той. „Честните и прозрачни избори са залог за демократичните процеси в нашата страна, а това изисква безупречна организация, намаляване на броя на недействителните бюлетини. Защита на машинния вот, защита на личните данни. Гарантиране в максимална степен изборните права на нашите сънародници извън граница. Създаване на добра среда за работа на наблюдателите и разбира се контрол на всички нива и етапи, особено в процесите на броене, обработка на бюлетините и обобщаване на резултатите“, изтъкна Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Президентът Радев благодари на ЦИК за успешното въвеждане на машинното гласуване"}
{"url": "https://trud.bg/%d1%84%d1%83%d1%82%d0%b1%d0%be%d0%bb%d0%bd%d0%b0-%d0%bf%d0%bb%d0%be%d1%89%d0%b0%d0%b4%d0%ba%d0%b0-%d0%b7%d0%b0%d1%80%d0%b0%d0%b4%d0%b2%d0%b0-%d0%b4%d0%b5%d1%86%d0%b0%d1%82%d0%b0-%d0%b2-%d1%81%d0%b5/", "text": "С ново футболно игрище се сдобиха децата от монтанското село Вирове. Кметът на общината Златко Живков и управникът на Вирове Валентин Колов прерязаха лентата на спортното съоръжение, а местният свещеник отец Ангел благослови с молитва и освети новата придобивка, изградена с доброволен труд. Материалите на стойност 3000 лева са осигурени от Фонда за местни инициативи след одобрен проект на читалище „Наука – 1928”. „През последната година в основен ремонт на най-голямата обществена сграда на Вирове са инвестирани 40 хиляди лева от общинския бюджет. Обновена е залата за представления и другите помещения. Подменен е покривът. Ще бъде направен и текущ ремонт на входната и някой от основните улици на селото”, заяви кметът Живков. В село Вирове има около 100 деца, които пътуват до училищата в Монтана и близкото село Габровница. Кметът на друго от монтанските села – Смоляновци Пламен Лилчов пък подари на децата на Вирове футболна топка, която веднага влезе в употреба на терена.", "date": "2019.05.10", "title": " Футболна площадка зарадва децата в село край Монтана"}
{"url": "https://trud.bg/%d0%b5%d0%ba%d0%b8%d0%bf-%d0%be%d1%82-%d0%b5%d0%bb%d0%b5%d0%bd%d0%b0-%d0%bf%d0%be-%d1%82%d1%80%d0%b0%d0%bd%d1%81%d0%b3%d1%80%d0%b0%d0%bd%d0%b8%d1%87%d0%b5%d0%bd-%d0%bf%d1%80%d0%be%d0%b5%d0%ba%d1%82/", "text": "В рамките на проекта „Култура във вечността“, изпълняван от общините Елена и Меджидия, Румъния, по програмата за Трансгранично сътрудничество „Интеррег V-A Румъния-България“ 2014-2020, представители от екипа за управление на проекта от община Елена и танцова формация „Балканджийче“ при НЧ „Напредък-Елена-1863“ с ръководител Йорданка Грънчарова, посетиха гр. Меджидия.  Поводът за посещението на еленската група бе международният фестивал на историческата реконструкция „Дапикс“ – 2019, който се провежда в румънския град. Събитието е сред дейностите от съвместния проект  и включва възстановки на бойни действия, нападения и други  от различни епохи, представени от участниците в културното събитие. Първият ден на фестивала започна с шествие на групите по централните улици на Меджидия, а вечерта момичетата от „Балканджийче“ се изявиха на една от сцените и взривиха публиката с изпълненията си на народни танци. На другия ден  представители от екипа за управление на проекта на водещия партньор – община Елена бяха на среща при кмета на Меджидия, заедно с румънския екип. Те връчиха подарък на Валентин Врабие – пано  на Ирина Пожарицка с един от символите на Елена – храмът „Успение на Пресвета Богородица“. На срещата беше обсъден  напредъка по проекта и предстоящите по него дейности. Кметът Врабие изрази желание и за следващи съвместни проекти с община Елена.", "date": "2019.05.10", "title": " Екип от Елена по трансграничен проект на фестивал в Меджидия"}
{"url": "https://trud.bg/%d0%bf%d0%be%d0%b2%d0%b5%d1%87%d0%b5-%d1%85%d0%be%d1%80%d0%b0-%d1%89%d0%b5-%d0%bf%d0%be%d0%bb%d1%83%d1%87%d0%b0%d0%b2%d0%b0%d1%82-%d0%bf%d0%be%d0%bc%d0%be%d1%89%d0%b8-%d0%b7%d0%b0-%d0%be%d1%82%d0%be/", "text": "Държавата планира от есента повече хора да получават помощи за отопление. Според публикувани за обществено обсъждане промени парите за помощта също ще бъдат увеличени, съобщи  . Средствата обаче ще бъдат спирани на семействата, чиито деца не посещават редовно училище. От 210 хиляди подпомагани лица и семейства през изминалият отоплителен сезон се планира през следващия те да стигнат 255 хиляди. За да се разшири обхватът, ще се повиши средно с 15 на сто доходната граница за достъп до системата. Най-голямото увеличение е предвидено за най-рисковите групи – възрастните хора, особено тези от тях, които живеят сами, хората с увреждания, родители, които отглеждат сами децата си. През тази година социалното министерство разполага с 40 милиона лева повече за помощите за отопление. Затова и размерът ще се повиши. Сега той се изчислява върху цената на 385 киловатчаса електроенергия, от които 105 нощна. До следващия отоплителен сезон ще се плащат 500 киловатчаса – триста дневна и 200 нощна. В резултат на това при действащите в момента цени, помощта ще се увеличи месечно от близо 75 на 91 лева или с 22 процента.", "date": "2019.05.10", "title": " Повече хора ще получават помощи за отопление от есента\t"}
{"url": "https://trud.bg/%d1%80%d0%b0%d0%b7%d0%b2%d1%80%d1%8a%d0%b7%d0%ba%d0%b0%d1%82%d0%b0-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d0%b7%d0%b0-%d1%82%d0%b8%d1%82%d0%bb%d0%b0%d1%82%d0%b0-%d0%b2-%d1%85%d0%be%d0%bb/", "text": "Два кръга преди края на шампионата в холандската Ередивизи, Аякс и ПСВ Айндховен са на върха в класирането с по 80 точки. Грандът от Амстердам има леко предимство, но шокиращото отпадане от Тотнъм на ½-финалите на Шампионската лига със сигурност ще се отрази на самочувствието на младия тим на Ерик тен Хаг. Проследи на живо развръзката в борбата за титлата в Холандия с прякото предаване на мачовете Аякс – Утрехт (MAX Sport 1) и АЗ Алкмаар – ПСВ Айндховен (MAX Sport 2) на 12 май от 15:30 ч. XXXVI кръг на италианската Серия А ще предложи на феновете две големи дербита. В събота от 21:30 ч. Фиорентина е домакин на състава на Милан. „Росонерите“ ще преследват задължителна победа, за да запазят шансовете си за участие в Шампионската лига догодина, докато домакините доиграват сезона. В неделя от 21:30 ч. друг тим с амбиция за участие в Шампионската лига през следващия сезон – Рома, посреща осигурилия си титлата Ювентус на „Олимпико“. Двете дербита от италианската Серия А ще се излъчат пряко по MAX Sport 3. Барселона и Реал Мадрид излизат за предпоследните си двубои от Ла Лига в минорно настроение. Каталунците спечелиха титлата на страната, но през седмицата шокиращо отпаднаха от Шампионската лига след загуба с 0:4 от Ливърпул. Белият балет пък загуби шансове за трофей още през месец март и оттогава доиграва сезона. Двубоите Реал Сосиедад – Реал Мадрид и Барселона – Хетафе ще можете да проследите пряко на 12 май от 19:30 ч., съответно по MAX Sport 2 и MAX Sport 4.", "date": "2019.05.10", "title": " Развръзката в борбата за титлата в Холандия и дербита от Италия и Испания в ефира на MAX Sport през уикенда"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%b2-%d0%bd%d1%81-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b0-%d0%ba%d0%b0%d0%b6%d0%b5-%d1%8f%d1%81%d0%bd%d0%be-%d0%bd%d0%b0-%d0%b1/", "text": "България трябва да бъде по-смела, по-суверенна и да каже ясно на Брюксел, че страната ни губи икономически от санкции срещу Русия. Българският парламент да приеме решение, с което да възложи на българското правителство да гласува в Съвета на Европа за тяхната отмяна. Това каза лидерът на АТАКА Волен Сидеров по време на среща на Групата за приятелство България – Русия в Народното събрание. „Ние сме парламентарна република и всяко решение на НС е задължително за правителството. АТАКА вече е внасяла подобен проект за решение, но той не беше приет в предния парламент”, заяви Сидеров на срещата с Василий Иконников, председател на Групата за сътрудничество с България и член на Комисията по бюджет и финансови пазари в Съвета на Федерацията на Федералното събрание на Руската федерация. Иконников бе придружаван от депутата от Съвета на Федерацията Андрей Климов и руския посланик у нас Анатолий Макаров. Лидерът на АТАКА беше категоричен пред руските гости, че отмяната на санкциите ще бъде сред основните каузи на представителите на неговата партия в бъдещия Европарламент. В заключение той призова българските си колеги от другите партии, които присъстваха на срещата, да заявят, че са ЗА отмяна на рестрикциите срещу Русия и по този начин да се подобрят отношенията между България и Русия. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Сидеров в НС: България да каже ясно на Брюксел, че губим от санкции срещу Русия\t"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%bf%d1%80%d0%be%d1%82%d0%b5%d1%81%d1%82%d1%8a%d1%82-%d0%bd%d1%8f%d0%bc%d0%b0-%d0%be%d1%81%d0%bd%d0%be%d0%b2%d0%b0%d0%bd%d0%b8/", "text": "Подготвеният протест срещу Стратегията за детето няма основание. Това завия в Бургас министърът на труда и социалната политика Бисер Петков. „Лично наредих работата по документа да бъде спряна“, допълни министърът. Сред основните цели на Стратегията не е „децата да се разделят от своите семейства“, а да се оказва подкрепа на родителите, за да могат да осигурят най-добрата среда за отглеждането на своите деца. Министърът се противопостави и на разпространяваните в социалните мрежи фалшиви новини относно Закон за детето. „Разпространяват неверни твърдения за подготовка на Закон за детето. Към настоящия момент проект на подобен нормативен акт не съществува и не се подготвя“, допълни министър Бисер Петков.", "date": "2019.05.10", "title": " Бисер Петков: Протестът няма основание\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b2-%d1%81%d0%b0%d0%bc%d0%be%d0%ba%d0%be%d0%b2-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b0-%d0%b4/", "text": "Ще продължа да работя за инвестиции във всяко населено място, използвайки европейските средства. Това заяви кандидатът за евродепутат от листата на ГЕРБ и СДС Лиляна Павлова по време на среща – дискусия под мотото „Европа ни чува”. Срещата се проведе в Младежкия дом на град Самоков и в нея взеха участие областният координатор на ГЕРБ-София област Галя Георгиева, общинският ръководител на ГЕРБ-Самоков и народен представител Валентин Милушев, колегите му народни представители Десислава Атанасова, Спас Гърневски и Тома Биков, кандидатът за евродепутат от листата на ГЕРБ и СДС Александър Йорданов, както и над 150 жители на община Самоков. „Европа е тук, в България, и ще продължа да работя за това всеки българин да усети ползите от членството ни в ЕС. Всяко населено място заслужава да получи необходимото внимание, за да намерим потенциала му за развитие и да получи необходимата подкрепа. За мен винаги е била важна задачата за развитието на регионите. Пълноправен член сме на Европейския съюз и това ни носи само ползи“, отбеляза Лиляна Павлова и допълни, че ако ГЕРБ спечели най – много мандати – българската позиция в защита на националните интереси ще бъде ясна, убедителна и обединена. От своя страна кандидатът за евродепутат от листата на ГЕРБ и СДС Александър Йорданов направи ретроспрекция на развитието на Европейския съюз от неговото създаване до наши дни. Той заяви, че ГЕРБ и СДС са естествените коалиционни партьори, като част от едно политическо семейство. „Където е Александър Йорданов – там е победата”, с шеговит тон завърши словото си шестият в листата. Народният представител Десислава Атанасова отбеляза, че листата на ГЕРБ и СДС за предстоящите европейски избори се състои единствено от доказани професионалисти. „Имаме разпознаваем и многоуважаван еврокомисар по цифрова икономика и общество в лицето на Мария Габриел, която е и водач на листата”, коментира Атанасова.  Колегата й Тома Биков подчерта, че в листата на БСП намират място хора, търсещи реваншизъм. „Тяхната цел е победа на всяка цена на европейските избори, дори и само с един глас – за да търсят път към предсрочни парламентарни избори. До този момент кампанията на БСП се изразява в замерване с кал по опонентите, без никакви смислени послания“, уточни депутатът. „Предстои тежка битка на 26 май. Компроматната война тече с пълна сила. БСП се опитва всячески да замете постиженията на България”, каза на свой ред Спас Гърневски. Той похвали колегата си Валенти Милушев, че работи здраво и твърдо отстоява интересите на областта, от която е избран. Поредното доказателство за това е наскоро стартиралият проект по рехабилитация на първокласния път между Самоков и Дупница. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Лиляна Павлова в Самоков: Ще продължа да работя за инвестиции във всяко населено място\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0/", "text": "Държавата да оцени по достойнство просветителския труд и да мисли за учителите не само преди избори, а всеки ден в годината. Обществото да си върне високото уважение към учителското дело и доверието в учителя така, както повеляват българските традиции. За това призова вицепрезидентът Илияна Йотова на връчването на наградите в XXII Национален конкурс „Учител на годината“, който се организира от Синдиката на българските учители. Вицепрезидентът връчи отличията в направление „Млади учители“ и „Природо-математическо“, съобщиха от прессекретариата на държавния глава. Илияна Йотова изрази тревога, че често родителите не са съюзници на учителите във възпитанието на децата и грижата за тяхното бъдеще. „Мисията на учителите ще е успешна само когато всички вървим ръка за ръка. Това за мен е работещата формула – единни в името на децата ни“, изтъкна вицепрезидентът. Познанието за света тръгва от Вас. Вие до днес продължавате делото на славянските първоучители Светите братя Кирил и Методий. Вие сте хората, които създават хора, възпитават в добродетели – с тези Илияна Йотова се обърна към присъстващите учители от цяла България. Вицепрезидентът подчерта колко трудна е в днешното свръхинформирано време мисията на учителите. Колко упоритост, отдаденост и любов са необходими, за да научиш младите не механично да приемат информацията, а да я оценяват с критичен поглед, да имат мнение, което да отстояват без страх. „Само критично мислещите, непредубедените и свободните по дух млади хора са залог за модерна и просперираща България“, изтъкна Илияна Йотова. Вицепрезидентът поздрави Синдиката на българските учители за всеотдайната и активна дейност, посветена на учителското съсловие, за подкрепата за младите учители. Илияна Йотова отбеляза усилията на Министерство на образованието и науката, насочени срещу ранното отпадане от училище. Приветствието си вицепрезидентът завърши с думите на Стефан Продев: „Българският учител е нашата надежда. Не друг, а той ще ни остави във времето.“", "date": "2019.05.10", "title": " Вицепрезидентът: Държавата трябва да мисли за българския учител всеки ден, не само преди избори\t"}
{"url": "https://trud.bg/%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%bf%d1%80%d0%b8%d0%b7%d0%be%d0%b2%d0%b0-%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5/", "text": "Украинският президент Петро Порошенко призова германският канцлер Ангела Меркел да засили санкциите срещу Русия. Това е станало по време на телефонен разговор между двамата лидери, съобщава  . Причината за призива на Порошенко са свързани с руските паспорти, които жители на Донецката народна република и Луганската народна република ще получат.  още, че в телефонния разговор Порошенко и Меркел са обсъдили ситуацията в Донбас и 24-мата задържани в Русия украински моряци. Държавният глава на Украйна е благодарил на германския канцлер за подкрепата й към запазването на териториалната цялост на страната. Меркел от своя страна пък е приветствала честните и прозрачни избори, които се проведоха в бившата съветска държава.", "date": "2019.05.10", "title": " Петро Порошенко призова Ангела Меркел да засили санкциите срещу Русия"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d0%b2-%d0%bd%d1%81-%d0%bd%d0%be%d0%b2%d0%be%d0%b7%d0%b0%d0%b2%d1%8a%d1%80%d1%88%d0%b8%d0%bb%d0%b8%d1%82/", "text": "Десетгодишни усилия предшестват днешното решение за създаване на Медицински факултут в Бургас. С колегите ми подкрепяме разкриването му в структурата на Университет „Проф. д-р Асен Златаров”, защото сме убедени в общодържавната му полза. Решението е и в синхрон с политиката за надграждане на образованието и извеждането му като приоритет. Благодарим на правителството за предприетите мерки, за да стигнем до гласуване днес, както и за усилията на всички, които доведоха процеса до този етап. Това заяви народният представител от ГЕРБ Ивелина Василева от парламентарната трибуна минути преди да бъде прието проекторешение за откриване на факултута, съобщиха от партията.  „Бургас се развива динамично, в областта живеят над 5.8% от населението в страната, а през активния летен сезон ежегодно пребивават над 2 милиона туристи. В региона работят и хиляди българи от други части на страната. Структурата по населените места по Черноморието е съобразена с броя на постоянното население и потенциала на лечебните заведения, и не може в пълна степен да отговори на медицинските услуги през летния сезон. Това създава недостиг на медицински персонал, на квалифицирани лекари специалисти. Тези и други фактори поставят въпроса за готовността за действия, включително и при непредвидени ситуации“, изложи своите аргументи бургаският депутат Ивелина Василева. Тя подчерта, че откриването на новия факултет ще реши тези проблеми. „Младите хора от Югоизточния регион ще имат възможност да учат медицина близо до родните си места. Децентрализацията ще помогне на новозавършилите лекари да останат да работят в своя град, при близки си, да градят професионална и академична кариера. Естественото място за образование по медицина е бургаският държавен университет, а база за подобно обучение – болницата с най-голямо държавно участие УМБАЛ Бургас АД, както и някои общински и частни заведения.“, заяви народният представител. Университет „Проф. д-р Асен Златаров” разполага със съвременна материална база, в съответствие с държавните изисквания за качествено обучение. „Изграден е нов корпус със специализирани зали и лаборатории с подкрепата на Община Бургас -всичко необходимо за модерно обучение. Университетът е с традиции в подготовката на професионалисти по здравни грижи – и към момента се обучават акушерки, медицински сестри и рехабилитатори. Новият факултет има осигурен преподавателски състав. Заслугата на местната власт и на кмета Димитър Николов е огромна, както в съдействието за изграждане на материално-техническа инфраструктура, така и в подпомагането на настоящи и бъдещи преподаватели за тяхното битово устройване в града“, допълни още Василева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Ивелина Василева в НС: Новозавършилите лекари ще могат да градят академична кариера в Бургас"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%86%d0%b8-%d1%81%d1%8a%d0%b4%d1%8f%d1%82-%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b7%d0%b0%d1%80%d0%b0%d0%b4/", "text": "Търговци, които развиват дейността си на ул. „Граф Игнатиев” в София, са завели колективен иск срещу Столична община, съобщава сдружение „Справедливост за всички”. Във Фейсбук страницата на сдружението пише, че искът е на стойност 387 059,75 лв. и е заведен в Софийски градски съд за пропуснати ползи и претърпени вреди. Ето и целия текст на съобщението: 387 059,75 лева е стойността на колективния иск на търговци, опериращи по протежението на ул. „Граф Игнатиев”. Днес, 10 май 2019 година, искът срещу Столична община бе внесен в Софийски градски съд. От исканата сума 364 182,76 лева са за пропуснати ползи, а 22 876,96 са за претърпени вреди. В иска до този момент са включени 13 търговци поради ограничените възможности на сдружението да поеме  по-големи суми за съдебни разходи, но той остава отворен, като в него могат да се присъединяват допълнително търговци в хода на делото, като поемат своя дял от съдебните разноски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Търговци съдят Столична община заради ремонта на ул. „Граф Игнатиев”"}
{"url": "https://trud.bg/%d0%b4-%d1%80-%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d0%be%d1%82%d0%ba%d1%80%d0%b8%d0%b2%d0%b0-%d1%84%d0%be%d1%80%d1%83%d0%bc-%d0%b7%d0%b0/", "text": "Семинар за ранна диагностика на ревматични заболявания в Смолян ще открие председателят на здравната комисия и ръководител на парламентарната група на ГЕРБ д-р Даниела Дариткова. Форумът „Кажи не на страха, попитай ревматолог“ ще се проведе на 13 май, понеделник, в сградата на община Смолян. Началото на семинара е от 17 часа и ще продължи до 19,30 часа. Присъстващите, които нямат диагноза, но имат симптоми на ревматично заболяване, ще могат да се запишат за безплатен преглед при ревматолог. Прегледите са предназначени за хора на възрасти от 18 г. до 50 г., с цел ранна диагностика на заболяванията в млада и работоспособна възраст. По данни от социологическо изследване „Нагласи и предизвикателства пред пациентите с ревматични заболявания”, поставянето на диагноза закъснява средно между 5 и 10 години. Закъснялата диагноза повишава риска от инвалидизация при това в млада възраст. Лектори на семинара ще бъдат: проф. д-р Анастас Баталов – ревматолог, д-р Мария Пройнова-физиотерапевт  и др. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Д-р Даниела Дариткова открива форум за ревматичните заболявания в Смолян\t"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%87%d1%83%d0%bf%d0%b8-%d0%ba%d0%b0%d1%80%d1%8a%d0%ba%d0%b0-%d0%b2-%d0%bd%d0%b5%d0%b4%d0%b5%d0%bb%d1%8f/", "text": "„Левски“ ще направи всичко, за да счупи каръка в домакинските срещи. „Сините“ нямат победа на „Георги Аспарухов“ вече пет месеца. Последният успех бе срещу „Етър“ с 2:1. Двубоят се игра на 8 декември миналата година. От тогава до сега тимът записа две ремита и две загуби на своя стадион. „Няма причина да играем под напрежение на „Герена“ – каза Георги Тодоров, треньор на „Левски“. – Това са мачове пред нашата публика. Трябва да търсим добра игра и победа. Всичко е до характер. В „Левски“ и ЦСКА не е лесно, отговорността е голяма. Но не съм останал с впечатление публиката да оказва натиск на отбора – напротив, подкрепя го“. Наставникът допълни, че в групата за мача с „Черно море“ няма да има сериозни промени, като в нея се завръща единствено казахстанеца Еркебулан Сейдахмет, който лекуваше контузия. „Те са един от стабилните отбори – добави Тодоров. – Освободени са психически, защото вече не играят за нищо. Трябва да подходим с агресия и да няма напрежение. Надявам се да направим добър мач и най-важното е да спечелим“. Специалистът призна, че ще стиска палци за „Лудогорец“ в предстоящия сблъсък с ЦСКА, в който се решава титлата на България. „Ще бъде притеснително, ако „Левски“ пропусне да се класира за европейските турнири – каза още той. – Първо трябва да гледаме нашия мач, да победим и чак тогава да си правим каквито и да било сметки“. Снимка СПОРТАЛ", "date": "2019.05.10", "title": " „Левски“ чупи каръка в неделя"}
{"url": "https://trud.bg/%d1%8e%d0%bd%d0%be%d1%88%d0%b8-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d1%81-%d0%ba%d1%83%d0%bf%d0%b0-%d0%b2-%d0%b8%d1%82%d0%b0%d0%bb%d0%b8%d1%8f/", "text": "Юношите на „Левски“ Радослав Цонев и Живко Атанасов спечелиха първи трофей в Италия с екипа на „Витербезе“. Двамата футболисти бяха титуляри за своя тим във финала реванш от Купата на Лега Про – Серия „Ц“ срещу „Монца“ на Силвио Берлускони и Адриано Галиани. Първата срещата завърши при 1:2, но втората бе спечелена от „Витербезе“ с 1:0 с гол на бившия бранител на „Черно море“. Турнирът е между всичките 59 отбори в третото ниво на италианския футбол, като дава право на участие във финалната фаза на плейофите за класиране в Серия „Б“ още през този сезон.  Цонев, който се включи силно в тима през зимата след идването си от „Лече“, остана на терена до 87-ата минута. Интересното е, че с „Витербезе“ халфът ще се бори за влизане в Серия „Б“, а преди 12 месеца спечели промоция на втория ешелон на Италия с фланелката на „Лече“.", "date": "2019.05.10", "title": " Юноши на „Левски“ с купа в Италия"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d0%b7%d0%b0%d0%bc%d0%b8%d0%bd%d0%b0%d0%b2%d0%b0-%d0%bd%d0%b0-%d0%b4%d0%b2%d1%83%d0%b4%d0%bd%d0%b5%d0%b2%d0%bd%d0%be-%d0%bf%d0%be%d1%81/", "text": "Държавният секретар на САЩ Майк Помпео ще бъде на посещение в Руската федерация в периода 12-14 март, предава TACC. Уточнява се, че в рамките на визитата си първият дипломат на Вашингтон ще посети Москва и Сочи. Кремъл потвръди, че на 14 май в Сочи ще се проведе среща между министъра на външните работи на Руската федерация Сергей Лавров и държавния секретар на САЩ Майк Помпео. Първият дипломат на Вашингтон може да бъде приет за среща и от руския президент Владимир Путин. Срещата с Лавров е „основното, планирано в Сочи, но не изключвам след преговорите между двамата ръководители на дипломатическите ведомства Помпео да бъде приет за среща от президента на Русия“, заяви говорителят на Кремъл Дмитрий Песков. На 6 май Лавров и Помпео разговаряха във финландския град Рованиеми, в кулоарите на Арктическия съвет. Срещата им продължи около час и, съгласно думите на руския министър, позволиха да се направи „не лоша крачка напред“ след телефонния разговор между държавните глави на Русия и САЩ – Владимир Путин и Доналд Тръмп, на 3 май.", "date": "2019.05.10", "title": " Майк Помпео заминава на двудневно посещение в Русия"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%bd%d0%b0-%d1%88%d0%be%d1%84%d1%8c%d0%be%d1%80%d0%ba%d0%b0-%d1%83%d0%b4%d0%b0%d1%80%d0%b8-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82/", "text": "Шофьорка на 19 години е причинила катастрофа и е напуснала произшествието, съобщават от ОДМВР-Хасково. Инцидентът е станал вчера в Димитровград,на кръстовището между улица „3 март“ до Водонапорната кула в Димитровград. Момичето, което е от Плевен, е шофирало лек автомобил БМВ. При навлизане в кръстовището е променила посоката на движението си от ляво на дясно и странично е ударила движещият се в дясната част на платното 49-годишен велосипедист от града. След удара е продължила движението си и не е уведомила контролните органи. Колоездачът е с фрактура на таза в хасковската болница. Съставен е акт и е стартирало досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " 19-годишна шофьорка удари велосипедист в Димитровград и избяга\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%b2%d1%81%d0%b5%d0%ba%d0%b8-%d0%b8%d0%bc%d0%b0-%d0%bf%d1%80%d0%b0%d0%b2%d0%be-%d0%bd%d0%b0-%d0%bf%d1%80/", "text": "Всеки има право на протест, това заяви в Бургас министърът на здравеопазването Кирил Ананиев по повод  . Недоволството е породено от ниското заплащане и липсата на медицински сестри, а едно от основните искания на протестиращите е специален статут на лечебното заведение, който да осигури финансова независимост. „Водили сме разговори с тях още в средата на април. Обсъдихме проблемите и един по един ще бъдат разрешавани. Много от проблемите са възникнали назад във времето“, каза министър Аниев. Той подчерта, че Специализираната детска болница ще бъде в основата на бъдещата Детска болница, която предстои да бъде изградена.", "date": "2019.05.10", "title": " Министър Ананиев: Всеки има право на протест"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d1%80%d0%b5%d1%81%d0%b5%d0%bd-%d0%b3%d1%80%d0%b8%d0%b6%d0%b0%d1%82%d0%b0-%d0%b7%d0%b0-%d0%b4%d0%b5%d1%86%d0%b0%d1%82/", "text": "Съвременна детска площадка и фитнес зона на открито вече радват жителите на великотърновското село Ресен. Новите придобивки са факт след реализацията на проект на кметството, финансиран по програма „Местни инициативи“ на Община Велико Търново. Пространствата за игра и спорт бяха официално открити от кмета на старопрестолния град Даниел Панов, българския еврокомисар по цифрова икономика и общество Мария Габриел, кметицата на Ресен Йорданка Колева и деца от селото. Даниел Панов обяви, че през новата учебната година в училището ще има с 30% повече първокласници спрямо настоящата. „Всички трябва да се радваме и да се гордеем, защото в Ресен има много деца и в детската градина. Това се дължи на добрата работа между Община Велико Търново, кметството в селото, но и на всички вас – жителите на Ресен. Благодаря ви, че сме заедно в усилията си да направим нашите села все по-добри места за живеене, да създаваме добри условия за децата – бъдещето на нашата община“, каза кметът Даниел Панов. Той добави, че и през настоящата година програма „Местни инициативи“ ще е с бюджет от близо 500 000 лева, а в Ресен ще бъдат ремонтирани улици. Панов припомни как след години чакане, с помощта на правителството бе основно обновен пътят Самоводене – Ресен – Обединение. „Надявам се, че Мария Габриел като еврокомисар да помогне Програмата за развитие на селските райони да стигне и до нашите села в община Велико Търново“, завърши Панов. Еврокомисар Мария Габриел поздрави всички присъстващи със Световния ден на физическата активност, който е отбелязван на 10 май. „Интернет и новите технологии не бива да лишават децата от това, което винаги ще ни отличава от машините – нашите социални контакти и емоционални отношения. Грижата за децата е отговорност за бъдещето. Поздравявам кмета на село Ресен Йорданка Колева и кмета на община Велико Търново Даниел Панов за инвестицията. Нека тази площадка се оглася от детски смях, да бъде място за социални контакти и да прави село Ресен живо българско село на традиции и бъдеще“, коментира Мария Габриел.  Празникът продължи с шоу и игри за децата в с. Ресен. Гости на откриването бяха също областният управител проф. Любомира Попова и общински съветници. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Мария Габриел в Ресен: Грижата за децата е отговорност за бъдещето\t"}
{"url": "https://trud.bg/781-%d0%bf%d0%be%d0%bb%d0%b8%d1%86%d0%b0%d0%b8-%d1%89%d0%b5-%d0%b1%d1%8a%d0%b4%d0%b0%d1%82-%d0%ba%d0%be%d0%bc%d0%b0%d0%bd%d0%b4%d0%b8%d1%80%d0%be%d0%b2%d0%b0%d0%bd%d0%b8-%d1%82%d0%be%d0%b2%d0%b0/", "text": "781 полицаи ще бъдат командировани това лято в Слънчев бряг, за да гарантират сигурността на почиващите там туристи. 20 ще бъдат чуждите полицаи, които ще дойдат през юни тук. Те ще са от Чехия, Полша, Румъния и Германия, каза директорът на Областна дирекция на МВР в Бургас комисар Калоян Калоянов. Той участва в традиционната среща за подготовка на туристическия сезон. В нея участва и министърът на туризма Николина Ангелкова. „Говорили сме с концесионерите на плажовете да осигурят осветление на ивиците, за да гарантират сигурността на вещите на туристите“, каза министър Ангелкова. „Търсим начини за гарантираме повече чартърни полети през април-май и септември-октомври на летищата в Бургас и Варна, за да удължим сезона“, допълни тя. В Министерството подготвят голям форум по повод 60-години от създаването на курортния комплекс „Слънчев бряг“.", "date": "2019.05.10", "title": " 781 полицаи ще бъдат командировани това лято в Слънчев бряг\t"}
{"url": "https://trud.bg/%d0%bf%d0%be-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0-%d0%bd%d0%b0-%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%b1/", "text": "Енциклопедията „България във Втората световна война (1941-1945)” беше представена във Варна по инициатива на евродепутата и посланик на библиотеките в ЕП Емил Радев, съобщиха от партия ГЕРБ. На 9 май – Ден на Европа и Ден на победата над хитлерофашизма, лично д-р Тодор Тодоров и доц. Милен Куманов от авторския колектив разказаха за работата си по изданието. То е събрало в два тома много информация и богат архивен материал относно лицата и събитията, свързани с участието на България в най-кръвопролитната война в човешката история. Изданието е последното от трилогията, започнала с енциклопедията „България в Първата световна война (1914-1918)”, а в началото на тази година излезе и задълбоченото изследване „България в Балканските войни (1912-1913)”. Новата енциклопедия от цикъла беше представена в Регионалната библиотека „Пенчо Славейков” в присъствието на много гости, сред които и областният управител Стоян Пасев, кметът на Варна Иван Портних, народният представител от Парламентарната група на ГЕРБ Емилия Милкова, председателят на Общинския съвет Тодор Балабанов, председателят на комисията по култура към ОбС Даниела Димова, председателят на Апелативен съд – Варна Ванухи Аракелян, представители на музеи, читалища, училища. „През последните години бях съпричастен на работата на авторския колектив, затова уверено мога да кажа, че дължим признателност за последователността и усилията, които са положили. Макар и определена като кратка, енциклопедията респектира с обема си, но нейното най-голямо достойнство е обективно поднесената информация, защото трябва да познаваме историята и да се учим от грешките в миналото. Защото е важно да помним славните моменти на българската армия, но и хилядите жертви. Защото географски не сме далеч от точки на конфликти и трябва да съхраняваме мира”, категоричен бе Емил Радев. „Няма българско семейство, което да не пази някоя история, свързана с участието на близки и роднини във войните. Изготвихме тази енциклопедия за децата и внуците, за следващите поколения”, сподели доц. Куманов. Той акцентира върху факта, че енциклопедията буквално запълва една ниша в историческото съдържание. „До 1989 г. по политически причини вниманието на нашите военни историци беше насочено предимно към периода 1944-1945 г., а сега обхващаме пълноценно целия период на войната, така че читателите да намерят данни за всички войскови части, командири на армии, полкове, дивизии, стигнали сме до майори”, обясни още доц. Куманов. „Надяваме се, че нашето изследване ще провокира и други да задълбочат научната си работа по отношение на този исторически период”, коментира на свой ред д-р Тодоров. Той изтъкна, че енциклопедията не е създадена с комерсиална цел, а се разпространява безплатно, за да бъде достъпна, особено за младите хора, които се интересуват от историята. Чрез библиотеки, читалища и училища изданията от поредицата вече са достигнали до много читатели, но Емил Радев се ангажира да съдейства за дигитализирането на събраната информация, така че тя свободно да се ползва в интернет пространството. Варненският евродепутат и настоящ кандидат за член на ЕП от листата на ГЕРБ обяви, че ще подпомогне също превода на книгите на английски език и популяризирането им в Европейския парламент. „Радвам се, че за пореден път нашата библиотека е домакин на такова събитие. Енциклопедията не е съдник, а пресъздава по обективен начин случилото се и това е изключително важно, за да знаем и помним. Книгата показва цената на мира, на който днес се радваме, но той не е даденост, а е плод на много усилия. Благодаря и на г-н Радев, посланик на библиотеките и варненски евродепутат, който направи факт редица прекрасни инициативи за града ни”, отбеляза кметът Иван Портних. Народният представител и дългогодишен директор на варненската библиотека Емилия Милкова на свой ред благодари за възможността официалното представяне на енциклопедията да бъде именно в РБ „Пенчо Славейков”. „Справочният апарат и илюстративният материал, с които разполага изданието, са изключително ценни”, изтъкна Милкова. Тя пожела на авторския колектив да продължи благородната си дейност и поздрави Емил Радев за това, че е изключително деен посланик на библиотеките, направил много за популяризирането на богатото културно-историческо наследство на Варна и България в Европа. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " По инициатива на Емил Радев във Варна беше представена енциклопедията  „България във Втората световна война (1941-1945)”\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%b0-%d0%b2%d1%81%d0%b8%d1%87%d0%ba%d0%b8-%d1%83%d1%87%d0%b0%d1%81/", "text": "Всички участници в конкурса за концесия на „Летище София“ имат равни шансове. Това са пет от най-големите консорциума в света, които оперират на пет важни летища, каза в Бургас министърът на транспорта Росен Желязков. Повод за коментара му стана изявление на лидера на БСП Корнелия Нинова, че българското летище ще бъде дадено на концесия на турска фирма. „Нямаме лидер в обществената поръчка. Ако БСП имат желание и потенциал да управляват, трябва да знаят как се развива инфраструктурата на страната. През 2005 година по време на Тройната коалиция са дадени да концесия летищата във Варна и Бургас. Изборите са на 26-ти май, но всяко говорене е подвеждащо. БСП да бъдат отговорни към развитието на инфраструктурата на държавата“, допълни министър Желязков. В момента печалбата на летището е 10 млн. лева, а дивидентът за 5 години е 12 млн. лева. Ползите за държавата при сключване на договор за бъдеща концесия са близо 3,7 млрд. лева.", "date": "2019.05.10", "title": " Министърът на транспорта: Всички участници в концесията на Летище София са с равни шансове\t"}
{"url": "https://trud.bg/%d0%bf%d0%b5%d1%82%d0%b5%d1%80-%d1%87%d0%b5%d1%85-%d1%82%d0%be%d0%b2%d0%b0-%d1%89%d0%b5-%d0%b5-%d0%b8%d0%b7%d0%ba%d0%bb%d1%8e%d1%87%d0%b8%d1%82%d0%b5%d0%bb%d0%b5%d0%bd-%d0%ba%d1%80%d0%b0%d0%b9-%d0%bd/", "text": "Славният чешки вратар Петер Чех гледа на достигането с „Арсенал“ до финала на Лига Европа в Баку като възможност да сложи по един изключителен начин край на футболната си кариера. Съперник на „артилеристите“ ще бъде бившият клуб стража – „Челси“. А Чех има 11 сезона под рамката за тима от „Стамфорд Бридж“, за който игра от 2004 година до 2015-а. „Мач срещу бившия ми отбор във финал на европейски турнир би бил забележителен край на кариерата ми – каза стражът, който на 20 май ще навърши 37 години. – С моя опит мога да продължа да играя, но мисля, че взех правилното решение да сложа край на кариерата си. Предпочитам да се оттегля по-рано, отколкото да е станало вече късно. Доскоро последната ми мечта беше да стигнем до финал на евротурнир. Вече е … да го спечелим“. Петер Чех има 494 двубоя за „Челси“ във всички турнири. За „Арсенал“ той записа към момента 137 двубоя.", "date": "2019.05.10", "title": " Петер Чех: Това ще е изключителен край на кариерата ми"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%b1%d0%b5%d1%81%d0%bd%d0%b8-%d0%bd%d0%b0-%d1%83%d0%b5%d1%84%d0%b0/", "text": "Феновете на „Челси“ и „Арсенал“ скочиха на УЕФА. Причината – централата обяви, че финалистите в Лига Европа ще получат само по 6000 билета за привържениците си за мача в Баку на 29 май. Всичко това щеше да изглежда нормално донякъде, ако капацитетът на съоръжението „Тофик Бахрамов“ не беше за 70 000 зрители… Огромната част от пропуските са за спонсорите на УЕФА. Ако някой от тях се откаже да гледа мача на живо, тогава останалите билети ще бъдат пуснати в свободна продажба. Но това означава огромна армия английски фенове да пропътуват над 4000 км до Баку, без гаранцията, че в последния момент ще се сдобият с пропуск за трибуните. Снимка: Twitter", "date": "2019.05.10", "title": " Феновете бесни на УЕФА"}
{"url": "https://trud.bg/%d1%86%d1%81%d0%ba%d0%b0-%d0%b4%d0%b0-%d0%bf%d0%be%d0%ba%d0%b0%d0%b6%d0%b5%d0%bc-%d1%87%d0%b5-%d0%b8%d1%81%d0%ba%d0%b0%d0%bc%d0%b5-%d0%b4%d0%b0-%d1%81%d0%bc%d0%b5-%d0%bf%d1%8a%d1%80%d0%b2%d0%b8/", "text": "Боен дух обзе ЦСКА преди голямото дерби срещу „Лудогорец“. „Червените“ никога не са били толкова близо до титлата след първата титла на Разград през 2012 година. Ако ЦСКА спечели с 2 гола разлика, ще изпревари „Лудогорец“ и се превръща във фаворит №1. Ръководство, футболисти и фенове са на бойна нога за голямото дерби в събота от 20,15 ч на „Българска армия“. „ Трябва да дадем на 100 процента заявка, че ЦСКА иска да е шампион – каза треньор №1 на ХХ век Димитър Пенев, който сега е консултант на наставника Добри Митов. – Убеден съм, че желанието на нашите футболисти за победа ще е по-голямо отколкото на противника. ЦСКА не се страхува от своя пълен стадион. Заради феновете футболистите са задължени да спечелят.“ В последните 20 години историята показва, че ЦСКА трудно печели точно такива мачове – за големи цели и пред пълна „Българска армия“. „ Няма никаква разлика дали съм на пейката на „Левски“ или ЦСКА – коментира другият консултант Любко Петрович. – И по времето на Любо Пенев непрекъснато бях на тренировките. Бях също и в Сърбия, и в Босна и Херцеговина, за да гледам футболисти. Това ми беше работата. Ясно е, че срещу „Лудогорец“ ще е трудно. Има 4-5 души, които не са тренирали на пълни обороти след победата над „Черно морое“. „Лудогорец“ е седем пъти поред шампион, но ще дойде време да ги бием. Дали ще е в събота или след пет години, ще видим… Отдавна четири кръга преди края ЦСКА не е имал толкова реален шанс за титлата. Това е крачка напред, а не назад. Сега в щаба е Димитър Пенев – велик човек и четвърти в света. Много вода трябва да изтече, докато някой го стигне. Аз съм професионалист. Работил съм в повече от 20 клуба по света. Горд съм, че съм бил в голям отбор като „Левски“, а сега в голям като ЦСКА.“ Петрович съжали, че Любо Пенев си е тръгнал по този начин. „Това е положението и няма какво да го коментираме“, каза сръбският маестро. „ Готови сме за „Лудогорец“ – отсече Добри Митов, който е временно старши треньор на ЦСКА. – Ако бием, психологическото предимство ще е при нас.“", "date": "2019.05.10", "title": " ЦСКА: Да покажем, че искаме да сме първи"}
{"url": "https://trud.bg/%d0%b1%d0%b8%d1%82%d0%ba%d0%b0%d1%82%d0%b0-%d0%b2-%d0%bc%d0%b0%d0%b4%d1%80%d0%b8%d0%b4-%d0%bf%d1%80%d0%be%d0%b1%d0%bb%d0%b5%d0%bc-%d0%b7%d0%b0-%d1%82%d1%80%d0%b8%d1%82%d0%b5-%d0%bb%d1%8a/", "text": "Финалът между „Тотнъм“ и „Ливърпул“ в Шампионската лига може да се окаже проблем за плановете на английския национален селекционер Гарет Саутгейт. „Трите лъва“ са част от четворката, която ще спори за трофея в новия турнир Лигата на нациите. Първото издание ще се проведе в началото на юни – от 5-ти до 9-ти в Португалия, като там са още тимовете на Швейцария, Холандия и домакините от Португалия. Англия играе първия си двубой на 6-ти юни или пет дни след финала в Шампионската лига в Мадрид. В полуфинала в Гимараеш воденият от Саутгейт тим излиза срещу Холандия. Победителят от тази двойка ще срещне във финала един измежду Португалия и Швейцария. А общодесетима в английската селекция са играчи на „Тотнъм“ и „Ливърпул“. Именно това накара преди време самият Саутгейт да се пошегува заявявайки, че за страната ще бъде катастрофа ако на финала в Шампионска лига се изправят два отбора от Острова.", "date": "2019.05.10", "title": " Битката в Мадрид проблем за „Трите лъва“"}
{"url": "https://trud.bg/%d1%86%d0%b8%d0%ba-%d0%bd%d0%b5-%d0%be%d1%82%d0%ba%d1%80%d0%b8-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d1%80/", "text": "ЦИК не е установила нарушения от страна на премиера Бойко Борисов във връзка с предизборната кампания и сигналът срещу него е оставен за сведение. Това е становището на Централната избирателна комисия по внесения вчера сигнал от БСП, затова че Борисов харчи държавна пара за изборите. Подобно обвинение към него отправи и държавния глава, който заяви, че не е редно кампания да се прави с държавни пари. „Не карайте ЦИК да влиза в какъвто и да било дебат между институциите. Беше разгледан сигнал, който постъпи във връзка с нарушение на кампанията от страна на премиера. ЦИК не установи нарушения и той остана за сведение“, коментира пред медиите говорителят на ЦИК Александър Андреев. „В жалбата, която беше депозирана в ЦИК, бяха посочени сайтовете на медии, които са излъчили репортажи, във връзка с посещение от страна на министър-председателя Бойко Борисов на определени събития в страната, свързани с изпълнението на неговите функции, като премиер и в тази връзка ЦИК, след проведените обсъждания, в зависимост от аргументите, които бяха изложени в рамките на обсъждането, прецени, че тези изяви не отразяват предизборна кампания, осъществена от министър-председателя в това му качество. С оглед на това, няма използване на държавен ресурс, поради, което бяха оставени за сведение“, посочи Андреев.", "date": "2019.05.10", "title": " ЦИК не откри нарушения на премиера Борисов във връзка с предизборната кампания"}
{"url": "https://trud.bg/%d1%80%d0%be%d0%b4%d0%b8%d0%bd%d0%b0%d1%82%d0%b0-%d0%bd%d0%b0-%d1%84%d1%83%d1%82%d0%b1%d0%be%d0%bb%d0%b0-%d0%be%d0%b1%d1%80%d0%b0-%d1%82%d1%80%d0%be%d1%84%d0%b5%d0%b8%d1%82%d0%b5/", "text": "Родината на футбола Англия ще прибере двете най-престижни клубни отличия от Стария континент за 2019 година. Безпрецедентно! Велико! Впечатляващо! „Ливърпул“ и „Тотнъм“ се изправят в Мадрид за купата в Шампионска лига, а в Баку „Челси“ среща „Арсенал“ в битка за отличието от Лига Европа. До този момент никога отбори от една и съща страна са играли финали в един сезон в двете надпревари. В Шампионската лига „Ливърпул“ и „Тотнъм“ стигнаха до инфарктни обрати срещу „Барселона“ и „Аякс“, за да си гарантират пряк дуел в най-комерсиалния клубен турнир. В четвъртък вечер не по малко драматично бе на „Стамфорд Бридж“. Там „Челси“ елиминира германския „Айнтрахт“. След 1:1 в редовното време и добавените минути, при дузпите английския тим наложи волята си, макар да направи първи пропуск от 11-те метра. В крайна сметка „сините“ от Лондон показаха повече здрави нерви за 4:3 при наказателните удари. Маурицио Сари, мениджър на „Челси“, отказа да гледа дузпите. „Не можех да си причиня страданието да изгледам тази драма – каза наставникът. – Нивото в Англия е ужасно високо! Представете си, че само за да играем на финала за Купата на Лигата, трябваше да елиминираме „Ливърпул“ и „Тотнъм“, които ще спорят в Мадрид за Шампионската лига. А на финала се изправихме срещу най-силния отбор в Европа – „Манчестър Сити“. Точно това трябва да ви подскаже за какво ниво говорим. В момента Висшата лига е най-доброто първенство в Европа, а това автоматично го прави номер едно и в света“. И синьор Сари е абсолютно прав. В Топ 5 на Висшата лига се състезават всички финалисти в двата европейски турнира. Отсъстващ е единствено лидерът в шампионата „Манчестър Сити“, който бе елиминиран от „Тотнъм“. Решаващата дузпа срещу „Айнтрахт“ отбеляза Еден Азар, който отново намекна за раздяла. „Не мисля върху това дали този мач ще е последният ми със синята фланелка, или не – каза белгиецът. – Ако финалът в Лига Европа е последният ми мач, ще се опитам да дам всичко от себе си за победата.“ Любопитно е да се отбележи, че 3 от четирите финалиста в турнирите са от Лондон. „Арсенал“ среща „Челси“ в Баку, след като победи „Валенсия“ като гост с 4:2. Първият мач преди седмица завърши 3:1. Така тимът на Унай Емери спечели полуфиналните елиминации с внушителния общ резултат 7:3. Наставникът пък влезе в историята на Лига Европа като първият треньор, достигал до 4 финала в надпреварата. Освен с „Арсенал“, Емери на три пъти изведе испанския „Севиля“ до двубоя за трофея, като тимът от Андалусия ги спечели. Това се случи в 3 последователни години между 2014 и 2016-а. Германия и Италия пък са страните, които бяха най-близо до постигането на английския подвиг. През 1980 г. „Айнтрахт“ и „Борусия Мьонхенгладбах“ се изправиха един срещу друг във финала за Купата на УЕФА, докато „Хамбургер“ срещна „Нотингам Форест“ в пряк двубой за КЕШ. Италиански финал се игра през сезон 1997/1998. „Интер“ и „Лацио“ играха решаващ двубой във втория по сила турнир, който вече се казва Лига Европа, „Ювентус“ спори с „Реал“ (Мадрид) за трофея в Шампионската лига.", "date": "2019.05.10", "title": " Родината на футбола обра трофеите"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b1%d0%bc%d0%b2-%d0%b8-%d1%80%d0%b0%d0%bd%d0%b8-%d1%87%d0%b5%d1%82%d0%b8%d1%80%d0%b8%d0%bc%d0%b0/", "text": "Млад шофьор рани четиримата си спътници, след като се преобърна с БМВ. Катастрофата е станала малко след 13 ч. в четвъртък на пътя Вълчи дол-Суворово, на около 500 метра от село Щипско. 19-годишният шофьор е загубил управление над автомобила при навлизане в ляв завой и колата е излязла извън пътя, съобщиха от ОД на МВР Варна.  Ранените са трима мъже на възраст между 20 и 22 години, както и 18-годишна девойка. Те са получили различни фрактури и контузии, но за живота им няма опасност. 24-годишна е със счупен крак, след като беше блъсната на пешеходна пътека във Варна. Пострадалата е била ударена на кръстовището на улиците „Студентска“ и „Мир“ от автомобил, управляван от 63-годишен водач.", "date": "2019.05.10", "title": " 19-годишен преобърна БМВ и рани четирима"}
{"url": "https://trud.bg/%d0%bd%d0%be%d0%b2-%d1%88%d0%b0%d0%bd%d1%81-%d0%b7%d0%b0-%d0%bc%d0%b0%d1%87%d0%b0-%d0%bf%d1%83%d0%bb%d0%b5%d0%b2-%d0%b4%d0%b6%d0%be%d1%88%d1%83%d0%b0/", "text": "Нов шанс изникна за мач между Кубрат Пулев и шампиона Антъни Джошуа. И ако има такъв той ще е през декември. За първи път от много време мениджърът на британеца Еди Хърн разкри четиримата евентуални следващи съперници на неговия клиент. Сред тях е Кобрата, а останалите са Дионтей Уайлдър, Дилиън Уайт и Олександър Усик. „С Джошуа искаме само големи мачове, но не всичко зависи от нас – каза Хърн пред британското издание „Скай спортс“. – Антъни ще се бие през юни, следващият мач ще е през декември. Целта е Уайлдър, но разговорите не са обнадеждаващи. Ако срещата не се случи, ще погледнем към Кубрат Пулев, все пак е претендент.“ Вариантът с Усик също е пред отпадане, защото украинецът лекува травма. А Уайт е клиент на Хърн и би трябвало лесно да се стигне до битка. Но очакваният мач между двамата британци, който бе гласена за април пропадна, заради финансовите претенции на Уайт. Очаква се и сегашните преговори да не са по-различни. Така според британските медии шансовете на българина не са малки. Имаше вероятност срещата им да е на 1 юни. Но Кобрата има проблем с лиценза, който бе „замразен“ от Спортната комисия на щата Калифорния, заради скандала „Целувкагейт“ с американската журналистка Джени Суши. Делото ще се гледа на 14 май. Пулев трябваше да се бие с Джошуа и през 2017-а, но отказа заради травма.", "date": "2019.05.10", "title": " Нов шанс за мача  Пулев – Джошуа"}
{"url": "https://trud.bg/%d0%b1%d0%be%d1%82%d0%b0%d1%81-%d0%bd%d0%b0%d0%b9-%d0%b1%d1%8a%d1%80%d0%b7-%d0%b2-%d0%bf%d1%8a%d1%80%d0%b2%d0%b0%d1%82%d0%b0-%d1%81%d0%b2%d0%be%d0%b1%d0%be%d0%b4%d0%bd%d0%b0-%d1%82%d1%80%d0%b5%d0%bd/", "text": "Пилотът на „Мерцедес“ Валтери Ботас бе най-бърз в първата свободна тренировка за Гран при на Испания от Формула 1. А „Ферари“-та на Себастиан Фетел и Шарл Леклер завършиха плътно зад финландеца, оставяйки след себе си Люис Хамилтън (“Мерцедес”). Въпреки че завърши първи, Ботас имаше хидравличен проблем. А пък съотборникът му се оплака, че колата му трудно върви. Заради катастрофа на Ланс Строл (“Рейсинг поинт”) сесията приключи преждевременно. Същевременно Гран при на Бразилия се мести на нова писта, която ще бъде кръстена на името на легендата Аерон Сена. Съоръжението ще бъде изградено с пари от частния сектоп и трябва да отвори врати през 2020-а.", "date": "2019.05.10", "title": " Ботас най-бърз в първата свободна тренировка в Испания (ИНФОГРАФИКИ)"}
{"url": "https://trud.bg/%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b7%d0%b0-%d1%80%d0%b0%d0%b7%d0%bb%d0%b8%d0%ba%d0%b0-%d0%be%d1%82-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5/", "text": "Кандидатите на ГЕРБ за евродепутати сме сплотени зад каузата да защитаваме имиджа и интереситe на страната ни в Брюксел. Познаваме писаните и неписаните правила на европейския терен, знаем как да постигаме българските цели в Европарламента. Опонентите ни, включително тези от БСП, са европейски аматьори, които виждат Европейския парламент като трибуна, от която да петнят имиджа на страната ни и да решават вътрешнополитически проблеми, нападайки правителството. Това заяви кандидатът за евродепутат от ГЕРБ Ева Майдел по време на среща с работници и предприемачи в Дупница. Тя бе придружена от организационния секретар на политическата сила в Дупница Крум Милев и областния координатор на Старейшини ГЕРБ Йордан Йорданов. Пред работниците и предприемачите Ева Майдел посочи възможностите, които ЕС предлага за малкия и среден бизнес. Тя бе категорична, че Европа прави живота на всички по-добър и е без алтернатива за България. „През изминалия мандат се ангажирах с теми, които допринасят за качествена промяна в ежедневието на българите. От спестяването на пари от намаляване на таксите за преводи в евро и отпадане на роуминга, през зашитата на личните ни данни, донамаляването на замърсяването с пластмасови продукти“, обясни българският евродепутат. „Югозападът е най-добре представеният регион в листата на ГЕРБ за евродепутати. Освен че много от кандидатите на ГЕРБ сме с корени от Югозападна България, всички сме със солиден европейски опит и контакти в Брюксел“, заяви пред представителите на местния бизнес в Дупница Ева Майдел. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Ева Майдел: За разлика от европейските аматьори в листата на БСП – от ГЕРБ имаме голям опит и конкретни резултати от работата си\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0%d0%bf%d0%b0%d0%b2%d0%bb%d0%be%d0%b2%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bd%d0%b8%d0%b5-%d0%b8%d0%b7%d0%bf%d1%8a%d0%bb%d0%bd%d1%8f%d0%b2/", "text": "„Ние сме познати с това, че изпълняваме ангажиментите, които поемем, а не даваме голи обещания“ , заяви в Пловдив кандидатът за евродепутат от листата на ГЕРБ Лиляна Павлова по време на разговор с ръководството и колектива на една от водещите български компании „Атаро Клима“. Тя бе придружена от председателя на Парламентарната комисия по бюджет и финанси Менда Стоянова и народния представител от ГЕРБ от 16-ти МИР инж. Атанас Ташков. По време на срещата бе подчертано, че предприятието е начело националната браншова класация по приходи от продажби за 2017 г. от производството на промишлено хладилно и вентилационно оборудване, което показва, че в общия европейски пазар можем да бъдем водещи. Лиляна Павлова подчерта колко важно е да се гласува на изборите на 26-ти май, защото в Европейския парламент се приема законодателството, което после се прелива в националните ни норми и затова е важно да имаме евродепутати, които да защитават българската позиция. Иновации, технологично развитие, подкрепа за стартиращи и иновативни предприятия, както и качествено образование, което да осигурява подготвена работна ръка бяха водещи теми в разговора на кандидата за член на ЕП от листата на ГЕРБ Лиляна Павлова с представители на бизнеса. „Пловдив е пример за това, че където има развита инфраструктура и добри университети бизнесът се развива и това е притегателно място за инвестиции и развитие на индустрията“, заяви тя и представи пред местния бизнес програмите за финансови инструменти, които се реализират с европейско финансиране и фондовете, по които могат да кандидатстват. „И въпреки твърденията на нашите опоненти, че „асфалт не се яде“, всички твърдят, че добрата инфраструктура е предпоставка за развитието на бизнеса и подобряване условията на живот на гражданите“, сподели кандидатът за евродепутат от ГЕРБ Лиляна Павлова. На Евроизборите на 26-ти май 2019 година ГЕРБ е с номер 12 в интегралната бюлетина. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Лиляна Павлова в Пловдив: Ние изпълняваме поетите ангажименти, не даваме голи обещания\t"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%bf%d0%be%d0%bc%d0%be%d0%b3%d0%bd%d0%b0-%d0%bd%d0%b0-%d1%82%d1%80%d0%b8%d0%bc%d0%b0-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%b2%d1%8a%d0%b2-%d0%b2/", "text": "„Атака“ връчи още 3 стипендии на млади българи за обучението им. Този път от партията на Сидеров подпомогнаха студенти от Велико Търново. Стипендиите бяха дадени от първия в листата на АТАКА за европейските избори д-р Георги Димов. С него бяха още зам.-председателят на партията Десислав Чуколов, Павел Шопов и Цветомир Цветанов от Севлиево, който е №15 в евролистата на „Атака“. „Именно младите са бъдещето на нашата родина, затова даваме тези стипендии. Да учат и остават у нас”, заяви Десислав Чуколов.  Водачът на евролистата на „Атака“ д-р Георги Димов каза, че работоспособното население на България емигрира на Запад, за да може да издържа семействата си. По думите му по този начин се разбиват семейните ценности. Димов призова останалите партии да последват примера на „Атака“ и вместо скъпи кампании и шумни концерти – да помогнат на младите хора да останат в България. Той припомни, че „Атака“ внесе призив до председателя на Еврокомисията Жан-Клод Юнкер да се въведе минимална европейска заплата за всички страни-членки на ЕС. 25-годишният Йордан беше първият, който получи стипендия от „Атака“ във Велико Търново. Той изучава културен туризъм и иска да запише и магистратура. Ивелина учи предучилищна педагогика и логопедия. „Благодарна съм на ПП „Атака“ за този жест към нас и ще инвестирам в бъдещето си”, сподели младата дама. „Тази стипендия ще ми помогне да развия себе си”, сподели Радостина, която иска да стане учителка. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " „Атака“ помогна на трима студенти във Велико Търново\t"}
{"url": "https://trud.bg/%d0%ba%d0%bf%d0%ba%d0%be%d0%bd%d0%bf%d0%b8-%d0%b5-%d0%be%d1%82%d0%ba%d1%80%d0%b8%d0%bb%d0%b0-%d0%bd%d0%b5%d1%81%d1%8a%d0%be%d1%82%d0%b2%d0%b5%d1%81%d1%82%d0%b2%d0%b8%d0%b5-%d0%b2-%d0%b4%d0%b5%d0%ba/", "text": "Комисията за противодействие на корупцията и за отнемане на незаконно придобитото имущество (КПКОНПИ) е публикувала на интернет портала си всички подадени декларации за имущество и интереси за 2018 г., на лица заемащи висши публични длъжности, включително и декларацията на Румен Андонов Порожанов – министър. Това съобщиха от пресцентъра на комисията. Румен Порожанов, в подадената от него декларация, е включил информация за лице, с което се намира във фактическо съжителство на съпружески начала. Декларирал е пред Комисията, и че не желае да бъде публикувана информация относно лицето, с което се намира във фактическо съжителство на съпружески начала и относно имуществото и доходите на това лице, в съответствие с разпоредбата на чл. 37, ал. 7 от ЗПКОНПИ. Публикуваната на интернет портала на Комисията информация напълно съответства на подадената от него декларация, тъй като на страница 2-ра задълженото лице изрично декларира, че не желае да бъде публикувана информация относно лицето, с което се намира във фактическо съжителство на съпружески начала, уверяват от комисията. Електронната система на регистъра, при публикуване на декларациите, автоматизирано заличава информацията, за която деклараторът е посочил, че не желае да бъде публикувана. Комисията, на основание чл. 43, ал. 1 от ЗПКОНПИ, е извършила проверка на всички декларирани данни и обстоятелства от Румен  Порожанов, включително и за лицето за което декларира, че се намира във фактическо съжителство на съпружески начала, посочват от КПКОНПИ. Проверката е приключила с доклад за несъответствие.", "date": "2019.05.10", "title": " КПКОНПИ е открила несъотвествие в декларацията на Порожанов за 2018 г."}
{"url": "https://trud.bg/%d0%b3%d0%b5%d0%bd-%d0%bc%d0%b0%d0%b9%d0%be%d1%80-%d0%bc%d0%b8%d1%85%d0%b0%d0%b8%d0%bb-%d0%bf%d0%be%d0%bf%d0%be%d0%b2-%d0%bf%d0%be%d1%80%d0%b0%d0%b4%d0%b8-%d1%83%d0%b2%d0%b5%d0%bb%d0%b8%d1%87%d0%b5/", "text": "Поради увеличения интерес към обявените вакантни места за военнослужещи в Сухопътните войски вече има министерска заповед, с която са обявени допълнително още над 160 вакантни длъжности във военните ни формирования. Това каза командирът на Сухопътните войски генерал-майор Михаил Попов днес, 10 май, по време на събитието от кампанията „Бъди войник“ в град Карлово. Той заяви, че увеличеният интерес  към конкурсите за Сухопътните войски е и един от положителните резултати от кампанията, съобщиха от МО. В отговор на журналистически въпрос генерал-майор Михаил Попов сподели, че некомплектът затруднява подготовката, тъй като допълнително натоварва личния състав. „Мога със задоволство да отбележа, че личният състав на Сухопътните войски изпълнява задачите си с професионализъм и желание и това ни позволява в последните две години да изпълняваме всички задачи по бойната подготовка“, категоричен беше генерал-майор Михаил Попов. Той допълни, че броят на рапортите за напускане намалява и изрази надежда, че тази тенденция, както и нарастването на броя на кандидатите за постъпване на военна служба ще се запази. Командирът на Сухопътните войски съобщи, че до края на годината в  най-големия вид въоръжени сили ще бъдат обявени още три конкурса – през юли, октомври и декември. Началникът на политическия кабинет на министъра на отбраната Илия Налбантов заяви пред медиите, че през 2020 г. за трета поредна година възнагражденията на военнослужещите ще бъдат увеличени с 10%. „За нас е много важно да покажем на обществото какво представлява Българската армия, каква е истинската същност на войнишкия труд и какво е въоръжението на нашата армия“. Той подчерта, че освен привличане на кандидати за военна служба, целите на кампанията „Бъди войник“ са обръщането на общественото внимание към армията и патриотичното възпитание на младите хора. „Изпълнението на последните две цели ще бъде видимо в годините, които предстоят“, каза в заключение началникът на политическия кабинет на министъра на отбраната. Гостите и гражданите на Карлово имаха възможност да видят образци от автомат и картечница „Калашников”, ръчна противотанкова гранатохвъргачка, снайперови пушки „Хеклер и Кох” и „Драгунов”, пистолет „Зиг – Зауер”, както и  образци на преносими зенитни комплекси.   Най-голям интерес младите хора проявиха към бойните машини – 122 мм. самоходна гаубица 2С-1 и 120 мм минохвъргачка „Тунджа”, които са на въоръжение в състава на 61-ва Стрямска механизирана бригада.  На статичния показ бяха демонстрирани още и оборудването, и снаряжението, с което са окомплектовани военнослужещите от Сухопътните войски. Специалисти от Сухопътните войски демонстрираха способностите на роботизираната система модел „510 Packbot“ при обезвреждане на кола-бомба. Информационната борса беше посетена от десетки ученици и студенти, които бяха запознати с обявените конкурси за войнишки длъжности във Въоръжените сили, като и със сроковете и условията за кандидатстване по тях. Събитието от националната информационна кампания „Бъди войник“ традиционно завърши с концерт на Представителния ансамбъл на Въоръжените сили, който се проведе на централния площад в града. На събитието присъстваха още командирът на 61-ва Стрямска механизирана бригада бригаден генерал Пламен Йорданов, кметът на община Карлово д-р Емил Кабаиванов, представители на родолюбиви съюзи, граждани и гости на града.", "date": "2019.05.10", "title": " Ген.-майор Михаил Попов: Поради увеличения интерес в Сухопътни войски са обявени още над 160 места"}
{"url": "https://trud.bg/%d0%bf%d1%80%d0%b8%d1%80%d0%be%d0%b4%d0%bd%d0%b8%d1%8f%d1%82-%d0%b3%d0%b0%d0%b7-%d1%89%d0%b5-%d0%bf%d0%be%d0%b5%d0%b2%d1%82%d0%b8%d0%bd%d0%b5%d0%b5-%d1%81%d0%bb%d0%b0%d0%b1%d0%be-%d0%bf%d1%80%d0%b5/", "text": "“Булгаргаз” очаква под процент намаление на цената на “синьото гориво” от есента.  Според разчетите на държавното дружеството природнияг газ от септември ще струва 45,07 лв./MWh или с 10 стотинки по-малко спрямо цената за периода от юни до септември, пише БГНЕС. Прогнозното намаление на продажната цена се дължи на очакваните по-ниски доставни цени на природния газ от внос през третото тримесечие на тази година. Прогнозната цена на природния газ отчита влиянието на ценообразуващите фактори към 09.05.2019 г. и е неокончателна. Окончателното предложение на “Булгаргаз“ за утвърждаване цената на природния газ за третото тримесечие на 2019 г. ще бъде внесено в КЕВР на 10 юни.", "date": "2019.05.10", "title": " Природният газ ще поевтинее слабо през септември"}
{"url": "https://trud.bg/%d1%86%d0%b8%d0%b3%d0%b0%d0%bd%d0%ba%d0%b8-%d0%b2%d0%b7%d0%b8%d0%bc%d0%b0%d0%bb%d0%b8-%d0%bf%d0%be-e1500-%d0%b7%d0%b0-%d1%84%d0%b8%d0%ba%d1%82%d0%b8%d0%b2%d0%bd%d0%b8-%d0%b1%d1%80%d0%b0%d0%ba%d0%be/", "text": "Фалшивите булки били набирани в кв. “Факултета” Спецпрокуратурата повдигна обвинения Спецпрокуратурата повдигна обвинения на четирима души – две сестри, българин и индиец, за трафик на жени с цел сключване на фиктивен граждански брак с индийци и пакистанци. Фалшивите булки били набирани в ромския кв. “Факултета” в София и после откарвани в Западна Европа и Кипър, където минавали под олтара. За това им било плащано между 1000 и 1500 евро. Крайната цел е била “съпрузите” да получат законно пребиваване в Европейския съюз, съобщиха от спецпрокуратурата. Членовете на бандата бяха арестувани на 8 май 2019 г. при акция на “Гранична полиция”. Индиецът имал хуманитарен статут и бил женен за българка. Според събраните до момента доказателства групата е действала от юни 2015 г. Участниците набирали ромки, които били подмамвани с добро заплащане, което не всички получили. Жените били транспортирани в Белгия, Австрия, Дания и Кипър, където били принудително държани, докато се съгласят да сключат гражденски брак там или в България с непознати чужденци. Впоследствие “младоженците” се регистрирали на адреси в съответните държави и кандидатствали за продължително пребиваване в тях на основание на гражданския брак с лице от ЕС. “Браковете са фиктивни, защото мъжът и жената се срещат на подписването на гражданския брак. На момичетата им е осигурявано изцяло пътуването до съответните държави и връщането им у нас”, каза Росица Димитрова от “Гранична полиция”. До този момент няма данни за физическо насилие върху булките. “Имаме събрани доказателства за около 10 жени, но разследването продължава. Жените са разпитани, но те не са поискали закрила”, добави Димитрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " Циганки взимали по €1500 за фиктивни бракове (обзор)\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b6%d0%b8%d0%b2%d0%be%d1%82%d0%bd%d0%be%d0%b2%d1%8a%d0%b4%d0%b8%d1%82%d0%b5-%d1%81%d0%b0-%d0%b6%d0%b8%d0%b2%d0%b8%d1%82/", "text": "Животновъдите и по-скоро овцевъдите са живителната сила не само на България, но и на всички нас – представителите на страната ни в европейските институции. Това заяви при откриването на Осмия национален събор на овцевъдите, който се провежда край Лясковец Мария Габриел, водач на листата на ПП ГЕРБ за европейските избори. „Вие сте нашата живителна сила. Най-напред за сектора овцевъдство, защото без хора, които да работят всеотдайно за него няма как той да бъде защитен и да просъществува. Вие сте живителна сила за нашата България, за всяко кътче от нея – от по-малките до най-големите населени места. Вие сте здраве, здраве с качествени продукти за децата ни, за всички нас. Така, че искам да призова поколенията да ценят какво имат, да се учат да го пазят и да се гордеем с него“, каза още Мария Габриел. Тя допълни и, че новите евродепутати ще продължат да се борят за обща селскостопанска политика, която да защитава еднакво всички страни. Пожела още здраве, много песни, хубаво настроение и забавления на всички. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Мария Габриел: Животновъдите са живителна сила\t"}
{"url": "https://trud.bg/49-%d1%82%d0%b5%d0%b6%d0%ba%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d1%81%d0%b0-%d1%81%d1%82%d0%b0%d0%bd%d0%b0%d0%bb%d0%b8-%d0%b2-%d1%82%d1%8a%d1%80%d0%bd%d0%be%d0%b2%d1%81/", "text": "Общо 337 пътно-транспортни произшествия са регистрирани от началото на годината до края на април на територията на Областната дирекция на МВР-Велико Търново. Те са със 130 по-малко в сравнение със същия период на миналата година. 49 от катастрофите са тежки, но за щастие, загинали граждани няма. Ранените тази година са 86, което е с три по-малко в сравнение със същия период на 2018 г. Намаление се отчита по всички показатели. Като причина за допуснатите пътно транспортни произшествия най-често се посочва вина на водача – 330 ПТП. При тези произшествия са ранени 85 граждани. Останалите 6 са настъпили по други причини, при тях е пострадал 1 гражданин. Основната причина за настъпване на произшествия по вина на водача е несъобразената скорост. По тази причина са настъпили 87 ПТП, при които са ранени 29 граждани, неправилни маневри – 76 ПТП, с ранени 14 граждани. Като основна причина за настъпване на ПТП по вина на водачите може да се посочи и отнемането на предимство – 43 ПТП, с 22 ранени. Поради неспазване на дистанция са настъпили 38 ПТП, с 4 ранени. Поради друго нарушение на водачите са настъпили 92 ПТП, при които са пострадали 17 граждани.  През периода са регистрирани 15 ПТП с участието на пешеходци, от които 12 тежки, с 13 ранени граждани.  Загинали няма. За същия период на 2018 г. са настъпили 21 ПТП с пешеходци, с 18 ранени и 2 загинали. По този показател се отчита намаление на ПТП с 6, при убитите с 2, а при ранените с 5. Особен акцент през отчетния период в дейността по контрол на пътното движение бе поставен върху контрола на пешеходците и водачите, отнемащи предимство на пешеходни пътеки. При проведените 8 специализирани полицейски операции по тази линия са санкционирани 811 пешеходци, с 437 повече спрямо предходния период и 49 водачи, с 12 повече. В населените места от началото на 2019 г. са настъпили 214 ПТП, извън населено място са 122. В сравнение със същия период на 2018 г. те са намалели за населено място със 71, а извън населено място с 60. Тежките ПТП в населено място са били 23, с 28 ранени, без загинали, а извън населено място – 26 с 58 ранени. За същия период на 2018 г. броят на тежките ПТП в населено място е бил 35, с 37 загинали и извън населено място – 36, с 4-ма загинали и 52 ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " 49 тежки катастрофи са станали в Търновско за 4 месеца, няма загинали"}
{"url": "https://trud.bg/7146-%d0%b4%d0%b5%d1%86%d0%b0-%d0%be%d1%81%d1%82%d0%b0%d0%b2%d0%b0%d1%82-%d0%b1%d0%b5%d0%b7-%d0%bc%d1%8f%d1%81%d1%82%d0%be-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%82%d0%b5-%d0%b4/", "text": "Приключи първото класиране за детски ясли и градини в столицата. Кандидатствали са 19903 деца, от които 2227 за преместване. При обявени 13 948 свободни места, класираните деца са 10 530. Некласираните са 7146, съобщава  . Те ще се борят за оставащите 3500 свободни места на второ класиране, което е на 24 май. Трето класиране е на 7 юни, четвърто класиране е 21 юни. Всички родители ще получат имейл утре сутрин в 5 ч. с информация дали имат място. Тази година има промени в точките, които получават родителите при кандидатстване. През 2018 г. за хиляди деца нямаше места в детските заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.10", "title": " 7146 деца остават без място в столичните детски ясли и градини след първо класиране"}
{"url": "https://trud.bg/%d0%b0%d1%81%d0%b8%d0%bc-%d0%b0%d0%b4%d0%b5%d0%bc%d0%be%d0%b2-%d0%b2-%d1%87%d0%b5%d1%80%d0%bd%d0%be%d0%be%d1%87%d0%b5%d0%bd%d0%b5-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5%d1%82/", "text": "„Структурите на ГЕРБ се разширяват непрекъснато в област Кърджали. Аз искам да бъда вашият представител, вашият глас в Европарламента. Може да съм от Гърмен, но част от живота ми е минала в Кърджалийско“. Това заяви кандидатът за евродепутат от листата на ГЕРБ и СДС Асим Адемов по време на предизборна среща с членове и симпатизанти в община Черноочене. „Важно е да се борим за европейските ценности, за демокрацията. Управлението на ГЕРБ е пример за толерантност, за равнопоставеност между общините, за подкрепа към всички български граждани и за отговорно отношение към моя ресор-образованието. Без образование няма да имаме бъдеще“, посочи още кандидатът на ГЕРБ за евродепутат Асим Адемов. Областният координатор на ГЕРБ – Кърджали и председател на Народното събрание Цвета Караянчева заяви, че тези избори са изключително важни. „Извървяхме дълъг път и свършихме страшно много работа. Подхождаме с уважение към всеки без разлика на етнос и религия – стига да е честен, почтен и работлив човек. Навремето БСП абдикира от област Кърджали и остави тук да се разпорежда ДПС. За 10 години България се преобрази при управлението на ГЕРБ и съм убедена, че ще имаме тотална изборна победа в цялата страна на 26 май – включително и в Кърджали. Партията е жива, расте, развива се. Говорим с аргументи и с резултати, не с компромати“, каза още областният координатор на ГЕРБ- Кърджали Цвета Караянчева. Тя обясни, че е важно да се мобилизираме максимално, да приобщим повече хора и да изпратим повече евродепутати от ГЕРБ в Европарламента, защото те защитават национално отговорни каузи и ще бъдат част от голямото семейство на десницата. Избори 2019. Платено съдържание. Купуването и продаването на гласове е престъпление.", "date": "2019.05.10", "title": " Асим Адемов в Черноочене: Управлението на ГЕРБ е пример за толерантност и подкрепа към всички български граждани\t"}
