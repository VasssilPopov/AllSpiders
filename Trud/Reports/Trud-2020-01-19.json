{"url": "https://trud.bg/%d1%81%d1%8a%d1%8e%d0%b7-%d0%bd%d0%b0-%d1%81%d0%bf%d0%b0%d1%81%d0%b5%d0%bd%d0%b8%d0%b5%d1%82%d0%be-%d1%84%d0%b8%d0%bb%d0%bc%d1%8a%d1%82-%d0%ba%d0%be%d0%b9%d1%82%d0%be-%d1%80%d0%b0/", "text": "Ушити са над 1000 костюма, отразяващи епохата, а всеки от основните актьори е получил накрая за спомен костюм и албум със снимки Докато специалисти, историци и кинематографисти спорят, лентата вече обикаля страната и събира стотици хиляди зрители Сюжетът е основан на реални събития, а сред персонажите във филма има много исторически личности, изиграли значителна роля в съдбата на държавата Точно преди Нова година премиерата на един нов филм буквално разтресе Русия и цялата огромна империя получи голяма тема за разговор. Филмът е “Съюз на спасението” – историко-приключенска драма на режисьора Андрей Кравчук за подготовката на въстанието на декабристите от 1825 г. Ако решим да се пошегуваме и с новината от тази седмица за смяната на правителството в Русия, можем без да се притесняваме и с усмивка да използваме израза “Руският кабинет отиде на кино”. Но да оставим това настрана и да видим какъв е този филм, който така силно разбуни обществото в тази страна. Каква е историята на декабристите – първото тайно политическо общество, създадено от група млади гвардейски офицери. Сюжетът е основан на реални събития, а сред персонажите във филма има много исторически личности, изиграли значителна роля в съдбата на Русия – Николай I, декабристите Кондрат Фьодорович Рилеев, Михаил Бестюжев-Рюмин, Павел Иванович Пестел и др. Предисторията Вдъхновени от победата над французите през 1812 г., руските офицери – представители на елитното дворянство, се връщат в родината. И именно в нея осъзнават колко голяма е пропастта между Европа и Русия, те изпадат в ужас от робското положение на селяните и издевателствата над редовите войници в царската армия. И дворяните създават общество, на което е съдено да стане първият източник на декабристкото движение. А на тях всичко им се струва възможно… Младите победители, гвардейските офицери са уверени, че равенството и свободата ще настъпят – тук и веднага. И за това те са готови да принесат в жертва всичко – положение, богатство, любов, живота и страната си. Младите офицери искат да сменят царската власт с конституционна монархия и завинаги да премахнат крепостното право. Във филма се разказва за атмосферата вътре в обществото на декабристите, за техните разногласия около опита им за свалянето на царската власт. През 1816 г. в столицата Санкт-Петербург възниква първото преддекабристко общество “Съюз на спасението”. Именно тази тема, превърнала се в основа на филма, е една от най-обсъжданите днес в Русия. А филмът буквално се намира между “осанна” и “разпни го”. Във всички медии има ожесточени дискусии. И докато специалисти, историци и кинематографисти спорят, лентата вече обикаля страната и събира стотици хиляди зрители. Няма как, мнозина вече обявиха “Съюз на спасението” за филма на годината. А тя едва сега започна… Историческият блокбастър се появи на екрана точно 194 години след реалните събития (14 декември 1825 г. избухва въстанието на Сенатския площад в Петербург. Когато един филм има внушителен бюджет, държавна подкрепа и агресивна рекламна кампания, това винаги предизвиква небезоснователни опасения заедно с оправдан скептицизъм. Компютърни ефекти и брутално насилие Във филма се усещат компютърните ефекти. С тях въстанието изглежда изключително мащабно и напълно реалистично, а заснеженият Петербург въпреки всичко, очарова зрителя – градът все едно става неволен свидетел на кръвопролитната битка. Жестокостта по отношение на въстаниците и в частност обикновени войници, тръгнали безусловно след своите командири – всичко това е част от действителността. Бруталните военни действия, в които има ужасни сцени на насилие, са пълен контраст на буквално изумителните сгради и красиви пейзажи, снимани от горе с дрон, кран и каква ли не съвременна кинотехника. В момента на въстанието на Сенатския площад е имало 15 000 човека. А задачата пред режисьора е да предаде максимално обстановката тогава. И точно тук е прибягнато до компютърната графика – “сложно е да снимаш цял месец 800 души масовка”, признава и решисьорът Кравчук. Костюмите са превъзходни Снимките на филма са в Белгородска област. Подготвителният период за филма е 2 години, а снимките продължават около година. Ако споровете за какво ли не във филма продължават, за костюмите всички са на едно мнение – те са превъзходни! За актьорската игра също. Младите руски артисти, които играя главните организатори на декабристкия бунт, са търсени дълго време от режисьора и продуцентите. Ушити са над 1000 костюма, които максимално точно отразяват епохата. Всеки от основните актьори е получил накрая за спомен костюм и специален албум със снимки от ролята си. Някои от костюмите са подарени на кинотеатрите, където е преминала премиерата на филма – представени са в специална изложба. Зрителите на премиерата са получили специален подарък към билета си – играчка за елха – един от героите декабристи. Масовката на филма наистина е голяма – около 800 човека, но въпреки това не е по-голяма от участващите в знаменития филм на Сергей Бондарчук “Война и мир” от 1967 година. \n   Двете съставни части на декабризма Трудно е да се прави бизнес, а да се критикува и да се съставят проекти е просто и забавно Татяна Воеводина, zavtra.ru В руските медии е пълно с интересни и доста критични коментари за филма. “Труд” ви предлага един от най-добрите, в който са направени интересни паралели за времето отпреди почти 200 години и сега. Прожекцията на широко рекламирания филм за декабристите “Съюз на спасението” накара обществеността отново да се замисли за истинските, историческите декабристи. Кои всъщност бяха тези елегантни “кавалерийски гвардейци” и поети? При съветската власт бяхме научени еднозначно да смятаме декабристите за герои. Те бяха историческия минимум в паметта на съветския човек, като първите революционери и следователно – предшественици на Октомврийската революция. За героите ни беше заповядано да приемем онези, които са се стремели да подкопаят и преобърнат собствената си държава. Достойнството на историческата личност се определяше от усърдието, използвано при подриването на носещите конструкции на собствения му дом. И това не е измислено от болшевиките! През целия XIX век всеки достоен и мислещ човек просто е бил длъжен да бъде, ако не революционер, то поне критично настроен към властта. Тази традиция – да бъдем против – се носи от руската интелигенция при всичките революции, репресии и световни войни. Трябва ли да се чудим защо великата империя “се стопи за два дни”, при това два пъти – през 1917-а и през 1991-а ? Декабристите положиха началото на тази традиция, затова е важно да се разбере нейният източник. Има два основни източника. Първият: чуждестранното образование и заеманите мисли. Вторият: неучастие в практическия живот (наричан по-късно обломовщина). “Те са страшно далеч от народа”, казва Ленин в христоматийната си статия “В памет на Херцен”. Образованата ръководеща класа беше далече не само от народа, но тя беше далеч от всяка практическа дейност. В своето есе “Декабристи” В. О. Ключевски разказва следното за тях: „… Повечето от декабристите са учили в кадетския корпус, сухопътния, морския и пажеския корпус (привилегировано дворянско военно-учебно заведение), а тогава кадетските корпуси, са били разсадници на общо либерално образование и са били много по-малко приличаши на технически и военни образователни институции. Някои от тях са получили образование в чужбина, в Лайпциг, в Париж, другаде – в многобройните руски пансиони, държани от чужденци, включително и в пансиона “Никола”. От последния идват например декабристите княз Голицин и Давидов. Много от 121 обвиняеми са учили в своите домове, но също под ръководството на чужденци”. Всяко образование винаги предава на ученика определена картина за света. И така, на бъдещите герои от Сенатския площад в главата им беше набита чуждестранна картина. Съвсем естествено е, цялата руска действителност да е била разглеждана от тях като лоша, невярна и заслужаваща бракуване. Не защото не пасваше на Русия (те не можеха да преценят това), а просто защото не приличаше на картината, усвоена от тях. Какво трябва? Да се премахне крепостното право и да се приеме конституция и западната форма на управление. И всичко ще се получи чудесно. Така мислеха декабристите. Изминаха почти 200 години, и нашите прогресисти мислят точно по същия начин. За да “преустроим Русия” с едно размахване на ръката, всичко, което е нужно, е да свалим КПСС и да създадем западни “институции”. Образът и стилът на мислене на “прогресивните хора на нашето време” не са се променили и днес. Само техните “преподаватели” станаха много повече: вместо малък пансион – цяла висша икономическа школа. Нека се върнем към декабристите. Ако ръководещата дворянска класа сериозно се занимаваше с бизнес, а тогава бизнесът беше земеделие, който можеше и трябваше да се развива и подобрява, той щеше да коригира нейната картина за света. Но много, прекалено много от тях предпочитаха да се наслаждават на веселия живот и да съставят безпочвени проекти в столицата и дори в чужбина, където имаха ментален комфорт. Точно за това е прекрасното стихотворение на А. К. Толстой “Празен дом”. “Благородните дворяни у нас на труд не се учат”, казва помешчикът в “Кой в Русия живее добре”. Очевидно е, че да се прави бизнес е трудно, а да се критикува реалността и да се съчиняват проекти е просто и забавно. Колкото по-малко познавате реалността, а да я разпознаете можете само като участвате в ежедневната практическа работа и по никакъв друг начин, тогава няма лесно да съчинявате проекти… Ръководната класа никога не е била запленена от практическата работа. “Упоритият труд разболява”, и това не се отнася само до Онегин.   Какъв е екипът на филма? Режисьорът Андрей Кравчук (57 г.) е автор на едни от най-обсъжданите филми, превърнали се в истински феномен в Русия. Това са “Италианец”, “Адмирал” (сред петте най-касови съвременни руски филми), “Викинг”, а сега и “Съюз на спасението”. Сценаристи на на филма за декабристите са Никита Висоцки и Олег Маловичко, а продуценти – Константин Ернст и Анатолий Максимов. Не може да не споменем и операторът Игор Гринякин, който е свършил забележителна работа. Разбира се, главните актьори са фантастични, повечето от тях млади, но много талантливи. Непременно трябва да посочим Леонид Бичевин в ролята на Сергей Муравьов-Апостола, Максим Матвеев – като княз Сергей Трубецкой, Павел Прилучный – като Павел Пестел, Иван Янковский – в ролята на Михаил Бестужев-Рюмин, Антон Шагин – като Кондратий Рилеев, Александр Домогаров е граф Михаил Милорадович, Игорь Петренко е майор Баранов, Сергей Перегудов играе Артамон Муравьов, Виталий Кишченко – като император Александр I. Женските роли също са очарователни – ще споменем известната Ингеборга Дапкунайте – в ролятаа на княгиня Белская, и младата и много красива Софья Эрнст – като нейната дъщеря Анна Белская. (Със съкращения, превод за “Труд” – Павел Павлов) \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\t„Съюз на спасението” – филмът, който раздели Русия\t\t\t"}
{"url": "https://trud.bg/%d0%bd%d0%be%d0%b2%d0%be-%d0%b3%d0%b5%d0%bd%d0%b5%d1%82%d0%b8%d1%87%d0%bd%d0%be-%d0%b7%d0%b0%d0%b1%d0%be%d0%bb%d1%8f%d0%b2%d0%b0%d0%bd%d0%b5-%d0%be%d1%82%d0%ba%d1%80%d0%b8%d1%85%d0%b0-%d0%b1%d1%8a/", "text": "Ново генетичното заболяване, подобно на мускулната дистрофия, откри екип на проф. Ивайло Търнев – доц. Теодора Чамова и доц. Албена Йорданова от Клиниката по нервни болести на УМБАЛ „Александровска”. Те са работили заедно с колегите си проф. Кармен Парадас от Испания и проф. Волкер Страуб от Великобритания, пише clinica.bg. Учените са успели да открият нов ген, който води до развитието на генетичното заболяване, автозомно-рецесивна форма на мускулна дистрофия тип пояс-крайник. Мускулните дистрофии пояс-крайник са група от клинично хетерогенни генетични заболявания, характеризиращи се с прогресивна слабост и атрофия на скапуларните и тазови мускули, с доминантно или рецесивно унаследяване. Генът, отговорен за заболяването, се нарича Protein O-glucosyltransferase 1 (POGLUT1). Той кодира ензим, чиято активност е от основополагащо значение за клетъчния сигнален път Notch. До този момент са описани 15 пациенти от 9 несвързани семейства от България, Испания, Италия, Германия, САЩ, Иран и Обединени арабски емирства. Откритието е публикувано в един от най-престижните медицински журнали. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tНово генетично заболяване откриха български учени\t\t\t"}
{"url": "https://trud.bg/%d1%81-%d0%bf%d0%be%d0%b4%d0%be%d0%b2%d0%be-%d0%be%d1%82%d0%be%d0%bf%d0%bb%d0%b5%d0%bd%d0%b8%d0%b5-%d1%87%d0%b5%d1%80%d0%bd%d0%b8-%d0%bb%d0%b5%d0%b1%d0%b5%d0%b4%d0%b8-%d1%87%d0%b0%d0%ba%d0%b0%d1%82/", "text": "Голям ремонт осигурява повече площ за хищниците и маймуните Родината на птиците е Австралия Тригодишните черни лебеди Ромео и Жулиета чакат потомство във варненския зоопарк. Бъдещата майка мъти 5 яйца, от които след повече от месец ще се излюпят малки. Те ще са първите бебета от вида за повече от десетилетие, каза пред “Труд” директорът на зоопарка Иванка Стоянова. Двойката е отделена в малко езерце, тъй като по време на размножителния период мъжкият става много агресивен, за да брани семейството. “Ромео налита дори на гледачите, които носят храна – риба, раковини, зеле. Този вид лебеди са моногамни – наистина са заедно, докато смъртта ги раздели. А те живеят по-дълго от роднините си, обикновено до 40 г. Родината им е Австралия, а у нас се отглеждат само в изкуствена среда”, поясни Стоянова. Според нея заплаха за потомството на черните лебеди са нахалните гларуси, които дебнат денонощно за лесна плячка. Затова големите яйца са поставени в затворено помещение с подово отопление. След като малките се излюпят, те ще бъдат под закрилата на родителите си половин година. После семейството ще бъде върнато в голямото езеро, където сега плуват черните лебеди Антонио и Вероника. Дарители ги дадоха на зоопарка, след като преди 8 г. злосторници задигнаха наличната двойка от екзотичните птици. След това на разменни начала във Варна пристигнаха Ромео и Жулиета. За разлика от т. нар. неми лебеди, на които варненци се радват през зимата край плажа, черните не са прелетни. Местообитанието им бе обновено миналата година, а през тази предстои голям ремонт за 1,2 млн. лв. Ще бъдат разширени пространствата за разходка на хищниците и маймуните. Лъвовете ще се ширят на 500 кв. м, вместо на досегашните 100 кв. м, тигърът ще разполага с 200 кв. м, а вълчето семейство с пет малки ще заеме и терена на липсващите лисици. С десетократно по-голям дом от 1000 кв. м ще се сдобият и маймуните. Тъй като зоопаркът е в историческото ядро на Морската градина, процедурите по съгласуване на ремонта са много и сложни. “Надяваме се на късмет, тъй като първото за тази година бебе бе от семейство гризачи – нутрия. Това е добра поличба в годината на плъха”, обясни Стоянова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tС подово отопление черни лебеди чакат потомство\t\t\t"}
{"url": "https://trud.bg/%d0%bf%d0%be%d0%b2%d0%b5%d1%87%d0%b5-%d0%bf%d0%b0%d1%80%d0%b8-%d0%b7%d0%b0-%d1%80%d0%b5%d0%ba%d0%bb%d0%b0%d0%bc%d0%b0-%d0%bd%d0%b0-%d0%bd%d0%b0%d1%88%d0%b5-%d0%b2%d0%b8%d0%bd%d0%be-%d0%b2-%d0%ba%d0%b8/", "text": "Безвъзмездните средства за промоции зад граница стават до 80 на сто от стойността на кампанията По мярката ще се кандидатства от 17 февруари  Повече пари ще получават търговците, които рекламират български вина в трети страни извън ЕС като Китай, Япония или Русия. Това съобщиха от Държавен фонд “Земеделие”. Вместо 50 на сто от нужната за промоцията сума те ще получават финансиране до 80 на сто, обясниха от ведомството. Увеличението от 30% не е от евросубдидиите, а национално съфинансиране за целево подпомагане на лозаро-винарския сектор. Затова повечето средства ще са единствено за тези търговци, които ще популяризират вина със защитено наименование за произход или такива със защитено географско указание. За всички останали сортове български вина безвъзмездната помощ остава в размер на 50 на сто от разходите за промоцията зад граница. За финансиране ще могат да кандидатстват търговци, които искат да рекламират страната ни в Китай, Япония, Хонг Конг, Тайван, Сингапур, Виетнам, Тайланд, Малайзия, Алжир, Русия, Беларус, САЩ, Канада, Мексико или Бразилия. Максималният размер на безвъзмезната помощ за една кампания на едно търговско дружество е 1 млн. лв. Промоционалните проекти трябва да бъдат изпълнени от 1 до 3 г. сред сключване на договора. За да се възползват от мярката поне половината от приходите на търговските дружества през последните две години трябва да са от лозаро-винарска дейност. Първият прием по мярката ще бъде отворен от 17 февруари до 6 март 2020 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tПовече пари за реклама на наше вино в Китай\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d0%b5-%d0%bf%d0%be%d1%85%d0%b2%d0%b0%d0%bb%d0%b8-%d1%81-%d0%bd%d0%b0%d0%bf%d1%80%d0%b5%d0%b4%d1%8a%d0%ba-%d0%bf%d0%be-%d0%bb%d0%b8%d0%b1%d0%b8%d1%8f/", "text": "Пълномащабните военни действия спрели благодарение на Русия и Турция Москва не губи надежда за решаване на конфликта Благодарение на ефективната работа на Русия и Турция по либийската криза враждуващите страни в Либия прекратиха пълномащабните военни действия и това стана предпоставка за провеждането на конференцията в Берлин. Това заяви руският президент Владимир Путин в германската столица преди старта на международния форум за Либия, предаде РИА „Новости“. Путин посочи, че се надява берлинската конференция да доведе до допълнителен напредък и подчерта, че Русия не губи надежда, че диалогът ще продължи и конфликтът ще бъде решен. Позицията си той съобщи в началото на срещата си с турския си колега Реджеп Ердоган, която проведоха преди започването на конференцията. Тя е под егидата на ООН и събра над 10 световни лидери, сред които генсекът на ООН Антониу Гутериш, шефката на ЕК Урсула фон дер Лайен, президентите Путин, Ердоган и Еманюел Макрон, премиерите на Великобритания и Италия – Борис Джонсън и Джузепе Конте, държавният секретар на САЩ Майк Помпейо, представители на Алжир, Египет, ОАЕ, Китай. В Берлин пристигнаха и лидерите на враждуващите в Либия лагери – признатият от ООН премиер Файез Сарадж и командващият Либийската национална армия маршал Халифа Хафтар. Предварително подготвеното проектокомюнике от конференцията предвижда примирие, създаване на механизъм за контрол на прекратяването на огъня, изпълнение на забраната за внос на оръжия в Либия, възобновяване на политическия процес в страната, възстановяване на държавния контрол над армията. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tПутин се похвали с напредък по Либия\t\t\t"}
{"url": "https://trud.bg/%d0%b0%d1%82%d0%b0%d0%ba%d0%b0-%d1%81-5-%d0%b2%d1%8a%d0%bf%d1%80%d0%be%d1%81%d0%b0-%d0%ba%d1%8a%d0%bc-%d0%b1%d1%81%d0%bf-%d0%b7%d0%b0-%d0%b2%d0%be%d1%82%d0%b0-%d0%bd%d0%b0-%d0%bd%d0%b5%d0%b4%d0%be/", "text": "Във връзка с вота на недоверие към правителството, иницииран от БСП, АТАКА заявява: Принципите на ПП АТАКА от нейното създаване са били следните: България да бъде колкото се може по-самостоятелна държава в днешния глобален свят; да следва интересите на своите граждани и да ги поставя над чуждите интереси. Ако партия АТАКА беше избрана да управлява България, щеше да приложи точно тези принципи. По различни причини това не се е случило, но ние не можем да се сърдим на българския народ. Обаче имаме пълното право да питаме всеки, който претендира да управлява, в името на какво иска да управлява. Тези въпроси сме ги задавали към всички управляващи партии, включително и към сегашните управляващи от ГЕРБ. Не сме получавали задоволителни отговори, но винаги сме се надявали този, който е на власт, да проявява разум. Заради липсата на задоволителни отговори днес ние не сме част от Коалиционния съвет, който управлява страната и взема решения. В момента има претендент за властта в лицето на БСП. Те внасят вот на недоверие, с който искат падане на правителството и съставяне на ново. По този повод АТАКА пита: 1. Има ли БСП категоричното намерение да направи минималната пенсия 500 лв., а минималната заплата 1500 лв.? 2. Има ли БСП категоричното намерение да прекрати незабавно концесиите за добив на злато и да е в български ръце? 3. Има ли БСП категоричното намерение да закрие чуждите военни бази у нас? 4. Има ли БСП категоричното намерение да свали санкциите срещу Русия? 5. Има ли БСП категоричното намерение да признае с парламентарно решение геноцида над българския народ по време на турското робство, което АТАКА предлага от 2005 г.? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tАТАКА с 5 въпроса към БСП за вота на недоверие\t\t\t"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d0%bc%d0%b5-%d0%bb%d0%b5%d1%82%d0%bd%d0%b8-%d0%b2%d0%b0%d0%ba%d0%b0%d0%bd%d1%86%d0%b8%d0%b8-%d1%83-%d0%bd%d0%b0%d1%81-%d1%81-40-%d0%bd%d0%b0-%d1%81%d1%82%d0%be/", "text": "Отстъпките са по-високи спрямо предходната година заради притесненията от фалита на “Томас Кук” Индивидуалните туристи се увеличават двойно за година  С до 40 на сто по-евтино се продават летните ваканции у нас до края на януари. Традиционните ранни записвания през тази година са с по-големи отстъпки, спрямо предходната, разказаха хотелиери и туроператори. Причината е в притеснението на бизнеса, че сред фалита на “Томас Кук” няма друг голям играч в сектора, който да успее да запълни освободените места, обясниха от бранша. Към момента записванията не са обнадеждаващи и затова хотелиерите масово увеличават отстъпките. Докато през миналата година морска ваканция у нас можеше да се купи средно с 30 на сто отстъпка, сега намаленията масово достигат до 40 на сто, обясниха от бизнеса. И подчертаха, че през последната седмица голяма част от родните хотели са увеличили първоначалните промоции с допълнителни 5-10 процента, за да си гарантират достатъчно гости за летния сезон. В същото време базисните цени на летните морски ваканции у нас остават непроменени и няма увеличение на стойността на офертите, обясниха от сектора. Петзвездните хотели и тези, които традиционно са по-търсени заради високото качество на предлаганите услуги засега продължават да държат цени и предлагат намаления до 15-20 на сто. Докато по-нискокатегорийните места за настаняване предпочитат отсега да намерят клиенти и залагат на по-големи отстъпки в ранните резервации. Тенденция е и по-изгодните намаления да се предлагат в момента от по-големите родни морски курорти като Слънчев бряг и Златни пясъци, в които легловата база е по-голяма и съответно по-трудна за реализиране, категорични са туроператори. Докато хотелиерите в курорти като Балчик и Обзор, които традиционно продават почивки в последната минута и не разчитат основно на ранни записвания, продължават да държат традиционните за този период намаления от до 25-30 на сто. Друга тенденция, която отчитат от сектора, е двойното увеличение на крайните индивидуални туристи, които предпочитат да резервират директно онлайн през сайта на избрания хотел вместо да разчитат на услугите на посредници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tКупуваме летни ваканции у нас с 40 на сто намаление\t\t\t"}
{"url": "https://trud.bg/%d0%b7%d0%b0-%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%82%d0%b5-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f%d1%82%d0%b0-%d1%81%d1%80%d0%b5%d1%89%d1%83-%d1%82%d1%80%d1%8a/", "text": "Президентът Доналд Тръмп трябва да бъде отстранен от поста, за да бъде защитена националната сигурност и опазена системата за управление на страната – това заявиха седемте конгресмени демократи, които ще представляват Камарата на представителите на съдебния процес по импийчмънт в US Сената, предаде Ройтерс. „Делото срещу президента е просто, фактите са неоспорими, а доказателствата убедително установяват, че Тръмп е злоупотребил с правомощията на поста си”, категорични са те. В първи коментар на обвинителния акт юридическият екип на Тръмп вчера го определи като „опасна атака срещу правото на американския народ да избира свободно своя президент” и като „безсрамен и неправомерен опит да отменят резултатите от изборите през 2016 г. и да се намесят в изборите през 2020 г.”. Самият Тръмп прекара уикенда във Флорида, където игра голф в своя клуб. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tЗа демократите обвиненията срещу Тръмп са неоспорими\t\t\t"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b4%d0%b0-%d1%81%d0%b5-%d0%bf%d1%80%d0%b5%d0%ba%d0%b0%d1%80%d0%b0-%d0%b2%d0%be%d0%b4%d0%b0%d1%82%d0%b0-%d0%be%d1%82/", "text": "Във водоснабдително отношение Перник изпълни една много голяма своя мечта, стана квартал на София. Да се прекара водата от „Мало Бучино“ до Перник е едно изключително голямо начинание, аз не отговарям за тази част, моя отговорност ще да е да ги контролирам как го правят и трябваше да подсигуря водосбора, да кажа, че има тази вода изобщо. Това съобщи министърът на околната среда и водите Емил Димитров-Ревизоро пред  . „Каквото и да говорим, всичко в момента е построено от Тодор Живков. Когато навремето е имало добри инженери, хидролози, строители, геодезисти, които са оразмерявали, те са направили една изключително добра система, за да могат да допълват „Белмекен“, но тя да бъде двупосочна. Ние на практика сега лягаме, стъпваме върху това, което те са направили. Всички язовири, които са построени, те са построени в миналото. И има само един проблем, тогава водата е стигала за много повече хора, сега същата вода, същите деривации изведнъж не стига, а хората са много по-малко.“, каза още той. „Проблемът е, че довеждащите водопроводи, които са изградени в същото време, като това на абонатите. Мрежата на абонатите е пробита и довеждащите се са пробити.Когато им я дадеш, за да изпуснат те през изпускащата система в реката, няма виновни. И всеки, които не иска да си закърпи системата, за да не оправдае това, че не е подсигурил вода, аз ви казах, то и населението е намаляло, водата си е същата, започва да казва подайте ми повече вода. Водата е много ценен ресурс, не трябва да се пилее, трябва да се съхранява, а не да пълним каца без дъно.“, допълни Димитров. „Министърът коментира и ситуацията в ТЕЦ „Бобов дол“. „Когато аз отидох в „Бобов дол“, имаше един от докумените и аз казах, че всичко, което се намира по тази преписка, къде е това което тези хора има, това, което го има в администрацията в Перник. Аз казах да запечатат РИОСВ Перник и всички документи да са там и че в понеделник ще изпратя човек, който да вземе документите, да ги преснима, оригиналите да останат там, защото са в интерес на хората, които са ги издали. Проблемът е следния: От всичките три инсталации, една е разрешена. Имало е 6 месечен срок и той е изтекъл. Те нямат окончателно разрешение. Утре ще дойдат всички документи и на практика тогава, ще можем да кажем какво им е разрешено и какво не. В момента документите на прокуратурата, следствието и РИОСВ Перник, показват че срокът е изтекъл“, обясни Емил Димитров.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tЕмил Димитров: Да се прекара водата от „Мало Бучино“ до Перник е едно изключително голямо начинание\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-564/", "text": "Водата за Перник – без риск за София Изграждат помпена станция до резервоара в Мало Бучино. Вместо да източват язовира, ще захранват града.                 Филтрите за комини дават чист въздух на София Ефективността им е 80% и се усеща веднага. 100 устройства са спестили 1.5 тона вредни емисии за по-малко от година, предстои монтажът на общо 2000.             Продават се депутати, майно льо! Ще прерасне ли политическата криза в парламентарна – „ТВ Панорама“ с Иван Гарелов.         Пенсиите са ни приоритет Българи ще се връщат от чужбина не само заради високи заплати, но и заради по-добра среда за живот, казва социалният министър Деница Сачева в интервю за „Труд“.           Световното танго между мира и войната Новата 2020 година тръгна от руската държавност към англосаксонската несигурност – анализ на проф. Нина Дюлгерова.             Жадният кмет Силует на кмета на Перник Станислав Владимиров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tВижте акцентите в броя на вестник „Труд“ в понеделник, 20 януари 2020\t\t\t"}
{"url": "https://trud.bg/%d1%82%d1%80%d1%83%d1%81-%d0%be%d1%82-5-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d0%b3%d1%8a%d1%80%d1%86%d0%b8%d1%8f/", "text": "Земетресение от 5 по Рихтер е регистрирано край бреговете на Гърция в Йонийско море, съобщават от Европейския-средиземноморски сеизмологичен център. Земетресението е регистрирано в 4:52 часа местно време. Епицентърът е на 6 километра от село Валсамата на остров Кефалония в Йонийско море. Огнището на труса е на дълбочина 5 километра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tТрус от 5 по Рихтер в Гърция\t\t\t"}
{"url": "https://trud.bg/%d1%81%d0%b8%d0%b5%d0%bd%d0%b0-%d0%bc%d0%b8%d0%bb%d1%8a%d1%80-%d0%bc%d0%be%d0%bd%d0%be%d0%b3%d0%b0%d0%bc%d0%b8%d1%8f%d1%82%d0%b0-%d0%bc%d0%b8-%d0%b5-%d1%81%d1%82%d1%80%d0%b0%d0%bd%d0%bd%d0%b0/", "text": "Аз съм черната овца Понякога раздавам шамари Отрицателните емоции дават интересна и различна перспектива Вече съм убедена, че майчинството е нещото, което те променя най-дълбоко. Преди да родя бях по-скоро капризна и спонтанна  На 38 години Сиена Милър продължава да бъде превъзходна британска красавица с изявен артистичен талант и атрактивно тяло. Тя пробива като модел и после се настанява удобно в престижното кино с участия в заглавия като “Лейър кейк”, “Алфи”, “Златното момиче” “Острието на любовта”, и “GI Joe: Изгревът на Кобра”. Милър е номинирана за “Златен глобус” и 2 награди “БАФТА”. В последните години предпочита по-сериозни актьорски предизвикателства, но все още не отказва и участия в скъпи реклами на световноизвестни марки. Тя е родена в проспериращо семейство на майка модел и баща банкер, получила е елитно образование, но още в началото на кариерата си се утвърждава като бунтарка, склонна да излиза отвъд очакванията на обществото за нея. Сиена продължава да играе, но от няколко години е и силно отдадена в ролята си на майка. \n\t\t \t – Сиена, какви роли търсите на този етап от кариерата си? \n– Искам да играя сложни и противоречиви персонажи. Ако получа сценарий, в която моята героиня е едноизмерна като картонена изрезка много е вероятно да подходя невдъхновено и мързеливо към задачата, да се отегча и в крайна сметка резултатът да бъде пълен боклук. Не си падам по ролите тип “сладкото момиче” или “секси мацката”, чиято единствена функция в историята е да бъдат романтичната цел на мъжете, които доминират пейзажа по предварителен дизайн. С удоволствие играя по-нюансирани и опасни образи, бунтарки с чувство за идентичност извън стереотипите. Самата аз винаги съм се възприемала като черната овца. – Защо смятате така? \n– Съществува известна деструктивност в характера ми, но винаги се опитвам да я държа под контрол. Това е като лудата, страстна любов. Трябва да има малко лудост и саморазрушителни елементи, за да се получи този толкова горещ и експлозивен коктейл от емоции и силни усещания. Имам и откривателски дух, кипя от любопитство, не се страхувам от непознатите територии – буквално и в психологически план. – В какво се изразява тази деструктивност? \n– Ами, понякога имам къс лимит на търпението и толерантността. Случвало се е да раздавам шамари. Един път почти нокаутирах папарак, който определено си го заслужи. Такива ситуации те изкарват извън контрол. Сега като се замисля на няколко пъти съм удряла хора, но никога не съм прекалявала и не се е стигало до наистина екстремни и опасни моменти. Като цяло успявам да запазя баланс, но несъмнено в мен има по-агресивни нотки. Ако може да ги контролираш може и да извлечеш полза от тях. Особено ако си артист, който търси вдъхновение в гнева и разрушението. Отрицателните емоции дават интересна и различна перспектива и отварят още по-широко способността ни да разберем човешката природа. Няма как да избягаме от нея. – Като говорим за човешка природа, какво мислите за женкарството и плейбой културата, показани и във филма с ваше участие “Алфи”? \n– “Алфи” си остава един елегантен и добре направен филм за умел прелъстител и проблемите, които произтичат от неговия начин на живот. Има нещо наистина съблазнително в този образ, нещо чаровно. Той е от хората, които те карата да се чувстваш като най-важното нещо на света. Жените обичаме това усещане. Срещала съм доста казанови в живота си и доста от тях не съм харесала. Със сигурност ми предстои да срещна още такива образи. В киното и извън него. Лично аз не съм от най-сдържаните жени на света. Моногамията ми е странна. Не съм от момичетата, които искат да бъдат известни основно като “гаджето на някой”. Била съм във връзки с известни мъже и отношението на медиите е предвидимо и разочароващо. Цари суета и вълнение, но по възможно най-лошия начн. Аз съм отгледана от доста либерални родители, които винаги са стимулирали моята креативност и са вярвали в свободата на личността и индивида като основна ценност. Филми като “Алфи” изследват крайните вариации на тази свобода и разглеждат до какво може да доведе определен начин на живот. Защото свободата е и отговорност. – Промени ли ви майчинството? \n– Много. Вече съм убедена, че майчинството е нещото, което те променя най-дълбоко. Преди да родя бях по-скоро капризна и спонтанна. Сега чувствам, че съм намерила пътя, който търсих и че животът може да бъде красив и прост. Разхождаме се в парка, ходя я на училище. Отиваме в провинцията, а моето момиче се въргаля в калта и язди понита. Но, разбира се, не всичко е идилия и хармония. За мен да имаш дете е най-невероятното изживяване на света, но в същото време те изстрелва в един свят на тотален хаос, в който през цялото време се чувстваш изтощена. Буквално мога да заспя в момента на масата. Би ми се искало да съм по-добра в балансирането между работата и отглеждането на детето. Да съм супермайка, въпреки че едва ли някоя жена се чувства като супермайка, дори да е такава. Това е проклятието на майчинството. Старая се, но не мога да разбера това постоянно усещане за вина. Понякога си мисля, че самите ние си го измисляме, въпреки че е странно да се самонаказваме по този начин. Но винаги се чувстваме виновни, че не сме достатъчно добри майки, че не балансираме добре между детето и работата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tСиена Милър: Моногамията ми е странна\t\t\t"}
{"url": "https://trud.bg/%d0%bd%d0%b0%d0%b4-10-%d0%b4%d1%8a%d1%80%d0%b6%d0%b0%d0%b2%d0%b8-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d1%82-%d0%b2-%d0%b1%d0%b5%d1%80%d0%bb%d0%b8%d0%bd-%d0%b7%d0%b0-%d1%81%d0%b8/", "text": "Конференция, посветена на ситуацията в Либия, започва днес в Берлин. В преговорите ще участват представители на над 10 държави. За участие във форума са поканени също премиерът на международно признатото либийско правителство Файез Сарадж и командирът на т.нар. Либийска национална армия Халифа Хафтар. Часове преди срещата в Берлин от държавния департамент на САЩ обявиха, че конфликтът в Либия става все повече като този в Сирия, а премиерът на либийското правителство на националното съгласие Файес Сарадж поиска разполагане на международни сили за защита в Либия в случай, че либийският командир Хафтар възобнови военните действия, информира БНР. По-рано пратеникът на ООН за Либия Гасан Саламе призова командирът на либийската национална армия да вдигне блокадата на основните пристанища в Източна Либия след като по-рано войските на Хафтар спряха износа на петрол, на който разчита цялата страна. „Точно затова има берлинска конференция, за да кажем на господин Хафтар и на всички останали, че наистина има много държави, които подкрепят войната от едната и от другата страна, но международната общност, надявам се, е стигнала до заключението, че разпалването на конфликта носи голям риск“. Днешните разговори в Германия са своеобразно продължение на проведения тази седмица опит на Русия и Турция да посредничат за слагане на край на конфликта по мирен  път. До подписване на споразумение в Москва не се стигна, тъй като Хафтар си тръгна с мотива, че проектът пренебрегва много от исканията на либийската армия. Европейските държави искат стабилизиране на Либия, която заради вътрешния хаос стана главният транзитен пункт за мигранти от Африка към Европа през Средиземно море. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tНад 10 държави преговарят в Берлин за ситуацията в Либия\t\t\t"}
{"url": "https://trud.bg/%d0%be%d0%b1%d0%bb%d0%b0%d1%87%d0%bd%d0%be-%d0%b2%d1%80%d0%b5%d0%bc%d0%b5-%d0%b4%d0%bd%d0%b5%d1%81-4/", "text": "Днес ще има значителна, предимно ниска облачност. Разкъсвания и намаления на облачността се очакват над Югозападна България. В крайните югоизточни райони ще превали слаб дъжд, а в Предбалкана сняг, повече през нощта срещу понеделник. Температурите ще са предимно между минус 3 и 2 градуса, а максималните за деня ще са между 1 и 6 градуса. Над планините ще бъде предимно слънчево. Вятърът ще бъде слаб до умерен, като през деня ще се ориентира от североизток. Максималната температура на 2000 м ще е минус 4 градуса. В понеделник по-значителна ще е облачността преди обяд над Северна и Източна България, на изолирани места е възможно все още да превалява съвсем слаб сняг, по Черноморието – слаб дъжд. Във вторник и сряда ще преобладава слънчево време. Минималните температури ще са по-ниски, до минус 5, минус 7 градуса. Дневните ще се повишат чувствително, но за кратко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tОблачно време днес\t\t\t"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d1%81%d0%b5-%d0%b8%d0%b7%d0%b2%d0%b8%d0%bd%d0%b8-%d0%b7%d0%b0-%d0%b3%d0%b0%d1%84-%d1%81%d1%8a%d1%81-%d1%81%d0%b8/", "text": "Компанията „Фейсбук” поднесе извинения за обиден превод на името на китайския президент Си Цзинпин, който бе пуснат в социалната мрежа, предаде Ройтерс. Гафът стана по време на посещението на Си в Мианма, където той разговаря с лидерката на страната Аун Сан Су Чи. В публикациите във фейсбук на бирмански в превод от английски Си бе обявен за „г-н Shithole”, което означава помийна яма или клозет. От „Фейсбук” обясниха, че става дума за технически проблем – името Си не било включено в базата данни за превод от английски на бирмански и системата превела сама, използвайки познати срички. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\t„Фейсбук” се извини за гаф със Си\t\t\t"}
{"url": "https://trud.bg/%d0%b1%d0%be%d0%b6%d0%ba%d0%be%d0%b2-%d0%ba%d1%8a%d0%bc-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%b2%d0%b8%d0%b5-%d1%80%d0%b5%d1%88%d0%b0%d0%b2%d0%b0%d1%82%d0%b5-%d0%b1%d1%8a%d0%b4%d0%b5/", "text": "Бъдещето на „Левски“ ще е обект на нова среща между собственикът Васил Божков и феновете. Бизнесменът за първи път се посети стадион „Георги Аспарухов“, една година откакто пое клуба от Спас Русев. Единствената му поява на събитие, свързано със „синия“ клуб досега, бе преди началото на сезона в Първа лига, когато бе приет от премиера Бойко Борисов заедно със собствениците на „Лудогорец“ и ЦСКА – Георги Домусчиев и Гриша Ганчев, както и тогавашния президент на БФС Борислав Михайлов. Тогава родните грандове си обещаха феърплей. Сега разговорите на „Герена“ продължиха два часа, а след края им и двете страни отказаха изявления пред медиите. Нова среща обаче ще има в сряда. „Обсъждахме бъдещето на „Левски“, това беше темата – обяви Степан Хиндлиян, председател на Националния клуб на привържениците, след края на първата. – Не можем да кажем подробности. За взети решения и каквото и да било – питайте шефовете. Някой от собствениците.“ Впоследствие се появи информация, че Божков е обяснил на привържениците, че евентуални затруднения в бизнеса му могат да навредят на финансирането на футболния клуб. „Държавата ми взима бизнеса и иска да ме фалира, а ако това стане, няма как да давам пари за Левски, той умира – казал собственикът на феновете, цитиран от Спортал- Дал съм 22 милиона лева за една година. Имаме план за пет години за да оздравим клуба, да имаме стадион. Не виждам кой ще дава по два милиона всеки месец. Разберете, че положението е много тежко. „Главболгарстрой“ и „Виваком“ всеки момент могат да пуснат дела за обявяването на клуба в несъстоятелност. Не го правят заради нас, тъй като им обясняваме, че ще се изложат. Погасяваме задължения, но всеки ден има подводни камъни. Дали даден мениджър или бивш футболист искат пари от клуба. Срещнете се Бойко Борисов, той може да бъде разубеден. На мен не ми вдига телефона. Трябват 5000-10000 човека, а не 500. Вие знаете какво да правите.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tБожков към феновете: Вие решавате бъдещето на „Левски“ (обзор)\t\t\t"}
{"url": "https://trud.bg/%d1%81%d0%b2%d0%b5%d1%82%d0%bb%d0%b8%d0%bd%d0%bd%d0%be-%d1%88%d0%be%d1%83-%d0%b8-%d1%80%d0%b5%d1%87-%d0%bd%d0%b0-%d0%b4%d0%b6%d0%be%d0%bd%d1%81%d1%8a%d0%bd-%d0%b2-%d1%87%d0%b5%d1%81%d1%82-%d0%bd%d0%b0/", "text": "Фарадж организира парти край парламента Светлинно шоу, в рамките на което върху сградата на “Даунинг стрийт 10” ще бъде прожектиран часовник, отброя­ващ минутите до 23,00 ч на 31 януари (когато Брекзит ще стане факт), предвиждат плановете на британското правителство за отбелязване на излизането на кралството от ЕС, съобщи Ройтерс. Вечерта на 31 януари премиерът Борис Джонсън ще произнесе обръщение към нацията, като преди това ще проведе заседание на правителството в Северна Англия. Целият правителствен квартал ще бъде озарен от светлинно шоу, а на всички пилони на площада пред парламента ще се вее националният флаг. На същото място лидерът на Партия Брекзит Найджъл Фарадж ще организира парти с речи и музика. По решение на кабинета ще бъде изсечена и възпоменателна монета, която ще бъде пусната в обращение на 31 януари. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tСветлинно шоу и реч на Джонсън в чест на Брекзит\t\t\t"}
{"url": "https://trud.bg/%d0%bf%d1%80%d0%b8%d1%87%d0%b5%d1%81%d0%ba%d0%b8%d1%82%d0%b5-%d0%be%d1%82-90-%d1%82%d0%b5-%d1%81%d0%b5-%d0%b2%d1%8a%d1%80%d0%bd%d0%b0%d1%85%d0%b0-%d0%bd%d0%b0-%d0%bc%d0%be%d0%b4%d0%b0/", "text": "Бела Хадид, Карли Клос и Риана са сред дамите, яхнали ретро вълната Шантавите прически под формата на плитки, мини кокчета – тип рогчета, непригладената грива, опашките с пуснати отпред дълги кичури, косите на вълни… са фризурите, на които залагаха дамите през последните години на 20-и век. Днес те се завръщат с пълна сила наред с фибите, велурените ластици и шнолите. От Риана до Кейти Пери, Карли Клос и Бела Хадид, звездите отново небрежно прибраха косите и пуснаха тънки изправени кичури, стигащи до брадичката. Небрежни кичури Дали изобщо имаше някой през 90-те, който си е вързвал косата, без да остави няколко кичура да паднат небрежно покрай лицето – усукани, накъдрени или висящи свободно надолу. \nТази прическа не е подходяща за дами с по-удължени лица, но може да си я позволите, ако имате бретон, съветват коафьори. Според експерти освободените кичури могат да се комбинират с всяка прическа: конска опашка, кок или вързаната на малки рогчета в горната част на главата коса. Напръскайте с лак и стайлингът ще изглежда толкова впечатляващ, колкото на дамите, които се разхождат по червения килим. Събрана с ластик грива Платненият ластик за коса беше една от основните модни тенденции през 90-те години на миналия век и почти всяко момиче притежаваше поне един. Това беше много повече от обикновен аксесоар – не просто ластик, а абсолютно удобство. И ако продължаваме да го носим само вкъщи, сега самоуверено можем да излезем и на улицата. Коса на вафлички Това е прическата, която всички ние познаваме и обожавахме. Косата на вафлички беше една от най-дръзките визии през 90-те и сега отново е на мода. Въпреки че ни придава вид на току-що претърпели токов удар, тази прическа винаги е била впечатляваща.     Звездни хубавици греят на календар Сестрите Хадид, Хейли Болдуин, Карли Клос и други звездни дами украсиха новия календар на американското списание “V Magazine”, което отпразнува 20-ия си юбилей миналата година. Главни героини в календара са известни модели. За началната страница на изданието е снимана 24-годишната Джиджи Хадид. Както се казва, тя “отваря” новото десетилетие, изгрявайки на листа за месец януари. Автор на фотосите е известната модна фотографка Зоуи Гросман, която често работи с Ирина Шейк, Никол Кидман, Гуинет Полтроу и други звезди. Всички снимки за Календар 2020-а на “V Magazine” са черно-бели, а някои от моделите позират топлес. Календарът е на стойност около 20 долара и е издаден в ограничен тираж – само хиляда копия ще бъдат пуснати на пазара и ще се продават в подаръчна торбичка с предстоящия пролетен брой на списанието. За корицата му е снимана австралийска актриса и продуцент Марго Роби. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tПрическите от 90-те се върнаха на мода\t\t\t"}
{"url": "https://trud.bg/%d0%b3%d0%b5%d0%bd%d0%b5%d1%80%d0%b0%d0%bb%d0%bd%d0%b8%d1%8f%d1%82-%d0%bd%d0%b8-%d0%ba%d0%be%d0%bd%d1%81%d1%83%d0%bb-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d0%b1%d1%8a%d0%bb%d0%b3/", "text": "Българинът,   по всяка вероятност е бил със силно психично разстройство или под въздействието на силни опиати. Това коментира пред   генералният консул на страната ни в Истанбул Ангел Ангелов. Българинът беше застрелян от полицията в Истанбул в петък вечерта. 32-годишният Милен Бахчеванов нахлул с нож в заведение в квартал „Байрам паша”. Според местни медии нападнал клиенти на заведението, а след това и полицаите, които били повикани на помощ. Не са помогнали нито водната струя и сълзотворния газ на пожарната, нито предупредителните изстрели на полицаите. Бахчеванов е издъхнал в болницата. В чантата му са намерени Библия и икони. По информация на местните медии българинът е влязъл в Турция на 14 януари. Той има няколко криминални регистрации – за хулиганство, кражби и грабежи. „Действията му са били изключително неадекватни. Около час и половина продължават опитите да бъде склонен към споразумение. Но той се е барикадирал, държал се е агресивно”, обясни Ангел Ангелов. „Разследването продължава. До момента нямаме официална информация от турските власти. Очакваме в близките часове да я получим”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tГенералният ни консул в Истанбул: Българинът с мачете е бил със силно психично разстройство или под въздействието на опиати\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8%d0%b4%d0%b5%d1%8f%d1%82%d0%b0-%d0%b7%d0%b0-%d0%bc%d0%be%d1%80%d1%81%d0%ba%d0%b0-%d1%81%d1%82%d0%b5%d0%bd%d0%b0-%d0%bd%d0%b0-%d0%bd%d1%8e-%d0%b9/", "text": "Президентът на САЩ Доналд Тръмп разкритикува идеята за изграждане на преградна стена, която да предпазва Ню Йорк от морски бури. “Масивната 200-милиардна морска стена около Ню Йорк за защита от редки бури е глупава и неблагоприятна за околната среда идея. Когато е необходимо, тя най-вероятно няма да проработи. И ще изглежда ужасно”, написа Тръмп в туитър по повод материала в „Ню Йорк Таймс”. Той добави, че нюйоркчани е „по-добре да държат в готовност кофите и парцалите”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tТръмп: Идеята за “морска стена” на Ню Йорк e глупава и ще изглежда ужасно\t\t\t"}
{"url": "https://trud.bg/%d0%b5%d1%81-%d0%bd%d0%b0%d0%bc%d0%b0%d0%bb%d0%b8-%d0%bf%d1%80%d0%b5%d0%b4%d0%bf%d1%80%d0%b8%d1%81%d1%8a%d0%b5%d0%b4%d0%b8%d0%bd%d0%b8%d1%82%d0%b5%d0%bb%d0%bd%d0%b0%d1%82%d0%b0-%d0%bf%d0%be%d0%bc/", "text": "В писмо, получено от германските медии, ЕС обяви съкращения на помощите за Турция заради незаконното сондиране на газ край бреговете на Кипър и военните операции в Сирия. Брюксел обаче не успя да прекрати проектите за насърчаване на демокрацията. ЕС намали предприсъединителната помощ за Турция със 75%, според писмо, изпратено до Европейския парламент от еврокомисаря по външните работи Жозеп Борел, съобщи „Дойче Веле”,цитирана от БГНЕС. Сега Турция ще получи само 168 милиона евро (186 милиона долара), от които 150 милиона евро ще бъдат изразходвани за укрепване на демокрацията и върховенството на закона. Останалата сума е предназначена за развитие на селските райони. Борел оправда съкращението, като заяви, че то е в отговор на решението на Турция да организира военна операция в Североизточна Сирия и да проведе неразрешено сондиране на газ край бреговете на Кипър. Намаляването на помощта обаче не засяга 3,5 милиарда евро, предлагани на Турция като част от по-голяма сделка с ЕС за спиране на бежанците, търсещи убежище в Европа. В тази връзка Брюксел се съгласи и да ускори процеса но присъединяване на Турция към съюза. Процесът на присъединяване в момента е в застой поради нарастващия авторитаризъм в Турция, предвождана от президента Реджеп Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tЕС намали предприсъединителната помощ за Турция\t\t\t"}
{"url": "https://trud.bg/%d1%82%d0%b5%d0%bd%d0%b8%d1%81-%d0%bf%d0%be%d0%b4-%d0%b4%d0%b8%d0%bc%d0%b0-%d0%be%d1%82-%d0%bf%d0%be%d0%b6%d0%b0%d1%80%d0%b8%d1%82%d0%b5/", "text": "Някои събития няма как да бъдат отменени, отложени или преместени. Поне не много лесно. Дори ужасните пожари в Австралия не доведоха до разместване на обичайната програма на тенис турнирите, завършваща с Аустрелиън оупън. Първата надпревара от Големия шлем за годината започва днес и трябва да увенчае сезона на твърди кортове на Зеления континент, но вероятно за първи път тенисът няма да е централната тема на кортовете в Мелбърн. Подгряващите и демонстративни турнири вече показаха какво можем да очакваме. Някои тенисисти не успяха да изиграят докрай срещите си заради ужасния въздух, а други се надпреварват да сипят обвинения към организатори и колеги. \n \nСуперзвездата Роджър Федерер се озова на мушката на някои от по-неизвестните играчи, които очакват от него да заеме по-твърда позиция в интерес на състезателите. Маестрото, който в някои изследвания е сочен за втората най-заслужаваща доверие личност в света след папата, беше атакуван с куп въпроси за климатичните промени и други световни несправедливости. Сякаш е супергерой, който докато побеждава на корта, може да оправи и останалото. \n \n„Представете си, че ви кажат да излезете на корта, а после виждате дима и това не ви харесва – заяви Федерер. – При това съветват хората тук да не излизат и дори да държат домашните си любимци на закрито.“ \nДействащият шампион Новак Джокович направо препоръча Аустрелиън оупън да бъде отложен. Но за провеждането на турнира е изхарчена 9-цифрена сума, а средствата от спонсори, реклами, билети и телевизии вече са усвоени. Така че шоуто трябва да започне… \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tТенис под дима от пожарите\t\t\t"}
{"url": "https://trud.bg/%d0%bf%d1%8a%d1%80%d0%b2%d0%b8%d1%82%d0%b5-%d0%ba%d0%be%d0%bc%d0%bf%d1%80%d0%be%d0%bc%d0%b0%d1%82%d0%b8/", "text": "Секретни инструкции, тайни донесения, поверителни писма и шифровани телеграми свидетелстват за огромна по мащабите агентурна мрежа Компромат е компрометиращ материал. Думата превзе общественото пространство след превратния Десети ноември 1989 г. От подмолите на Държавна сигурност изскочиха агентурни досиета, които станаха тежка артилерия в политическата борба. Много хора изгоряха заради истински и съмнителни хартийки. Продължават да ги вадят и днес. Компроматът обаче не е изобретение на така наречената демокрация. Първи го използва Димитър Петков. Бивш опълченец и кмет на София, той е бил министър и министър-председател. Втори е след Стефан Стамболов в Народнолибералната партия. Викат му Свирчо, заради неговия вестник “Свирка”, под чиято глава е отбелязано: “Лист за подсвиркване и подгавряне”. През 1886 г. Русия къса дипломатическите отношения с България. Братушките си стягат куфарите, но правят фатална грешка – оставят секретния архив в Генералното консулство в Русе. Със съхранението е натоварен чиновникът Михаил Якобсон. Инструкциите са чуждо око да не попада в документите. Якобсон обаче бил нещо сърдит на началниците. Опосква по-ценните книжа и през Румъния бяга в Лондон. Редакцията на стамболовисткия официоз “Свобода” се свързва с беглеца и му предлага да изтъргува откраднатото. “Подир малко време г. Якобсон, скришно, с чужд паспорт, дойде в България и ни донесе документите, като има добрината и да ги нареди според времето и датата”, обяснява Димитър Петков. Архивът стократно надхвърля очакванията и на най-лютите русофоби. Секретни инструкции, тайни донесения, поверителни писма, шифровани телеграми свидетелстват за огромна по мащабите агентурна мрежа, в която са оплетени именити люде от опозицията. “Ха така!”, възкликва Свирчо и събира компроматите в книга под заглавие “Документи из секретните архиви на руското правителство”. На 8 януари 1893 г. “Свобода” хвърля бомбата от първа страница: “Явяваме на всички, че книгата с документите, които доказват хайдушките действия на Русия спрямо България, както и това, че всички комплоти, бунтове, бъркотии, убийства и пр. са дело на руската дипломация – е вече отпечатана и тия дни ще се разпрати на всички ония господа, които са заплатили абонамента си за в. “Свобода”. В частна продажба книгата няма да се пусне. Неплатившите годишния абонамент за в. “Свобода”, тъй също няма да я получат.” Предупреждението, че книгата няма да излезе по сергиите, е рекламен трик. Томчето е пуснато на пазара с оригиналите на руски език. Паралелно “Свобода” ги публикува на български. От 9 март до 28 април газетата се разграбва. Всяка публикация е шамар за някой политически мъж. Става ясно например, че Драган Цанков е чуждо оръдие още от 1884 г., когато седи на премиерското кресло. Тогава външното министерство на Русия му предлага да работи за отричането на княз Александър Батенберг от българския престол. “Цанков изяви своята пълна готовност да изпълни искането на императорското правителство”, сочи шифрована телеграма от 10 юни. Драган Цанков е стара фурнаджийска лопата. Преди Освобождението тайно минава в лоното на католицизма и става емисар на Ватикана. След Освобождението се маскира като агент на православна Русия. На 2 април 1886 г. директорът на Азиатския департамент в Петербург информира консула в Русе, че ще бъдат отпуснати средства за агитация против княза и правителството. “Потребните суми ще се дават в безотчетно разпореждане на представителите на Народната либерална партия в София г. г. Драган Цанков, Тодор Бурмов и Марко Балабанов”, нарежда директорът. Тримата купени са ярки политически фигури. Покрай тях в мрежата попадат десетки по-дребни риби. Компроматите свидетелстват, че на Георги Геров са броени 8000 франка, Величко Пенчевич прибира 6400 франка, Пенчо Черковски слага в джоба 4000 франка, а родолюбието на Христо Иванов е стоплено с 6000 франка. Чуждите агенти са наричани “рубладжии”, но винаги са купувани с твърда валута. През пролетта на 1886 г. адвокатът Тома Кърджиев отива в русенското консулство и откровено предлага да устройва конспиративни комитети. Азиатският департамент намира старанието му за похвално. За услугата Тома иска само 20 000 франка. Издайнически документ сочи обаче, че в крайна сметка прибира 45 000 франка. През есента на същата година, когато Батенберг вече е детрониран, офицери от Шуменския гарнизон декларират пред консула, че са готови да се отрекат от правителството. Жертвата си оценяват на 50 000 франка. Дипломатът пък използва повода и от по-високо място иска 100 000 франка за попълване на така наречения Окупационен фонд. Пак по това време консулът е известен от барон Николай Каулбарс, че руското правителство гласи граф Игнатиев за опразнения престол. Чрез лицето Димитър Мантов трябва да бъде сондиран регентът Стефан Стамболов. “Ако изпълнението на настоящата поръчка е съпроводено с парични разходи, то аз ви разрешавам да ги направите от сумите на Окупационния фонд в размер по ваше усмотрение”, дава указание баронът в шифрована депеша. На следната 1887 г. офицерите Петър Груев, Анастас Бендерев и Радко Димитриев възглавяват Революционен комитет в Румъния. Целта им е преврат отсам Дунава. Тази организация гълта 120 000 франка, като Груев и Бендерев отделно се разпореждат с 60 000 франка. На 2 юли 1887 г. руската мисия тегли калема, за да си види сметките. Изготвен е отчет с гриф “Тайно”, според който за “организирането на народни движения в България” са потрошени 762 400 франка. Едни автори приемат компроматите за достоверни, други ги смятат за фалшификат. Симеон Радев, познавачът на оная епоха, е по средата: “Ние мислим, че тяхното съдържание е вярно, но че Якобсон, който нямаше сега на ръка всичките документи, бе възпроизвел някои от тях на памет.” Вятърът, който разсейва съмненията, иде от север. През 1935 г. в Москва излиза сборникът с документи “Авантюры русского царизма в Болгарии”. Това е книга близнак на изданието от 1893 г. Нейното съдържание доказва, че Михаил Якобсон е бил добросъвестен. Инициативата е на Васил Коларов и Георги Димитров. Двамата получават разрешение от Сталиновия народен комисариат на външните работи да преровят имперските архиви. В предговора Коларов приглася на Димитър Петков: “Ужасяваща, ненадмината по вулгарния си цинизъм картина разкриват секретните инструкции и донесения на царски министри и дипломати, извънредни емисари и чиновници.” Четири десетилетия делят двете скандални книги. Мастилото на документите е избеляло, но съдържанието не е изветряло. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tПървите компромати\t\t\t"}
{"url": "https://trud.bg/%d0%bc%d0%be%d0%ba%d1%80%d0%b8-%d0%b1%d0%b0%d0%bd%d0%b4%d0%b8%d1%82%d0%b8-%d0%be%d0%b1%d1%80%d0%b0%d0%bb%d0%b8-%d0%b8-%d0%bd%d0%b0%d0%b2%d0%be%d0%b4%d0%bd%d0%b8%d0%bb%d0%b8-%d0%bc/", "text": "Трима са били апашите, които са атакували сградата на Митница-Благоевград в събота през нощта. Те били добре подготвени и организирани, явно са очаквали, че ще отмъкнат плячка за милиони. Но повечето прибрани като веществени доказателства във валута и бижута били менте. Истинските са за около 230 000 лв. Крадците обаче направили по-голяма беля – пуснали крановете и запушили сифоните във всички мокри помещения. “Вода е текла цели 10 часа, щетите в административната сграда са сериозни”, каза районният прокурор на Благоевград Борислав Ковачки. Основната версия на разследващите е, че е замесен вътрешен човек – или служител на митницата, или частни охранители. В сградата има и СОТ, и жива охрана. Над 2 часа крадците рязали и разбивали металните каси, четири пъти алармата се е задействала. От централата питали нощните пазачи какво става, те отговаряли, че на са чули нищо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\t„Мокри бандити” обрали и наводнили митницата в Благоевград\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%85%d0%be%d1%80%d0%b0%d1%82%d0%b0-%d0%b2%d1%8a%d0%b2-%d0%b2%d0%be%d0%bb%d1%83%d1%8f%d0%ba-%d0%b8%d1%81%d0%ba%d0%b0%d1%82/", "text": "Хората във Волуяк искат само нормални условия за живот, протестът им е напълно справедлив. Това каза лидерът на БСП – София и председател на групата на социалистите в СОС Калоян Паргов, съобщиха от пресцентъра на партията. Той присъства на протест, организиран от младите социалисти от „Връбница“, който беше под мотото „С нашите пари, с нашите данъци, направете нещо и за нас!“. Събитието беше част от кампанията „24х24“ на Младежкото обединение (МО) на БСП – София. Хората от Волуяк се събраха на малкия площад до жп гарата, за да изразят недоволството си от липсата на канализация, водопровод и от неудобния градски транспорт. На протеста присъстваха и общинските съветници Николай Николов и Петко Димитров, който е и председател на МО на БСП в София, районният председател на социалистите във „Връбница“ Христиан Кръстев, Владимир Петров, който беше кандидат на БСП за кмет на „Връбница“, и председателят на младежкото обединение в района Илияна Рангелова. „В ХХI век нормалните условия на живот означават да има осветление, асфалтирани улици, канал, вода и ред, каза Калоян Паргов, който е и заместник-председател на Комисията по транспорт и туризъм към СОС, пред хората от Волуяк. – Очевидно е от събитията през последните години, че управляващите в Столична община не могат да се справят с проблемите в централната част на София, та какво остава за тези населени места отвъд Околовръстното шосе. Иначе имаше много заявки в предизборната кампания миналата есен за това как парите на хората да се връщат при тях. Сега предстои да приемем бюджета на Столична община за 2020 година. С колегите от групата на БСП в СОС настояваме 20% от приходите, които идват от даден район, да се връщат в него под формата на инвестиции. Говоря за инвестиции за изграждане на канал, за водопровод, за подобряване на кварталната инфраструктура, за асфалтиране, за бордюри, за тротоари, за осветление…“. Калоян Паргов обсъди с протестиращите от Волуяк и проблемите в транспорта на територията на район „Връбница“. „Хората са недоволни от интервала на движение на транспорта, затова поканих техни представители да присъстват на заседанието на Комисията по транспорт и туризъм в понеделник от 14,30 часа в Столична община, каза той. – Сега е подходящият момент да обсъдим проблема и да потърсим практични решения, тъй като предстои да разглеждаме разписанието на градския транспорт в София за тази година. Обещах на хората с техни представители да проведем среща идната седмица и с изпълнителния директор на „Софийска вода“ ЕАД. В така наречения план за канал и вода, финансиран по европейски програми в размер на 360 милиона, доста населени места няма да попаднат. Затова ще бъде търсен вариант през „Софийска вода“ да бъдат финансирани проекти. Това обаче отлага много във времето възможността хората в крайните квартали да имат канализация и нормални условия за живот. Лидерът на БСП – София коментира и водната криза в Перник. Според него близостта и свързаността на града със София налага Столична община да прояви солидарност и да помогне за решаване на проблема. „Разбира се, условието е това да не застраши по никакъв начин водата на софиянци, обясни той. – Говорим това да се случи само в кризисна ситуация, а не да бъде постоянен процес. Освен това, КЕВР трябва да изчисли цената на водата, която ще ползват перничани. Това технологично решение го чакаме от няколко месеца. Водохващанията на Белмекен, минаващи през язовир Бели Искър, през системата на „Софийска вода“ и стигащи до Мало Бучино, а оттам бъдещият 13-14-километров водопровод ще дадат възможност на Перник да преодолее кризата. А и като цяло подобна връзка в ситуация на криза би могла да бъде временно решение. Нека да припомня, че преди 30 години такива връзки е имало в цяла България. Много е важно в бъдещите инвестиции на „Водоснабдяване и канализация“ да бъде включено изграждането на такива връзки, чрез които в случаи на аварии да може да бъде прехвърляна вода от един водоем в друг“. Калоян Паргов добави, че е разговарял с представители на концесионера „Софийска вода“, които са го уверили, че на този етап опасност от воден режим в София няма. „С колегите общински съветници от групата на БСП обсъждахме това предложение, което ще влезе за гласуване в СОС. Имаме положително отношение. Смятаме, че водохващането от Белмекен, което ще отведе вода към Перник може да бъде временно решение до стабилизиране на ситуацията и до поставяне на начало на разрешаване на кризата там, каза той. – Подобни ситуации може да възникнат и в други части на страната, затова трябва наистина много сериозно да се помисли за връзките между различните водоеми. Това ще бъде застраховка за подобни кризи, ще има възможност за прехвърляне на вода, за да не се стига до драматичните ситуации като тази в Перник. В социалистическа България преди 30 години подобно решение е съществувало. Надявам се и в демократична България днес отговорните за това лица да помислят по-задълбочено и професионално по този въпрос“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tКалоян Паргов: Хората във Волуяк искат само нормални условия за живот, протестът им е справедлив\t\t\t"}
{"url": "https://trud.bg/%d0%b2%d1%81%d0%b5-%d0%be%d1%89%d0%b5-%d0%bd%d0%b5-%d0%b5-%d1%8f%d1%81%d0%bd%d0%b0-%d1%81%d0%b0%d0%bc%d0%be%d0%bb%d0%b8%d1%87%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%be%d0%b1%d0%b8%d1%80/", "text": "Продължава издирването на крадците,   Все още не е ясна самоличността им, съобщава БТВ. Предполага се, че обирът е поне за половин милион лева. Ударът е бил предварително планиран и крадците са били много добре подготвени. По първоначална информация те са прескочили оградата, след което са влезли в двора на митницата. Оттам, за да стигнат до сградата, те са се качили по аварийна противопожарна стълба. Влезли са вътре през прозорец на третия етаж, който е бил предварително отворен. Знаели са в кое помещение се съхраняват веществените доказателства. Влезли са там и с ъглошлайф са разрязали две метални каси. Извадили са сребърни накити, както и пари. Точната сума все още се уточнява, но тя е голяма. По време на бягството крадците са разпилели част от плячката в двора на митницата. Прокуратурата ще даде повече подробности за обира в понеделник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.19", "title": "\n\t\t\tВсе още не е ясна самоличността на обирджиите на митницата в Благоевград\t\t\t"}
