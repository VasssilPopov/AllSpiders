{"url": "https://trud.bg/%d0%bb%d0%b5%d1%87%d0%b5%d0%bd%d0%b8%d0%b5%d1%82%d0%be-%d0%bd%d0%b0-80-%d0%be%d1%82-%d0%be%d0%bd%d0%ba%d0%be%d0%b1%d0%be%d0%bb%d0%bd%d0%b8%d1%82%d0%b5-%d1%83%d1%81%d0%bf%d0%b5%d1%88%d0%bd%d0%be/", "text": "Всяка година у нас регистрират 30 000 нови пациенти Технология пази от косопад при химиотерапия Лечението при 78-80% от онкоболните се е подобрило и има успеваемост от 2015 г. насам. Статистическият измерител в това отношение е 5-годишна преживяемост при пациентите със злокачествена форма на рак. За сравнение през 1900 г. това се е отнасяло за едва 5% от хората с тежка диагноза, а през 1990 г. – за 50%. Данните изнесе проф. Асен Дудов, председател на Българското онкологично дружество по повод Световния ден за борба с рака, който се отбелязва на 4 февруари. Пациентите с онкологични заболявания у нас вече имат достъп и до метод за съхраняване на косата при лечение с химиотерапия. В България започна да функционира първият апарат по иновативна технология, която въздейства на космените фоликули чрез охлаждане на скалпа и по този начин позволява косата на пациента да бъде запазена по време на лечението. По данни на производителя около 75% от пациентите запазват напълно или частично косата си, така че да не им се налага да носят перука или кърпа за глава. Технологията стартира пилотно в клиниката по химиотерапия към МБАЛ “Сердика” в София. Успоредно с подобряването на лечението обаче се увеличават и новооткритите онкологични заболявания. В България те са около 30 000 всяка година, посочи д-р Красимир Койнов, водещ специалист по медицинска онкология у нас. Общият брой на пациентите с рак в страната е около 350 000 по данни на Националния център по обществено здраве и анализи. Световната здравна организация отчита, че в глобален план през 2018 г. заболяемостта е достигнала 18,1 млн. новорегистрирани и 9,6 млн. смъртни случая.", "date": "2019.02.04", "title": " Лечението на 80% от онкоболните – успешно\t\t\t"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%80%d0%be%d0%b4%d0%b8%d1%82%d0%b5%d0%bb%d0%b8-%d0%b4%d0%b0%d0%bb%d0%b8-%d0%bc%d0%b0%d0%bb%d0%ba%d0%b0-%d0%b1%d1%83%d0%bb%d0%ba%d0%b0/", "text": "Решаването на този проблем е стъпка към връщането на децата в училище Наказателна отговорност трябва да носят родителите, които позволяват ранни бракове в семействата си. Това посочи министърът на образованието и науката Красимир Вълчев, който бе на посещение в Пещера. Той уточни, че има състав на Наказателния кодекс (НК), в който се посочва, че ако едно лице склони непълнолетно към брак, подлежи на наказателна отговорност, но този текст не важи за родители, които бракуват непълнолетните си деца. Вълчев определи проблема като социален, в чиято основата са културни характеристики. Решаването му е “една от най-трудните задачи” във връзка с връщането на децата в класните стаи, допълни той. “Във всички случаи родителят носи отговорност за бъдещето на детето. Правото на образование на детето е задължение на родителя. Факт е, че ранните бракове стават със съгласието, ако не и под давление на родителите, и моето лично мнение е, че тази наказателна отговорност трябва да се носи от тях”, каза още министърът. В Пещера той посети гимназия “Климент Охридски” и се срещна с преподаватели, ръководството на регионалния инспекторат по образование, общинското ръководство. С тях обсъди проблемите за включването на всяко едно дете в образователната система.", "date": "2019.02.04", "title": " Затвор за родители, дали малка булка (обзор)\t\t\t"}
{"url": "https://trud.bg/%d0%bc%d0%b7-%d0%bd%d1%8f%d0%bc%d0%b0-%d0%bf%d1%80%d0%be%d0%bc%d1%8f%d0%bd%d0%b0-%d0%b2-%d0%b1%d1%80%d0%be%d1%8f-%d0%bd%d0%b0-%d0%b6%d0%b0%d0%bb%d0%b1%d0%b8%d1%82%d0%b5-%d0%bf%d0%be%d1%81%d1%82/", "text": "Министърът на здравеопазването Кирил Ананиев представи анализ на действието на промените в Наредбата за медицинска експертиза през изминалите 6 месеца пред представители на организациите и сдруженията, които защитават правата на хората с увреждания. Анализът се базира на данните от ТЕЛК комисиите в цялата страна и жалбите, получени от граждани в НЕЛК за този период. Резултатите от него показват, че няма съществена промяна в общия брой на инвалидността в страната при новата и предишната наредба, съобщиха от МЗ. Изводите в анализа показват, че няма промяна в броя на жалбите. Отчита се динамика и отклонения в отделните възрастови групи, като причините за това са или в резултат на подобрен здравен статус или в резултат на административни решения на ТЕЛК комисиите, които в момента се проверяват, обясни заместник-министърът на здравеопазването Жени Начева. Един от изводите в анализа е, че в самото начало на действието на новата Наредбата за медицинската експертиза са допуснати по-голям брой първоначални технически пропуски от страна на ТЕЛК комисиите при обработка на документите, но те са били отстранени в хода на работата им. Министерството на здравеопазването пое ангажимент да изпрати на неправителствените организации данните и информацията от системата на ТЕЛК и НЕЛК, за да направят собствен анализ на действието на Наредбата за медицинската експертиза през изминалите 6 месеца. До края на седмицата екипът на здравното ведомство очаква да получи и предложения от страна на неправителствения сектор за промени в сега действащата наредба, които да обсъдят на среща следващия вторник (11 февруари). Министерството очаква да получи от всички организации, включително и от Омбудсмана, постъпилите при тях жалби от прилагането на Наредбата за медицинска експертиза. Заместник-министър Начева обясни, че МЗ работи по мерки, които биха подобрили контрола и организацията на ТЕЛК. Краткосрочните мерки са свързани с промяна в системата на НЕЛК и ТЕЛК. „По-засилен контрол в целия ход на лечение на пациентите и така наистина хора, които са болни и с тежки заболявания, ще могат да бъдат проследявани не само на ниво ТЕЛК-комисия, но още от възникване на заболяването. Дългосрочните мерки, които бяха представени още лятото в МТСП, ще отнемат малко повече време. Те са свързани с цялостна промяна на оценка на работоспособността”, посочи още Жени Начева. „Имаме намерения системата на ТЕЛК и НЕЛК да се интегрира не само със системата на Агенцията на хората с увреждания, но и със системата на НЗОК, като информацията ще обхваща целия здравен статус на лицата и решенията ще се взимат по-независимо. Електронният профил ще заработи през февруари, но той ще се надгражда с допълнителна информация“, заяви пред журналисти заместник-здравният министър.", "date": "2019.02.04", "title": " МЗ: Няма промяна в броя на жалбите, постъпили по новата наредба за ТЕЛК"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b5%d0%b9-%d1%82%d1%80%d0%b8%d1%84%d0%be%d0%bd%d0%be%d0%b2-%d0%be%d0%b3%d0%bb%d0%b0%d0%b2%d1%8f%d0%b2%d0%b0-%d0%b2%d0%b5%d0%b4%d0%bd%d0%b0%d0%b3%d0%b0-%d1%81%d0%b3/", "text": "Предстои върховните магистрати да разгледат по същество делото на другия участник в процедурата Евгени Георгиев срещу решението на Съдийската колегия на ВСС на 26 февруари Върховният административен съд (ВАС) допусна предварително изпълнение на решението на Съдийската колегия на Висшия съдебен съвет (ВСС) за избора на съдия Алексей Трифонов за председател на Софийски градски съд (СГС), съобщи  . Предложението за такова искане бе направено от съдебния кадровик Драгомир Кояджиков преди 2 седмици, с аргумент, че най-големият окръжен съд у нас вече година и три месеца е без титулярен ръководител, което не дава възможност за залагане на по-дългосрочни планове за развитието му и вреди на организацията на работата му. Освен това той напомни, че през изминалата година се наблюдава значително текучество на зам.-председатели на съда, като към настоящия момент свободните места за този пост са четири. Мнозинството от членовете на Колегията се съгласиха със становището на Кояджиков и изпратиха искането за предварително изпълнение на решението си във ВАС. От определението на върховните съдии става ясно, че и те споделят голяма част от изводите на Драгомир Кояджиков и мнозинството в Съдийската колегия. „Изпълнението на функциите на и.ф. административни ръководители е временно правно състояние, което е допустимо от закона и равнозначно на управлението от титуляр, но особеностите на конкретния случай са извън хипотезата на закона. Временното изпълнение не следва да е повече от техническото време за избор на титуляр и при условие, че няма промяна /влошаване/ в останалите параметри на управлението на звеното от съдебната система. Текучеството на зам. председатели и свободни длъжности за зам. председатели неминуемо се отразява на работата СГС както структурно, така и функционално с оглед залагането на цели и оптимизиране на работата, както се твърди в искането“, смятат върховните магистрати. Според съдиите от ВАС е неоснователен и доводът на Евгени Георгиев, с който той се противопостави на искането на Съдийската колегия за предварително изпълнение на решението й, „че без ръководен екип съдът се е справял много добре, видно от статистическите отчети за 2017 и 2018г.“. „Такъв довод обезсмисля функцията на административния ръководител, която съществува по закон и само поради това е неоснователен. От друга страна, преценката относно работата на съда е изключително в правомощията на СК на ВСС относно перспективите на звеното, управленската обезпеченост, материална обезпеченост и ефективността на правораздаването“, пише в определението на магистратите. „Предвид изложеното дефицитът в управленския екип, изразяващ се в продължително изпълнение на длъжността от временно изпълняващ, неокомплектоваността на екипа и липсата на стратегия в управлението следва да се приеме, че винаги се отразява негативно на работата на СГС, от което следва, че от закъснение на изпълнението на решението ще настъпят значителни вреди“, категорични са съдиите Марчева, Георгиев и Тодоров. Определението на ВАС е окончателно, но е подписано с особено мнение на един от членовете на състава. Алексей Трифонов бе избран безапелационно за административен ръководител на СГС на 27 ноември м.г. В резултат на решението на Съдийската колегия опонентът му Евгени Георгиев, който на два пъти се явява в процедурата, но не събра нужното мнозинство, обжалва решението на съдебните кадровици пред ВАС. По-късно той поиска и отвод на един от върховните магистрати – съдия Юлия Тодорова, която бе част от съдебния състав, на който се падна делото му и го получи. Съдия Тодорова бе заменена в състава с колежката си Наталия Марчева. Предстои първото заседание по делото на Георгиев по същество срещу решението на Съдийската колегия да се проведе на 26 февруари т.г. Ето и пълния текст на определението на ВАС: Производството е образувано по жалба от Е. Георгиев, съдия в Софийски градски съд срещу решение на Съдийската колегия /СК/ на Висшия съдебен съвет /ВСС/ по т. 2 от Протокол № 37 от 27.11.2018г. за избор на председател на СГС. С молба от 23.01.2019г., чрез процесуален представител СК на ВСС е поискала на основание чл. 167, ал. 1 АПК във връзка с чл. 194б от Закона за съдебната власт /ЗСВ/ от съда да допусне предварително изпълнение на решението за избор на председател на Софийски градски съд. Представени са доказателства по опис, в които и извлечение от протокол № 2 от заседание на СК на ВСС, проведено на 22.01.2019г. по т. 36. Поддържа се в искането, че е налице особено важен обществен интерес, както и че от закъснение изпълнението на административния акт могат да настъпят значителни вреди по смисъла на чл. 60, ал. 1 АПК. Поддържа се, че с решението е избран административен ръководител на Софийски градски съд в изпълнение на една от основните функции на СК на ВСС за оптимизация на работата и постигане на възможно най ефективни резултати в работата съда за максимално кратък срок от избрания за длъжността кандидат. Отглагането или забавянето на изпълнението ще засегне негативно работата на съда и на съдебната влас като цяло с оглед обстоятелството, че СГС е най големия съд в страната пред който се разглеждат и разрешават сериозни и значими правни спорове с голям обществен интерес. Наред с това се поддържа, че продължително време длъжността се заема от изпълняващ функциите административен ръководител, през което време е настъпило почти пълно разформироване на управленския екип, поради напускане на зам. предеседателите, водещо след себе си до дезорганизация в работата и до достигане на резултати под оптималните за продължителен период от време и невъзможност за провеждане на управленската концепция на избрания за административен ръководител, които обстоятелства пораждат сериозна опасност от увреждане на особено важни обществени интереси. Също така, че вече година и три месеца съдът се управлява от и.ф административен ръководител, което е пречка за приемането на стратегия за управлението на съда и залагането на дългосрочни цели. Налице е текучество на зам. председатели на съда като и към настоящия момент са свободни 4 длъжности за зам. председател. Поддържа се и това, че с предварителното изпълнение на акта не би могло да се засегне неблагоприятно нечии права и интереси, още по малко би увредило интересите на некласираните кандидати и няма да бъде нарушен чл. 6 АПК за засягане в по голяма степен от необходимото за целта. Постъпила е допълнителна молба от 30..01.2019г. от процесуален представител на СК на ВСС с която се поддържа направеното искане и се представя пълен стенографски протокол от заседанието, проведено на 22.01.2019г. По така направеното искане е взел становище жалбоподателят Е. Георгиев в което поддържа доводи за неговата неоснователност. Възражението се състои в това, че с искането не са представени никакви доказателства, че чрез допускането на предварителното изпълнение ще се защити особено важен обществен интерес и, че без допускането на предварително изпълнение ще настъпят значителни вреди от липсата на предварително изпълнение. При липсата на доказателства няма как да се направи извод, че от закъснение на изпълнението на решението ще се засегне важен обществен интерес и ще настъпят значителни вреди. Поддържа се, че и в други подобни случаи звена от съдебната система са били без пълен управленски екип, което не е навредило на работата им като се дава за пример Върховен административен съд. Наред с това се оспорват твърденията, че има влошаване в показателите на работата на СГС, а напротив се е подобрила, видно от обобщените таблици за работата през първото полугодие на 2017 и второто полугодие на 2018г. Поддържа се и това, че принципното положение заложено в чл. 187, ал. 1 ЗСВ е, че жалбата спира изпълнението, и допускането му е по изключение и при наличие на извънредни обстоятелства, каквито в случая не са налице. Отговор с възражение от заинтересованата страна А. Трифонов не е постъпил. Върховен административен съд, шесто отделение за да се произнесе по направеното искане взе предвид следното: Разпоредбата на чл. 167, ал. 1 АПК предвижда, че при всяко положение на делото по искане на страна съдът може да допусне предварителното изпълнение на административния акт при условията, при което може да бъде допуснато от административния орган. В чл. 60, ал. 1 АПК са посочени хипотезите, в които се преценява дали се налага допускане на предварително изпълнение, включително за защита на особено важни обществени интереси и когато от закъснение на изпълнението може да последва значителна вреда. Така цитирана уредбата дава право на всяка от страните по делото да иска предварително изпълнение в хипотезите и на основанията в закона, наличието на които следва да бъдат преценени в конкретния съдебен правен спор. Решението на СК на Висшия съдебен съвет, чието предварително изпълнение се иска, е постановено в резултат на изпълнение на едно от функционалните му правомощия по чл. 130а, ал. 5 от КРБ и по чл. 30, ал. 5 ЗСВ. Тези правомощия го характеризират като кадрови колективен орган включително и по определяне броя, назначаване и освобождаване на административните ръководители и техните заместнии в органите на съдебната власт и да решават въпроси за организацията и дейността на съответната система от органи на съдебната власт. Характеристиката на тези правомощия, наред с останалите водят до извода, че структурирането, управлението и контролът по отношение на работата на звената в съдебната система и в нейната в цялост е непрекъснат процес в който кадровият орган е непрекъснато ангажиран. Поради това, след постановяване на решението за избор на административен ръководител СК на ВСС продължава да е ангажирана с изпълнението на това решение и оценка на изпълнението му от избрания кандидат. Това определя и съдържанието на правният интерес в случая да иска предварително изпълнение от съда на решението си. Това право е предоставено по чл. 167, ал. 1 АПК и не е поставено в зависимост от обстоятелството дали е било упражнено от органа при издаване на акта, а в зависимост от предивените в чл. 60 АПК материални предпоставки. По конкретното искане следва да се прецени тяхното наличие, а именно защита на важен обществен интерес и дали от закъснение на изпълрнението на акта могат да настъпят значителни вреди. Искането е мотивирано на първо място с обстоятелството, че забавянето засяга най големия окръжен съд в страната и съдебната власт като цяло с оглед броя и значимостта на делата, които се разглеждат в него. Тези доводи самостоятелно не могат автоматично да доведат до извода, че е наложително предварително изпълнение на акта за избор на административен ръководител, защото най важният обществен интерес в случая е да бъде законно избран, което е предмета на спора по същество. Ако предварителното изпълнение на решението за избор на административен ръководител на този съд е от особена важност само поради характеристиката на звеното от съдебната власт, то не имало пречка да е предвидено предварително изпълнение по закон, което не е направено. Преценката на този довод обаче следва да бъде извършена наред с останалите доводи. Те са, че дълго време – година и три месеца длъжността не се заема от титуляр и управленският екип се е разпаднал и на практика го няма, което прави невъзможно изграждане и изпълнение на стратегическа управленска програма с разпределение на функциите между членовете на екипа. Наред с това, че е невъзможно да бъде изпълнявана концепцията на избрания административен ръководител. Тези доводи в конкретния случай са основателни. В разпоредбата на чл. 194б, ал. 1 т. 2 ЗСВ е предвидено, че кандидатите в рамките на събеседването се преценяват за управленска компетентност като административни ръководители, за което защитават концепция за стратегическо управление на съответния орган на съдебната власт. Законово е предвидено каква да е структурата на звената на съдебната власт и органите за тяхното управление. Изпълнението на функциите на и.ф. административни ръководители е временно правно състояние, което е допустимо от закона и равнозначно на управлението от титуляр, но особеностите на конкретния случай са извън хипотезата на закона. Временното изпълнение не следва да е повече от техническото време за избор на титуляр и при условие, че няма промяна/влошаване/ в останалите параметри на управлението на звеното от съдебната система. Текучеството на зам. председатели и свободни длъжности за зам. председатели неминуемо се отразява на работата СГС както структурно, така функционално с оглед залагането на цели и оптимизиране на работата, както се твърди в искането. Този извод се налага и без да се прилагат доказателства. Неоснователен е доводът, че без ръководен екип съдът се е справял много добре, видно от статистическите отчети за 2017 и 2018г. Такъв довод обезмисля функцията на административния ръководител, която съществува по закон и само поради това е неоснователен. От друга страна, преценката относно работата на съда е изключително в правомощията на СК на ВСС относно перспективите на звеното, управленската обезпеченост, материална обезпеченост и ефективността на правораздаването. Екипността в управлението на звената от съдебната система е правило в управлението й, и изключенията от това правило, макар и да не са се отразили на отделни звена, не може да служи като пример и основание да не се приложи правилото, както неоснователно поддържа жалбоподателят във възражението си. Предвид изложеното дефицитът в управленския екип, изразяващ се в продължително изпълнение на длъжността от временно изпълняващ, неокомплектованост на екипа и липса на стратегия в управлението следва да се приеме, че винаги се отразява негативно на работата на СГС, от което следва, че от закъснение на изпълнението на решението ще настяпят значителни вреди. Тези вреди могат да се изразяват по различен начин – неблагоприятно влияние в прякото и непосредствено организиране на функционирането на звеното от съдебната система, оптимизиране на работата, създаване и поддържане на оптимални материални условия за работата на магистратите и др. които параметри са в преценката на кадровия орган и което обосновава правният интерес от искане на предварително изпълнение на акта. Предвид изложеното следва дабъде допуснато предварително изпълнение на решение на Съдийската колегия /СК/ на Висшия съдебен съвет /ВСС/ по т. 2 от Протокол № 37 от 27.11.2018г. за избор на председател на СГС. Разпоредбата на чл. 167, ал. 3 АПСК предвижда, че определението по искането подлежи на обжалване, което е в синхрон с двуинстанционноста на съдебното производство. С разпоредбата на чл. 194б, ал. 5 ЗСВ се предвижда, че решението на съответната колегия на ВСС по ал. 4 може да се обжалва по реда на чл. 187 ЗСВ, според която решението на съда е окончателно. При това законово изключение от двуинстанционността на производството по основния спор по същество, определението по искане за допускане на предварително изпълнение на обжалвания акт също не следва да подлежи на двуинстанционен контрол, в този смисъл определение № 10296 от 1.08.2018г. на ВАС петчелен състав на Първа колегия по адм. дело № 9465/2018г. Воден от горното и на основание чл. 167, ал. 1 АПК, ВАС шесто отделение ОПРЕДЕЛИ: ДОПУСКА предварително изпълнение на решение на Съдийската колегия /СК/ на Висшия съдебен съвет /ВСС/ по т. 2 от Протокол № 37 от 27.11.2018г. за избор на председател на СГС до постановяване на влязъл в сила съдебен акт по адм. дело № 14988/2018г. по описа на Върховен административен съд. ОПРЕДЕЛЕНИЕТО е окончателно.", "date": "2019.02.04", "title": " Алексей Трифонов оглавява веднага СГС"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d1%81%d1%8a%d0%b1%d0%b8%d1%80%d0%b0%d1%82-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8/", "text": "Благотворителна Великденска кампания за събиране на дрехи и обувки за малчуганите, подопечни на Центъра за работа с деца на улицата към Община Бургас, стартираха ОДМВР  и училище „Пейо Яворов”. Инициативата ще е поредна за двете институции, които от години си партнират в различни проекти насочени към развиване на познанията и хуманността на бургаските ученици. В последните 18 години служители от ОДМВР – Бургас са обучавали подрастващите в училището по програмите „Полицай в класната стая”, „Детска полицейска академия” и „Детско полицейско управление”, като освен чисто полицейските теми са разглеждани и проблеми, свързани с доброволчеството, даряването и толерантността. Началото на кампанията бе обявено в зала „Бойчо Брънзов” в морския град, където тържествено бе отбелязан и юбилея на школото.", "date": "2019.02.04", "title": " Ученици и полицаи събират благотворително дрехи и обувки"}
{"url": "https://trud.bg/%d1%87%d1%83%d0%b4%d0%be-%d0%b8-%d0%bb%d0%b0%d0%b7%d0%b0%d1%80%d0%be%d0%b2-%d0%b2%d0%bb%d0%b5%d0%b7%d0%b5-%d0%b2-%d1%81%d1%85%d0%b5%d0%bc%d0%b0%d1%82%d0%b0/", "text": "Александър Лазаров се превърна в третият български тенисист, намерил място в основната схема на турнира София оупън. 21-годишният софиянец първо стана вторият българин след Григор Димитров спечелил мач в „Арена Армеец“ като надигра със 7:6 (5), 6:2 Лукаш Лашко (Словакия) в неделната вечер. Във втория кръг на квалификациите пък Лазаров, който досега не е влизал в топ 500 на ранглистата, победи със 7:6 (6), 3:6, 7:5 154-ия в света Лука Вани (Италия).  Мачът се превърна в истинска драма и продължи над 2 часа на централния корт в „Арена Армеец“. Лазаров започна плахо и допусна пробив за 1:2, но след това успя да намери правилната игра срещу пасивния противник, който предпочиташе да връща топката без особени рискове. Изравняването дойде в осмия гейм, а малко по-късно се стигна до тайбрек, в който уверената игра на българина му донесе 3 поредни сетбола. Вани спаси първите два, а Лазаров пропиля третия с ужасна грешка от форхенд до мрежата. Това обаче не го сломи и той спечели следващите две разигравания, с което и първата част.  Във втората обаче 33-годишният италианец показа, че опитът е на негова страна и бързо взе непреодолим аванс. Вани продължи по същия начин и в третия сет, а един пробив му беше достатъчен, за да сервира за мача. В решителния момент обаче ръката му трепна, а отчаяните му опити да забие уинър, свършваха в мрежата. Лазаров се възползва безпогрешно и за броени минути го довърши с три бързи гейма.  „Не знам дали сънувам или това е реалност – призна българинът, който ще играе с Фернандо Вердаско. – Не съм играл в такива мачове, не мислех, че е по възможностите ми. На предишни турнири не е имало нищо подобно, тази публика ме кара да се чувствам като истински тенисист. Надявам се Вердаско да ме ме бие много. Той е един от идолите ми като дете, още помня мача му с Надал на Аустрелиън оупън.“  късно снощи пък завърши мачът на Адриан Андреев с Матю Ебдън (Австралия).", "date": "2019.02.04", "title": " Чудо! И Лазаров влезе в схемата"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d1%88%d1%83%d0%bc%d0%b5%d0%bd/", "text": "РЗИ-Шумен отмени грипната епидемия в областта от вторник, съобщават от инспекцията. През последната седмица в региона се наблюдава намаление на броя на регистрираните остри респираторни заболявания и грип. Заболеваемостта е под епидемичните стойности за областта, мотивират се от РЗИ. Както „Труд“ писа, област Шумен беше сред първите с грипна епидемия още от 14 януари.", "date": "2019.02.04", "title": " Отмениха грипната епидемия в Шумен"}
{"url": "https://trud.bg/%d1%84%d0%b8%d1%80%d0%bc%d0%b8%d1%82%d0%b5-%d1%81-%d0%bd%d0%b0%d0%b9-%d0%b3%d0%be%d0%bb%d1%8f%d0%bc-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%b3%d0%b5%d1%80%d0%bc%d0%b0%d0%bd/", "text": "77% от компаниите залагат на износа Над 43% от българските фирми имат най-голям интерес към Германия, като 77% от компаниите искат да изнасят стоки. Това показва проучване на Българската търговско-промишлена палата (БТПП) за нагласата на бизнеса през 2019 г. В миналогодишното проучване Германия беше втора след Китай, но поради търговските спорове със САЩ, езиковата бариера и голямата дистанция, Китай остава назад в настоящото проучване. Фирмите търсят бизнес партньори и в Турция, Швейцария, Русия и Обединените арабски емирства, които допълват челната петорка. С някои от тях – като Турция и Русия, има спад в стокообмена по различни причини, отчитат от БТПП. Швейцария бележи огромен скок в интереса на българите към бизнес пътувания, след като през миналата година беше на 20-то място, а в тазгодишното проучване е на трета позиция. САЩ привлича една четвърт от бизнеса у нас. Освен да засилят износа си, 28% от фирмите търсят добър партньор и за вноса на стоки, а 44% се нуждаят от партньор за съвместна инвестиция в България. По-малък процент – 14%, търсят фирми за инвестиции зад граница. Българският бизнес има интерес основно към партньорство с компании в сферата на машини и оборудване (43%), услуги (26%), храни и напитки (24%), и строителство (19%). Близо две трети от компаниите обаче не познават напълно условията за търговия със страните, с които искат да имат бизнес отношения.", "date": "2019.02.04", "title": " Фирмите с най-голям интерес към Германия\t\t\t"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b5/", "text": "България трябва да се въздържи от подкрепа на предложената обща европейска позиция за Венецуела. Това се посочва в позиция на президента Румен Радев по повод събитията във Венецуела. „Събитията във Венецуела будят тревога и безпокойство. Съществува реален риск от ескалация и насилие. В тези условия критично важно е да се съхрани диалогът между управляващите и опозицията в името на политически процес, който да доведе до мирно решение за бъдещето на страната“, посочва Радев. Според президента, политическата криза може да се реши единствено с организирането на прозрачни избори според конституцията на страната и с международно наблюдение. Направеното предложение за обща европейска позиция обаче не води до подобно решение, посочва той. „Критиките ми не са подкрепа за една или друга страна в конфликта. Става дума за върховенство на международното право и за твърдото убеждение, че неговото нарушаване няма как да доведе до позитивни резултати“, казва Румен Радев. „В политически план трябваше да научим урока, че ултиматумите винаги прекъсват каналите за комуникация и блокират възможностите за преговори. Както в много случаи с други държави през последните десетилетия, нараства рискът да бъде провокирано насилие и вътрешен конфликт, които за дълго да дестабилизират държавата и региона и да донесат страдания на народа на Венецуела“, допълва президентът. По думите му, България трябва да се въздържи от подкрепа на предложената европейска позиция.                            ", "date": "2019.02.04", "title": " Радев: България не трябва да подкрепя европейската позиция за Венецуела"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%82%d0%b5-%d0%b3%d1%80%d0%b0%d0%b4%d0%be%d0%b2%d0%b5-%d0%b2%d0%bb%d0%b8%d0%b7%d0%b0%d1%82-%d0%b2%d1%8a%d0%b2-%d1%84%d0%be%d0%ba%d1%83%d1%81%d0%b0/", "text": "Областните градове стават все по-атрактивни за наемателите на търговски площи. В основата на този интерес са икономическият растеж и нарастващото потребление, както и по-слабата конкуренция между търговците извън София и големите градове, показва доклад на консултантска компания за третото тримесечие на 2018 г. Основни наематели в по-малките населени места са търговци на бързооборотни стоки, стоки за дома ”направи си сам”, техника и козметика, както и ценово достъпни брандове в областта на дрехите и обувките. Заради липсата на големи търговски центрове в тези населени места big-box магазините, в които се продават различни марки и артикули, са най-търсената платформа за навлизането на тези брандове в областните градове. „През последните години много търговци развиваха приоритетно мрежата си в София и наситиха пазара с обекти. Сега търсят присъствие извън столицата, където конкуренцията и предлагането в съответния сегмент са по-ограничени. Тази тенденция се подкрепя и от факта, че в някои случаи обектите извън столицата са сред най-рентабилните за даден търговец”, коментира Иван Граматиков, мениджър „Търговски площи” в компанията. София продължава да е атрактивна за навлизане на нови брандове. А много чужди брандове активно проучват пазара за потенциално навлизане. В резултат от активността на новите и съществуващите брандове делът на свободните площи в столичните молове се очаква значително да намалее през следващите месеци. След покачването на наемните нива в предходните тримесечия, сега те остават стабилни. За магазин от 100 кв. м на ключова локация в добре работещ търговски център нивата се задържат на 32 евро/кв. м. На столичния булевард „Витоша” стойностите за обект с подобна квадратура остават около 50 евро/кв. м.", "date": "2019.02.04", "title": " Областните градове влизат във фокуса на наемателите"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%b5-%d0%bf%d0%b0%d1%80%d1%82%d0%bd%d1%8c%d0%be%d1%80-%d0%bd%d0%b0-%d1%82%d1%83%d1%80%d1%81%d0%ba%d0%b8%d1%8f-%d0%b5%d1%80%d0%b7%d1%83%d1%80%d1%83%d0%bc-%d0%bf/", "text": "  В първия месец от годината, кметът на Банско Георги Икономов подписа договор за изпълняване на съвместен проект между Община Ерзурум, Турция и Община Банско с наименование „Сътрудничество за природосъобразен зимен туризъм“. Бенефициент е турската община в рамките на мярка „Побратимяване на градове от Турция и градове от ЕС“, а срокът за изпълнение на дейностите е една година. Ерзурум, както Банско е популярен зимен курорт в южната ни съседка, който също е домакинствал кръгове от Световната купа по ски. „Ерзурум ни покани да се включим като техни партньори в европейската програма, с желанието Банско да сподели своите добри практики в сверата на зимния туризъм. Въпреки че турската община е много по-голяма от нашата, Банско има какво да сподели за своето развитие като един от предпочитаните курорти в Европа“ бе коментарът на Икономов по повод старта на проекта. Неговата основна задача е да бъде извършен задълбочен анализ за възможностите за внедряване на соларните системи като алтернативен източник на възобновяема енергия. За целта турската община ще наеме агенция за енергийни проучвания, която ще изготви специализирани доклади за двата курорта, отчитайки съотношението разходи – ползи, социалният ефект, както и периода за възвръщаемост на инвестициите. Двете общини ще си разменят срещи, с които ще насочат общественото внимание върху възобновяемите източници на енергия като алтернативи, запазващи качеството на въздуха и околната среда. Освен тях, позитивната кампания за популяризиране на еко енергията ще премине и през провеждането на ски състезания в Банско и Ерзурум. С успешното изпълнение на проекта двата града ще се побратимят, за да продължат сътрудничеството си и в други сфери от живота.", "date": "2019.02.04", "title": " Банско е партньор на турския Ерзурум по европроект в сферата на зимния туризъм"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d1%81-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%89%d0%b5-%d0%be%d1%81%d1%82%d0%b0/", "text": "България и Македония ще работят за въвеждането на нулеви ставки по двустранните митнически тарифи. Това каза министър-председателят Бойко Борисов на брифинг с македонския си колега Зоран Заев в Министерски съвет. Двамата обсъждат развитието на сътрудничеството в различни сектори, проекти в сферата на инфраструктурата и транспорта, както и изпълнението на Договора за приятелство, добросъседство и сътрудничество. Министерствата на културата на двете държави днес подписаха Програма за сътрудничество за периода 2018 – 2021 г. „Ще искаме по най-бързия начин сертифициране от Европейската комисия. В момента стокооборотът ни е 605 млн. евро, но ще минем 1 милиард, ще видите“, посочи Борисов. „Българското европредседателство остана в историята с това, че постави на масата темата „Западни Балкани“. Договорът за добросъседство ще бъде вграден в темелите на успехите в отношенията с нашите съседи, колкото и да не им се харесва на някои в нашата страна“, коментира още премиерът. Той припомни също, че днес двете страни отбелязват 147 години от рождението на Гоце Делчев. „България и Македония са пример за новата реалност на Балканите, на две близки страни, които преодоляха предразсъдъците и създадоха едни нови, приятелски отношения“, каза на свой ред Зоран Заев. Дойдох, за да изразя още веднъж огромната си благодарност към народа на България, към премиера Бойко Борисов за огромната подкрепа, добави той. „От 27 години чакаме за членство в НАТО, от 2005 година – в ЕС, но днес вече имаме напредък и вратите са отворени“, каза  Заев. По отношение на проектите в транспорта македонският премиер информира, че 670 млн. евро са предвидени за жп линията от Скопие до българската граница и още 100 млн. за пътя от Куманово до границата.", "date": "2019.02.04", "title": " Борисов: Договорът с Македония ще остане в историята, колкото и на някои да не им харесва\t\t\t"}
{"url": "https://trud.bg/600-%d1%85%d0%b8%d0%bb-%d0%ba%d0%b2-%d0%bc-%d0%be%d1%84%d0%b8%d1%81%d0%b8-%d0%b8%d0%b7%d0%bb%d0%b8%d0%b7%d0%b0%d1%82-%d0%bd%d0%b0-%d0%bf%d0%b0%d0%b7%d0%b0%d1%80%d0%b0-%d0%b4%d0%be-3-%d0%b3/", "text": "Купуват още на етап строеж Около 600 хил. кв. м офис площи клас А са планирани или са на етап строеж в София и се очаква да бъдат завършени до три години. В същото време 70% от големите компании в столицата възнамеряват да увеличат служителите си в този период, като 31 на сто планират ръст от над 25%. Това показва проучване на консултантска компания сред сто дружества с общо 24 хил. служители и наета площ от 270 хил. кв. м. „Независимо, че има много сгради на етап строеж, голяма част от тях вече са почти изцяло запълнени. В централната част на София не се очакват нови офиси в близките години, тъй като усвояването на големи парцели е трудно. Строителството в периферията е предизвикателство, защото за компаниите е важно служителите им да пътуват възможно най-малко до работното си място”, казва Димитър Иванов, ръководител на отдел „Представляване на наематели” в компанията. 61% от фирмите съобщават, че плановете им за растеж ще доведат до разширяване на офис площите им в близко бъдеще, като почти половината от участниците в допитването са заявили, че очакват разширение в рамките на следващите 12 месеца. Компаниите планират разширяването си между 6 и 12 месеца предварително, тъй като качествените площи не са толкова много, коментират брокери на имоти. Например една от големите компании сключи най-голямата сделка с офис площи за 2018 г. за наемането на 11 500 кв. м. в сграда, която се очаква да бъде завършена през първото полугодие на 2019 г. Достъпът до сградата и близостта й до спирки на градския транспорт, най-вече на метрото, е от най-голямо значение при вземането на решение за наемане. 79% от участвалите в изследването компании смятат този фактор за много важен, а на второ място по значение се поставя наличието на интернет връзка (76%). От компанията констатират повишаване на цената на паркоместата в последно време, поради което сгради с добре уредени паркоместа повишават конкурентоспособността си. Наличностите от модерни офис площи в София достигат 1,93 млн. кв. м., а свободните площи са 9,1%. Наемите са на нива между 12 евро и 15 евро на кв. м. за офиси клас А и 8-11 евро за клас Б, сочат данните на компанията.   Фирми се местят в по-хубави сгради Изискванията на наемателите за качеството на сградата нарастват с времето. Тенденцията за преместване на наематели от сгради клас Б към сгради клас А ще продължи, смятат брокери на имоти. Това се потвърждава от резултатите от изследване, според което 1/3 от компаниите не са доволни от спецификите на сградата, в която се намират, като качество на вътрешната среда, ниво на сигурност и ефективност на разпределение на помещенията. 54% от компаниите не са доволни от управлението на сградите, в които се намират, и много от тях са склонни да се местят в друга сграда с по-добро управление. По отношение на организацията на работното пространство 74 на сто от компаниите съобщават, че използват офиси от отворен тип за всичките си служители или ги комбинират с с малки затворени помещения за ключови ръководители. Експертите не очакват тази тенденция да се промени в близко бъдеще, тъй като българският пазар е доминиран от глобални компании в секторите IT и BPO (Business process outsourcing) с дългосрочни планове за развитие в страната ни. Близо 42% от компаниите подкрепят работата от вкъщи като начин за оптимизиране на пространството или предоставяне на по-голяма гъвкавост на служителите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " 600 хил. кв. м. офиси излизат на пазара до 3 г.\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d0%bb%d0%b8-%d1%81-%d0%b6%d1%8a%d0%bb%d1%82%d0%b8-%d1%80%d0%b5%d1%86%d0%b5%d0%bf%d1%82%d0%b8-%d1%85%d0%b8%d1%80%d1%83%d1%80%d0%b3/", "text": "Известен хирург от Разград е задържан в понеделник с т.н. „жълти рецепти” за лекарствени продукти, съдържащи наркотични вещества. 51-годишният доктор е ползвал бланки на свой колега, тъй като самият той нямал това право и кочанът му бил отнет миналата година при повдигане на обвинение за незаконно придобиване на високорискови наркотични лекарства с цел разпространение. Специализираната полицейска операция е стартирала около 10 часа, когато докторът бил закопчан на улицата. Паднал на земята пред минаващите и започнал да търка лицето си в асфалта, разказват очевидци. По тази причина лекарите в Спешна помощ оказали да дадат съгласие да бъде приведен в ареста. Към 18 часа прокуратурата и полицията в Разград издирваха външен невролог, който да прецени какво е състоянието на доктора и дали трябва да бъде оставен в болница под охрана. Към момента не се уточнява колко бланки за лекарства, изписвани по специален ред, са намерени в хирурга. Направени са били обиски на два апартамента и колата на доктора. Разпитани са били и свидетели. Имало данни, че рецептите били издавани на имената на хора, които не били болни и не предполагали, че се нуждаят от морфин. Работата по изясняване на цялата ситуация, замесените в нея и количествата, които са били взети от аптеките, продължава. Този месец предстояло да се внесе обвинение срещу същия доктор за незаконно придобиване на над 10 000 ампули морфин и още около 250 таблетки с такова или подобно съдържание. Стойността им била за близо 14 000 лв. Срещу същия лекар се водели няколко дела, припомнят започнати. Той вече бил съден за теглене на пари от чужда карта.", "date": "2019.02.04", "title": " Арестували с „жълти рецепти” хирург, обвинен в незаконно придобиване на наркотични лекарства"}
{"url": "https://trud.bg/%d0%bf%d1%80%d0%be%d0%b4%d0%b0%d0%b2%d0%b0%d0%bc%d0%b5-%d1%81%d0%bb%d0%b0%d0%b4%d0%ba%d0%b0-%d0%b8-%d0%ba%d0%be%d0%b7%d0%bc%d0%b5%d1%82%d0%b8%d0%ba%d0%b0-%d0%bd%d0%b0-%d0%ba%d0%b8%d1%82%d0%b0%d0%b9/", "text": "Стартирали сме 29 процедури за износ Тридесет български компании вече предлагат храни и козметика на китайския пазар чрез електронната платформа за търговия www.16plus1cloud.org, съобщи за “Труд” изпълнителният директор на Центъра за насърчаване на сътрудничеството в областта на селското стопанство между Китай и Централна и Източна Европа Васил Гелев. Сама по себе си платформата не “търгува” електронно, а консолидира производители – тя е дигитален логистичен хъб за селскостопански и други продукти от Централна и Източна Европа и Китай. Благодарение на нея в края на миналата година вече са сключени реални сделки за български козметични продукти, посочи Гелев. В момента на платформата се предлагат 4500 артикула основно от хранително-вкусовата промишленост от различни страни от Централна и Източна Европа. Китай е много предпазлив при вноса на хранителни продукти. Преди да бъдат внесени, трябва да бъдат подписани двустранни протоколи, гарантиращи безопасността. България има 29 стартирали двустранни процедури за износ. Шест от тях вече са финализирани с подписани протоколи – за люцерна, царевица за фураж, риба и рибни консерви, мляко и млечни продукти, белен слънчоглед, комбинирани фуражи и фуражни добавки. Съгласно действащите до сега регулации, за да може една българска или от ЦИЕ компания да продава продуктите си чрез електронна търговия в Китай, тя трябваше да открие там собствен офис, да регистрира фирма, да има собствена банкова сметка – всичко необходимо, за да е юридическо лице по смисъла на китайското законодателство. Чрез платформата производителите могат за свържат електронните си магазини с нея, а връзката й с китайските платформи дава възможност предлаганите стоки да се търгуват в Китай. Изискване на китайските власти за трансграничен внос на продукти за лична употреба е платформата, която търгува стоката в Китай да е свързана с тяхната агенция митници.", "date": "2019.02.04", "title": " Продаваме сладка и козметика на Китай\t\t\t"}
{"url": "https://trud.bg/%d0%ba%d0%b0%d0%bc%d0%b1%d0%b8%d0%b0%d1%81%d0%be-%d0%b2%d0%b0%d1%80%d0%b8%d0%b0%d0%bd%d1%82-%d0%b7%d0%b0-%d1%82%d1%80%d0%b5%d0%bd%d1%8c%d0%be%d1%80-%d0%bd%d0%b0-%d0%b8%d0%bd%d1%82%d0%b5%d1%80/", "text": "Лучано Спалети е пред уволнение в „Интер“. Италианският тактик има един мач на разположение, за да запази поста си, след като в неделя тимът му изненадващо падна от опашкаря „Болоня“ с 0:1 насред „Джузепе Меаца“. Според „Кориере дела Сера“, Спалети трябва да вземе на всяка цена гостуването на „Парма“ този уикенд. А за неговото място вече се спряга името на Естебан Камбиасо. Бившият играч на „нерадзурите“ може да застане начело на клуба до края на кампанията в опит да спаси сезона. Аржентинецът има над 400 мача за „Интер“ в периода 2004-20014 година. Понастоящем той е асистент на Хосе Пекерман в колумбийския национален отбор. Антонио Конте, бившият мениджър на „Челси“, вече е отказал предложение на гранда от Милано, тъй като няма желание да започва работа в разгара на кампанията.  А през 2019 година представянето на „Интер“ е отчайващо. Тимът все още няма отбелязан гол за първевнство – 0:0 със „Сасуоло“ у дома, 0:1 от „Торино“ и сега 0:1 от „Болоня“. Единствените попадения бяха за купата на Италия, но след 6:2 над „Беневенто“ дойде и отпадането от „Лацио“ след дузпи.  „Освиркването от феновете не е нещо ново за мен – призна след последния мач Спалети. – Случвало ми се е на няколко пъти в моята кариера. Когато плащаш за билет, имаш правото да изискваш повече от играта на отбора. Още повече, когато става въпрос за „Интер“.  По-рано през сезона италианският колос отпадна от Шампионската лига още в груповата фаза.", "date": "2019.02.04", "title": " Камбиасо вариант за треньор на „Интер“"}
{"url": "https://trud.bg/%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%bd%d0%b0-%d0%b7%d0%b5%d0%bc%d0%bd%d0%b8%d1%8f-%d0%b3%d0%bb%d0%b8%d0%b3%d0%b0%d0%bd-%d0%b2%d0%b5%d1%89%d0%b0%d0%b5-%d0%bd%d0%b5%d0%be%d1%87%d0%b0/", "text": "Изисква да осъзнаем къде са грешките, паденията и победите Умее със силата, която притежава, да ни накара да вървим към целта и задължително да я постига На 4 февруари 2019 година навлизаме в годината на Земния глиган, последният знак от 12-е на източния зодиак. Родените в година на Глигана носят в себе си противоречия и избухват в крайности заради характеристиките, които са им заложени – от мудност до ярост, от слънце до мрак. В годината на неговата власт, особено в съчетание с властващия Юпитер, е способен да донесе неочаквани обрати на планетата Земя, в живота на човечеството и в битието на семейството. Годината на Земния глиган изисква да осъзнаем къде са грешките, паденията и победите ни и ни задължава да живеем без притворство, лицемерие и колебания. Политиците да променят посоката от противопоставяне и агресия към стабилизация и мир. Положителното влияние на Глигана е, че може да преобърне не само на личностно, но и на държавно ниво животът на човечеството, защото умее със силата, която притежава, да върви към целта и задължително да я постига. ГЛИГАНЪТ Години: 1947, 1959, 1971, 1983, 1995, 2007, 2019 На родените в година на Глигана няма да им липсват успехи, но с изискването да са отговорни, да не прахосват пари, да не взимат заеми. Мнозина намират мястото си и заживяват зад граница. Винаги помагат със своята воля и решителност на хората около себе си, затова и са желани колеги и партньори. Годината им помага да заработват добри пари, но както вече предупредих, да са пестеливи. В личните отношения родените в година на Глигана се радват на хармония и спокойствие, но са дребнави в малките ежедневни недоразумения. По отношение на здравето нямат причина за притеснения, ако спазят едно правило – да не се оставят на Съдбата, ако тялото им подскаже, че има проблем. Да се предпазват от травми. ПЛЪХЪТ Години: 1948, 1960, 1972, 1984, 1996, 2008, 2020 Родените в година на Плъха получават подарък в годината на Глигана – да са щастливи. Срещата с подходящата половинка предстои. Семейните се радват на спокойствие и романтични мигове. Успехът в работата зависи от характера на родените в година на Плъха. Ако са работохолици, ще имат отлична финансова стабилност, но чакат ли чудото да падне от небето, недоимъкът е тяхната заслужена орис. Да бъдат особено внимателни пенсионерите, за да не станат лесни жертви на телефонни измамници. От Плъха зависи да съхрани здравето си стабилно, особено ако има хронични заболявания, защото финансовите проблеми и притесненията заради липсата на изход са в състояние да го депресират и разболеят и да се наложи продължително лечение. ВОЛЪТ Години: 1949, 1961, 1973, 1985, 1997, 2009, 2021 Родените в година на Вола са непредсказуеми, но имат пред себе си една изпълнена с лични ползи година. Активността в професионален план им носи отлични приходи, успехи и признание, но и немалко разочарования заради хора, които са предали доверието им. Трудно овладяват емоционалните си реакции. Мъжете са склонни към резки и язвителни забележки. Създайте своя приятелска среда и не пропускайте развлеченията, това съветвам младите семейства. Здравето е нестабилно заради податливост на депресии и обостряне на хронични заболявания. ТИГЪРЪТ Години: 1950, 1962, 1974, 1986, 1998, 2010, 2022 Родените в година на Тигъра са орисани от Глигана да пътуват, но не сами, а с роднина, приятел или любим човек. В личния им живот е напрегнат зной на връзки, раздели и годеж и брак. Годината им помага да сменят професията си или да започнат второ висше образование, а също да се запознаят с интересни и важни за бъдещето им хора. С финансите се очертават проблеми, но се справят и успяват да избегнат депресиращата ги загуба на пари. Да не харчат за задоволяване на капризите на близките им или на техните лични, защото ще им бъде много трудно да възстановят загубите. Здравето им може да се влоши, ако животът им е напрегнат и са лишени от храна. Пътуванията са гаранция за стабилна психика и отлично физическо състояние. ЗАЕКЪТ (котката) Години: 1951, 1963, 1975, 1987, 1999, 2011, 2023 Родените в година на Заека са подкрепяни от Глигана и нямат причина за страхове и притеснения, въпреки че няма да липсват опити да бъдат мамени. В професионално отношение могат да разчитат на успех, а за финансите си няма да имат притеснения. Ще си спечелят врагове, ако поемат обещания, които няма да изпълнят. В личния живот на Заека е спокойно. Семейните се радват на разбирателство и любов, а необвързаните ги очаква бурен романс, който може да не издържи на нежеланието на Заека да разпалва емоциите с романтични мигове, споделени чувства и изненади. Здравето им е крехко, да бъдат отговорни към себе си. ДРАКОНЪТ Години: 1952, 1964, 1976, 1988, 2000, 2012, 2024 На родените в година на Дракона Глигана обещава щастие, успех и благоденствие. Повече се радват на живота, отколкото преживяват провалите си, защото безпътният мрак, в който бяха попаднали, вече се разкъсва от слънчевите лъчи и идва новата надежда за добро бъдеще. Годината дарява на Дракона увереност, сили и вяра, възможност да стабилизира финансовото си състояние. Глиганът му помага да си регистрира фирма, да напредне бързо и да умножи многократно доходите си. Здравето на Дракона е стабилно. Да преосмисли личните си отношения. Време е да се раздели с хората, на които няма доверие. ЗМИЯТА Години: 1953, 1965, 1977, 1989, 2001, 2013, 2025 За родените в година на Змията годината на Глигана не носи позитивизъм. В семейството е орисана на нервност, напрежение и неочаквани разходи. Получи ли нова длъжност, ще си върне самочувствието и увереността. Да изглежда добре е друго важно изискване на годината на Глигана, защото за Змията важи правилото – по дрехите посрещат и изпращат. Здравето й ще укрепне със спорт и с намаляване на теглото, ако е необходимо, но не с драстична диета, за да не си навреди. Понеже е податлива на възпаление на кожата, да се предпазва от алергии. Да се вслушва в съветите на най-близките си хора. КОНЯТ Години: 1954, 1966, 1978, 1990, 2002, 2014, 2026 За родените в година на Коня годината на Глигана е успешна, стига да осъзнаят, че колкото повече работят, толкова по-високо заплащане ще получат. Не бива при предложение за нова работа поласкани да дават съгласието си веднага. В личните им отношения няма да е спокойно заради разправии с брачната половинка и роднинското обкръжение и съществуваща опасност от развод. Здравето им изисква да избягват преумората, да си почиват повече, да се хранят правилно, да са често на чист въздух. Да не пренебрегват физическото си състояние. ОВЦАТА (козата) Години: 1943, 1955, 1967, 1979, 1991, 2003, 2015. Годината на Глигана обещава отлични постъпления, ако не мързелуват, ако са прозорливи, дори и ако сега са решили да регистрират своя фирма. Не са склонни да държат на дадената дума и изпълнят поетите задължения и дадените обещания. Да се грижат за здравето си, което им създава проблеми заради натовареното ежедневие и липсата на почивка. В личен план е спокойно и дори леко скучно. При романтични познанства, няма да създадат трайни отношения. Семейните се радват на хармония с половинката и разбирателство с децата си. МАЙМУНАТА Години: 1944, 1956, 1968, 1980, 1992, 2004, 2016 Родените в година на Маймуната са дейни в годината на Глигана, а дните им са наситени с работа, приходи и успехи. Тези, които не се страхуват от новото и се впускат в начинанията, ще жънат признание. Търсят помощта на влиятелни хора и знаят как да я получат. Ако са практични, не ги грозят финансови проблеми. Да не разчитат на помощ от приятели, а да са пестеливи. Глиганът ги подтиква към интимни връзки и дори към неочакван брак. Здравето им налага да щадят нервите, и да засилят имунната си система. Самолечението им е забранено. Обичат да се величаят, ако са посещавали йога или рейки. ПЕТЕЛЪТ Години: 1945, 1957, 1969, 1981, 1993, 2005, 2017 Родените в година на Петела са длъжни да овладяват емоциите си. Този е пътят към успеха. И в личния, и в професионалния си живот са склонни към агресия, настроени са заядливо, критикарски и са в състояние за кратко време да съсипят семейството си, интимна връзка, професионални отношения и съдружие. На всяка цена да избягват авантюристичния подход към работата, финансите, инвестициите и начинанията. Здравето им е зависимо от нервното напрежение, водещо до прояви на мигрена, която ще отшуми, ако стабилизират психиката си чрез билкови отвари, но не и със силни болкоуспокояващи. КУЧЕТО Години: 1946, 1958, 1970, 1982, 1994, 2006, 2018 Родените в година на Кучето са орисани на успехи в годината на Глигана. Очаква ги спокоен период, а проблемите им са по-скоро случайност. Всичките му мечти и планове се осъществяват и го зареждат увереност. Стремежът да получи крайни резултати в кратки срокове може да го изпрати зад граница. Самотните са орисани да срещнат своята половинка, а разведените – своята нова любов, а в края на годината са плановете за сключване на брак. За да съхрани здравето си да обърне внимание на състоянието на бъбреците и жлъчката си, а също и на черния си дроб. Храната да е без тлъсто месо и остри подправки.    ", "date": "2019.02.04", "title": " Годината на Земния глиган вещае неочаквани обрати\t\t\t"}
{"url": "https://trud.bg/%d0%bc%d1%8a%d0%b6%d0%b5%d1%82%d0%b5-%d0%b8%d0%bc%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%bf%d1%81%d0%b8%d1%85%d0%be%d0%bb%d0%be%d0%b3%d0%b8%d1%87%d0%b5%d1%81%d0%ba%d0%b8-%d0%bf%d1%80/", "text": "При мъжете чувствата и мисленето ще си останат мъжки, а жените ще продължат да възприемат света по женски Спори се дали интелектуалният скок от маймуната до човека е най-големият в развитието на видовете на планетата. Някои сериозни учени твърдят убедително, че много по-голям е еволюционният пробив в областта на пола. То какво ли не се оспорва в науката! И все пак. Половата активност при хората е напълно откъсната от своята основна функция продължението на рода. В полови връзки влизат както полово незрели лица, така и такива вече излезли от възпроизводителна способност. Половите дразнители при животните условно биват вътрешни – хормоните, биват и външни – оцветяване, миризми, звуци и пози за привличане на на потенциалния партньор. При човека към тях са се прибавили чисти абстракции – думи, словосъчетания, представи.В резултат полова възбуда се получава дори при пълно отсъствие на партньор, произвеждаш си го във въображението и готово! Случва се реален партньори да пречи,понякога въобще да е ненужен. Въпросът за контрацепцията днес е по-важен от другите елементи в половата практика. За разлика от животинските самки жените получават положителна добавка за полова активност – появява се оргазмът. Почти постоянно са готови за чифтосване, не трябва да чакат „сезона“, както е при „жените“ в животинския свят. Майката природа е подарила като полова активност на човешкия вид първично подобие на ритуал, в последствие културата го е превърнала в ритуал в буквалния смисъл. Извън обществото и културата сексуалността не може да се разбере. От друга страна невъзможно е да се проумее обществения живот без познаването на особеностите на сексуалното поведение на индивидите в него. В културата се осмислят половите различия и половото поведение. Предмет на сексологията е целият комплекс от социални отношения между половете, казва нашият пръв сексолог проф. д-р Т. Бостанджиев. Негово писмо до Т. Живков довежда до промяна в Наказателния кодекс и отпадането на преследването за хомосексуализъм, освен в случаите на насилие и при посегателство върху малолетни. Любодействието днес много често се нарича „сексуална игра“, прицелена за получаване на придобивки доста отдалечени от възпроизводството. За демонстрация на сила, за финансови придобивки, социален статус, за едното забавно времепрекарване. Сексуалността пронизва съществуването на човека, най-тясно е свързана с появата на културата. Проучвания показват, че средно през десет минути мислите и емоциите на хората по един или друг начин имат еротична тематика. Борбата за власт, агресивността, престъпността, постиженията в науката, изкуството и спорта, напорът към по-висок социално положение – зад тези активности видимо или скрито се проявява повишената сексуалност. Колкото повече се прикрива, толкова повече излиза наяве в най-неочаквани места. Обективното изучаване на тази сложна материя очевидно не е възможно без предварителното развитие на биологическите и социалните науки. За целта обаче исторически се е налагало да се преодоляват мощни съпротиви от заблуди и лицемерие. Дори днес се налага. В същността на пола има още някои неизвестни,заедно с известното се коренят в биологията на човека. Поникват и растат обаче в културата, която я видоизменя, понякога до неузнаваемост. Жените и мъжете поотделно притежават своята специфична полова същност. Каквито и операции да им направят, мъжете ще си останат мъже, а жените – жени. Мъжът може да бъде възпрян или сам да откаже да бъде мъжкар или коцкар, жената – да се отърве от комплексите си за непълноценност. Това няма отношение към пола, въпрос е на културни норми и нагласи. От такива промени полът няма да се изпари, при мъжете чувствата и мисленето ще си останат мъжки, а жените ще продължат да възприемат света по женски. Не от мъжа следва да се освобождава жената, както вопият джендъристите, а жената в жената трябва да се освобождава, както е писал Фридрих Ницше. Жените от момиченца са приучавани да показват своите чувства, да играят с кукли, обгрижват, състрадават, да изглеждат раними, безпомощни и преживяващи емоции. Така е прието от хиляди години! Обратното – за момченцата. „Юнак без рани не ходи!“, „Само момичетата реват при болка!“. Играейки предписаните в детството роли и игри, формират представите за себе си. Които силно се разминават с действителността. Мъжете са много раними и дълбоко чувстващи, но не са способни да демонстрират това, играят го хладни и често си плащат. А жените всъщност са по-прагматични, склонни към пресметливост и дори жестокост, проявяват повече здрав разум и борбеност. Доста по-често, например, посещават лекарски кабинети, мъжете са по-плашливи, крият се от фактите. „Безчувствените и хладни“ мъже имат повече психологически проблеми от жените. В различните страни опитите за самоубийство при жените са пет до десет пъти по-чести, но два-три пъти по-рядко успешно слагат край на живота си. Самоубийството не е признак на слаб характер, а резултат на някакво психическо разстройство, на депресия най-често. Ясно се вижда чия ранимост е недооценена, а кой пол печели повече от заиграването с чувствителност, страдания и сълзи. Каквото и да говорят джендър идеолозите, пропагандистите за привилегии за жените и феминистките, жените и мъжете несъмнено се различават помежду си.Полът се предопределя от гените, от цяла хромозома, нейното наличие се долавя във всяка черта и прознак на роденото същество. Сравнението на половете по принципа „кой е по-добър, а кой по-лош“, уместно е съпоставянето, при което се изследват различните полови роли, възможности и достойнства на всеки пол. Бихме могли да говорим за „хомосексуални малцинства“, казва проф. Т. Бостанджиев,но това не се отнася за лицата с ексхибиционизъм, воайорство, педофилия и садо-мазохизъм, това са престъпления.Въобще сексуалните влечения са една много сложна гама. Младежът за приятелите и за себе си е та мъж само ако е с жена. При момичетата е по-различно, доказателство е появата на месечен цикъл. Не съвсем обаче. Вкоренено в подсъзнанието е, че само щом е видимо желана, ако я искат, вече е жена. Мъж ли си или жена – решават половите отношения! Съзнателната цел е съблазняването на мъж или „бодването“ на жена. Подсъзнателната е получаването на себеусещането за собствената полова роля. Невротичен сблъсък на иначе нямащи общо цели. Въпрос на живот и смърт е да се действа, важни са моралните дивиденти, дори въобще да липса реално удоволствие. Истинската женственост обаче не е в половата реакция на мъжете, мъжествеността не се доказва с размахването на анатомичния атрибут. Едно са инстинктите и рефлексите, друго разумната оценка. Мъжете и жените полагат огромни усилия да се убедят, че без полова активност са за никъде. Много са тружениците на сексуалния труд, не липсват герои и героини сред бойците на половия фронт. „Ако съдим за любовта по обичайните й прояви, тя повече прилича на вражда, отколкото на дружба“, пише Ларошфуко. За невротична може да се счита всяка човешка дейност, която се върши с една цел, но се обяснява с друга. Сексуалната потребност не е чак абсолютна, колкото са въздуха и водата, но не се ли задоволи, психическият дискомфорт е значим.И е въпрос главно на качество, важно е как се преживява, не толкова колко пъти или какви пози. Дискомфортът води до разнообразни невротични симптоми – натрапчивости, тревожност, страхове, потиснатост и пр. По едно време и потребността се изпарява. Оскар Уайлд: „В живота има две истински трагедии: едната е, когато не получаваш желаното, другата – когато го получаваш“. Стресътчесто върви с половите „подвизи“. Стандартното полово поведение са отношенията между лица от различен пол, зряла възраст, които не са в роднинска връзка. Другото е нестандартно. Които могат да са болезнени или не, престъпни или не. Понятието за норма тук е относително, все пак ориентир е честотата. Болест е, ако проявата е мъчителна за самия човек за социалната му адаптация. Даже и в стандартната ориентация не липсват елементи на ексхибиционизам, фетишизъм, воайорство, садо-мазо и др. Терминът „извращения“ следва да се използва предпазливо. Хомофобът не в ред психически. Както и идейните джендър идеолози и пропагандисти. Сексологията прилича на равностранен триъгълник – едната му страна е био-медицинска, втората – социо-културна, третата – психолого-педагогическа. При джендъристите първата страна се отрязва и идва насилието върху здравия разум и човещината.        ", "date": "2019.02.04", "title": " Мъжете имат повече психологически проблеми от жените\t\t\t"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%be%d0%b2%d1%87%d0%b0%d1%80%d0%be%d0%b2-%d0%b0%d0%ba%d0%be-%d0%bb%d0%b0%d1%80%d0%b3%d0%be%d1%82%d0%be-%d0%bd%d0%b5-%d0%b1%d0%b5/", "text": "Софийското Ларго привлича огромно количество туристи, а битката за него беше неимоверна. Браво на Банов и Рашидов, които се пребориха за него. Това каза проф. Николай Овчаров, съветник на министъра на културата, по  . По думите му сроковете за изпълнение на европейските проекти са жестоки и ако този проект не е бил завършен до края на 2015 г., щели да се загубят 15 млн. лв. Проф. Овчаров заяви, че е бил съветник и на Вежди Рашидов и на Боил Банов, и на служебния министър Рашко Младенов, което по думите му показва, че не става въпрос за политически назначения. Той не е работил пряко по проекта за софийското Ларго, но като археолог е имал отношение към него. По времето на Орешарски проектът е бил спрян и до края на 2015 г. трябвало на всяка цена да бъде завършен. „За съжаление обаче тогава Министерството на културата приличаше на болница – министър Вежди Рашидов беше болен от рак и беше в Германия, зам. – министърът Бони Петрунова също, шефът на кабинета Ива Петрони – също. И именно върху Боил Банов легна цялата отговорност да продължи проекта“, разясни проф. Овчаров. По думите му европроектите са много тежки проекти и много хора, и общини бягат от тях, защото са свързани със срокове. „Ако един проект не бъде изпълнен в срок, се губи. Ако не беше свършен до края, се губят 15 млн. Сроковете за изпълнение на европейските проекти са жестоки – там няма мърдане. Изпълняваш го или връщаш парите“, каза проф. Овчаров. Овчаров заяви, че няма да влиза в спора Йончева-Банов, защото това е съдебен спор, но каза, че министър Банов е „изключителен човек и не би направил такова нещо“. Овчаров разказа, че през есента на 2015 г. е имало протестърски акции – 48 човека, по думите му, които, са протестирали и са искали да бъде спрян проекта за различни неща, но основно, че се е работело с нови материали. „Всички тези неща трябваше да се изпълнят – куполът да се прекрои, да се намали височината на зидовете, което изискваше време. Именно от там настъпиха закъсненията, а срокът беше до края на 2015 г“, уточни Овчаров. „За съжаление поради несъвършенството на закона на обществените поръчки на ЗОП , аз лично за Перперикон ще го кажа – от 4 европейски проекта – три пъти ние сме били практически рекетирани от фирми, по абсолютно законен начин, които обжалват поръчките. Виждал съм го това нещо и съм се борил, но фирмата обжалва до последно. В някои случаи искат пари, но понякога обжалват до последно дори и да не вземат парите“, оплака се още проф. Овчаров.    ", "date": "2019.02.04", "title": " Проф. Николай Овчаров: Ако Ларгото не беше завършено в срок, губехме 15 млн. лв."}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d0%be%d1%81%d0%bd%d0%be%d0%b2%d0%b0-%d0%bd%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%be%d1%82%d0%be-%d0%bf%d1%80%d0%b0%d0%b2%d0%be%d1%81/", "text": "Главният инспектор на Инспектората към Висшия съдебен съвет (ИBСС) г-жа Теодора Точкова постави днес официалното начало на проект „Осигуряване на софтуерна и методическа обезпеченост и изграждане на административен капацитет на ИВСС за превенция на корупцията в съдебната власт“, финансиран по договор за предоставяне на безвъзмездна финансова помощ (ДБФП), сключен по-миналото лято, който се осъществява с финансовата подкрепа на Оперативна програма „Добро управление 2014-2020“, съфинансирана от Евросъюза чрез Европейския социален фонд. Проектът се реализира от Инспектората към ВСС в партньорство с Висшия съдебен съвет, като се очаква да приключи до 31 октомври 2019 г. Заложените дейности по проекта са в изпълнение на систематичната политика за превенция на корупцията в съдебната власт, която е част от Актуализираната стратегия за продължаване на реформата в съдебната система и приетата пътна карта към нея. В представянето на проекта Точкова подчерта значимостта му и описа дейностите, които обхваща. Тя уточни, че като резултат от проекта са утвърдени и въведени вътрешни правила за извършване на проверките за интегритет на съдии, прокурори и следователи, както и вътрешни правила за проверка на имуществените им декларации. Използват се от екипи на ИВСС от началото на 2017 г. По думите й, най-важното от проекта е разработването на електронен публичен регистър на онлайн декларации за обстоятелства, свързани с конфликт на интереси, на имуществени декларации и на отводите на съдиите – уважени или не. Реализацията на двата регистъра ще допринесе за желаната автоматизация на проверката на декларациите за имущество и интереси. И ще осигури публичност и прозрачност в дейността на съда по повод отводите на съдиите по делата. Цветинка Пашкунова, която е председател на Комисията по правни въпроси към ВСС и координатор по проекта, представи основните изисквания към регистъра за отводите. Тя посочи, че със създаването му за първи път ще има централизирана информация за отводите, мотивите и произнасянията на горната инстанция по тях, ако има такива. На конференцията беше представено не само разработването на електронен публичен регистър на декларации, свързани с конфликт на интереси ,имуществените декларации на магистратите и публичен регистър на отводите; но и разработването на вътрешни правила за проверки за почтеност (интегритет), на имуществените декларации на магистратите, на обученията за работа с новите вътрешни правила и за закупуване на компютърно оборудване и друг хардуер. Бяха откроени очакваните резултати от проекта – повишаването на експертния капацитет на Инспектората към Висшия съдебен съвет, въвеждането на нови инструменти за модернизация на съдебната система и осигуряването на гаранции за превенция на корупцията в съдебната власт. На събитието присъстваха членове на Висшия съдебен съвет, представители на държавната администрация, журналисти и неправителствени организации, работещи в сферата на правосъдието.", "date": "2019.02.04", "title": " Слагат основа на електронното правосъдие\t\t\t"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d1%81%d0%bc%d0%b5-%d0%b3%d1%80%d0%b5%d1%88%d0%bd%d0%b8-%d0%b0%d0%b4%d0%b2%d0%be%d0%ba%d0%b0%d1%82-%d0%b4%d0%be%d0%ba%d0%be%d0%b2%d1%81%d0%ba%d0%b0/", "text": "„Който от вас е без грях, нека пръв хвърли камък…“ Казват, че тези свещени слова са на самия Божий син. Има ги в първата книга на Земята, а две хилядолетия след изричането им хората още не сме разбрали, че преди да сочиш грешките на другите, добре е да признаеш: „Аз съгреших“. Или поне да отрониш: „Всички сме грешни…“ 40 години адвокатска работа, в три исторически периода – в края на тоталитаризма, в първите години на демокрацията и в повече от една декада членство в Европейския съюз. Трудно е да се преброят делата, по които в защита на клиентите си се е явявала може би най-известният в наши дни адвокат по наказателни дела Даниела Доковска. От Тодор Живков, през Стефан Софиянски и Емилия Масларова, до Огнян Донев и Иво Прокопиев – това са само неколцина от известните клиенти на преподавателя по наказателен процес в Софийския университет „Св. Климент Охридски“ и бивш председател на Висшия адвокатски съвет. Биографията, освен признание, носи и задължения към всички онези, за които би следвало да си пример и които се надяваш, че ще продължат делата ти, особено, ако смяташ, че са били в полза на обществото. Напълно логично е адвокат Доковска да спори с прокуратурата. В съдебната зала. Това правят и голямата част от петнайсетте хиляди адвокати у нас. Мнозина от тях сигурно имат своите основания да са недоволни от законите или от съдията, но малцина са тези, които ще си позволят да търсят вината само и единствено в противниковата страна, но (не и публично) няма да се усъмнят в своята или на своите съмишленици правота. В интервю за седмичника „Капитал“ Доковска сочи, че демокрацията е в опасност, а държавата се фашизира, но още в първото изречение признава защо мисли така – „това е извън моята сфера на въздействие“. Думите й са по повод призива на проф. Огнян Герджиков за закриване на т.нар. Съвет по законодателство към парламента, а причината – липсата на синергия между парламентаристи и съветващите ги юристи. Доковска не можела да закрие този Съвет, но може да натрупа камара от думи, които да хвърли срещу всичките онези, които не са ортодоксални последователи на либерализма, зад чийто воал прозира ширещата се неправда и безнаказаност. По презумпция депутатите са виновни за всичко, но те са и възможно най-публичните личности в държавата, която, на всичкото отгоре, е парламентарна република, а и ние си ги избираме на всеки четири години, а както историята показва – и по-начесто. Проблемът на проф. Герджиков, адв. Доковска и най-вече на техните клиенти, е този, че напоследък депутатите не се вслушват в съветите на определено юридическо лоби, заради което приеманите законодателни текстове често биват обрисувани като „мракобесни“. Всички знаем, че няма нищо нехуманно в това да търсиш начини да възстановиш откраднатото – било то от криминална приватизация, корупционни престъпления, докато си бил във властта, или от умишления фалит на една и повече банки, като така поне дадеш надежда, че справедливостта може и да съществува. Казват, че с времето паметта избледнявала. Но не дотолкова, че да не помним как вчера си бранил доскорошния тоталитарен лидер, а днес с лекота си позволяваш да твърдиш, че държавата се фашизирала, само защото този път клиентите ти – с влияние в политиката, икономиката и правосъдието, ползващи собствените си медии като щит срещу правоохранителните органи, се чувстват притеснени, че този път може и да не им се размине търсенето на отговорност за корупция и криминално натрупване на капитали. Нетипично е адвокат, с практиката на г-жа Доковска, докато дава оценки за законодателя, обвинителя и младежа юрист, част от които са били и нейни студенти, да пропуска и своето участие в процесите, заради които в голямата си част обществото е изгубило доверие в правосъдието. Далеч от претенциите за изчерпателност, редно е да запълним оставените празноти и е добре, че все още свободата на словото позволява да го правим, защото често най-големите му защитници, всъщност се оказват най-големите цензори. За законите Не само като бивш председател на Висшия адвокатски съвет, адвокат Доковска и нейни близки колеги са участвали в множество дискусии и работни групи по изработване на наказателните и процесуалните закони, по които после са се явявали пред съда като защитници. Ако ви звучи познато, то е като да стоиш на входа и изхода на един производствен процес. Покрай жестокото убийство на красивата Виктория Маринова от Русе, а и при много подобни тежки престъпления, обществото изпада в ступор, когато чуе, че хладнокръвният извършител, само защото е признал вината си, може да излезе на свобода след има-няма 20-25 години. В публикация на в-к „168 часа“ от октомври миналата година се разбра, че март 2010 г. на заседание на Правната комисия на парламента, депутатите гласуват да отпадането текст, според който прилагането на т.нар. „съкратено следствие“ може да се прилага и за извършители на умишлени убийства, придружени с особена жестокост, при катастрофи, причинени от шофьори с високо количество алкохол или употребили наркотици и т.н. На заседанието на Правната комисия участва и адвокат Доковска. Как точно се стига до решението, четем в стенограмата: Искра Фидосова (председател на Комисията по правни въпроси на 41-то НС):  По § 57 няма постъпили предложения по вносителя. Желаещи за изказване?  Даниела Доковска (председател на ВАдвС 2008-2014 г.):  Нали този параграф щеше да отпадне, ако се направи текст за чл. 58а от Наказателния кодекс? Идеята беше § 57 да отпадне и да няма ограничения за съкратеното съдебно следствие след като се приеме чл. 58а.  Искра Фидосова:  Права сте. Благодаря. Колеги, след като приехме чл. 58а така е редно. Който е „за“ текста на вносителя за § 57, моля да гласува. Няма „за“. Против? Четирима „против“. Въздържали се? Десет „въздържали се“. За тълкувателните решения За да защити скандалното тълкувателно решение на Общото събрание на Гражданската колегия на Върховния касационен съд, което бе на път да обезсмисли съществуването на Антикорупционната комисия и да попречи на отнемането на незаконно престъпно имущество, постановявайки, че при прекратено наказателно производство следва да се прекрати и процесът по „гражданска конфискация“, Доковска дава примери от „лошата“ работа на депутатите, която „добрите“ върховни съдии следва да поправят. Ето обаче още един пример, при който тълкувателната дейност отново се оказва в полза на нарушителите. На 19 май 2017 г. вестник „Труд“ показва как решение на Общото събрание на Наказателна колегия на Върховния съд по дело, образувано по искане на самия председател на ВКС Лозан Панов малко след избирането му през 2015 г., може да се окаже в полза на частния, за сметка на обществения интерес. Пет години по-рано бившата социална министърка Емилия Масларова е обвинена за присвояването на 11 млн. лв. при луксозния ремонт на Социалния дом в Стара Загора. По същото време, като съдия в Административен съд София-град, Лозан Панов отменя наказателно постановление спрямо Масларова за потвърдена преди това от Софийския районен съд глоба в размер на 500 лв. за допуснати нарушения при обществената поръчка за ремонта в Стара Загора. На 22 декември 2015 г. наказателните съдии във ВКС приемат, че при наличието на приключило административно производство за определено деяние не може да се търси и наказателна отговорност за същото. Седмица по-рано Емилия Масларова е оправдана от Софийския градски съд. В края на 2016 г. стават ясни и мотивите за оправдателната присъда на Масларова на първа инстанция, като в тях четем: „Обемът от факти, предмет на разглеждане в административно-наказателното производство, касаещо тази норма, е идентичен с предмета, рамкиран с обвинителния акт… с влизане в сила на съдебен акт на Административен съд София-град, отменящ наложената административна санкция и за да не бъде нарушен принципът non bis in idem (никой не може да бъде съден два пъти за едно и също), настоящият състав дори само на това основание следва да приеме, че не може да бъде ангажирана отново, този път наказателната, отговорност на подсъдимата Масларова, при идентичност на изложените факти в двете производства – административно-наказателно и наказателно“. Един от адвокатите на Масларов по наказателното дело е Даниела Доковска, която дни преди оправдаването на първа инстанция на клиентката си се оказва на стълбите пред Съдебната палата, където протестира заедно с Лозан Панов и съдии, членуващи в Съюза на съдиите в България, пише в-к „Труд“. Дали е изненадващо, че преди година ВКС отказа да преразгледа тълкувателното си решение? За конфискацията Разбираемо е недоволството на точно определен адвокатски кръг от действията на Комисията за противодействие на корупцията и за незаконно придобито имущество. Само че, ако този юридически център брани интереса на конкретно лице, чиито активи и имущество на стойност 200 млн. лв. продължават да са запорирани със санкцията на съда, то милион и двеста хиляди българи живеят под прага на бедността и не малка част от тях дължат това именно на придобито по незаконен начин имущество от парадиращи с недосегаемостта си персони, представящи се пред обществото като издатели. Вярно е, Антикорупционната комисия е получила правомощия, за да преследва незаконно придобитото имущество, както е и вярно, че адвокат Доковска е поредният представител от кантората й, който атакува КПКОНПИ не в съдебната зала, а чрез публичния дебат, така щото обществото да не вземе да припознае и да подкрепи все още плахите действия на държавата в опита й да постигне възмездие и върховенство на закона. Кои са гражданите, срещу които прокуратурата е повдигнала „незаконни“ обвинения, а КПКОНПИ е започнала да ги „преследва“ по гражданскоправен ред? Това пропуска да посочи адвокат Доковска, може би, защото сред тях ще се окажат гражданите Цветан Василев, Иво Прокопиев, Трайчо Трайков. Защото нападките й към държавните обвинители, агентите на КПКОНПИ и овластилите ги законодатели нямат нищо общо с правата на обикновения човек, който няма проблем да обясни законността на доходите си, за разлика от нарушилия закона приватизатор или източилия финансовата пирамида фараон. И понеже половин дузината статии срещу „гражданската конфискация“ на съдружника на адвокат Доковска – Георги Атанасов, не бяха достатъчни, дойде времето „онеправданите“ да бъдат бранени с интервю във вестника на издател с потвърден от няколко съдебни състава запор заради недоказания произход на доходите му. Читателите не са длъжни да знаят, че по наказателното дело, довело до иска по реда на „гражданската конфискация“, Иво Прокопиев се представлява именно от адвокат Доковска, а по делото по гражданскоправен ред – от адвокат Атанасов. Защо ли, докато Доковска и Атанасов са се загрижили за „невинните“ и понякога дори грубовато атакуват законодателя, Европейската комисия по недвусмислен начин даде висока оценка именно на антикорупционното законодателство и призова за постигане на реални резултати, изразяващи се в присъди и ефективно отнемане на незаконно имущество? За изборите „Нали не мислите, че те си ги пишат сами…“, казва адвокат Доковска по адрес на законодателите, които са се превърнали във вносители на чуждо законотворчество, целящо да заобикаля общественото обсъждане. Отговорите в интервюто, взето от прекалено близък до Доковска журналист, което несъмнено се отразява и на обективността, създава усещането, че отговарящият дава пример от собствената си практика – менторски да диктува нормите, върху които утре съдиите да постановяват оправдателните решения. Изглежда, обаче, опитите за давлението върху законодателния процес напоследък не са така успешни, като същото се отнася и до натиска върху работата на Специализираните органи на наказателното правосъдие, което несъмнено прави все по-неудобно положението на „добрите“ върховни съдии. Ако бъдат осъдени на първите две специализирани съдебни инстанции, все по-трудно ще се намират мотиви за оневиняването на граждани от калибъра на Василев, Прокопиев и прочие. И това няма нищо общо с внушенията, че демокрацията е застрашена. Може и да не е съвършена, но със сигурност тя е спирачка пред самозабравянето на едни и жаждата за власт на други. Ето, отколешното желание на юридическото лоби, към което Доковска с гордост се числи, кадровите въпроси в съдебната система да се решават от две колегии на Висшия съдебен съвет, е факт, но това изобщо не показва да е подобрило качеството на правосъдието, нито да е довело до възвръщане на доверието – било то сред хората или европейските ни партньори. Неуспешни се оказват опитите на едно политизирано малцинство от съдии да капсулират системата, за да се превърнат в недосегаеми и самодостатъчни. Също така без успех са и напъните на лобистите да нанесат съкрушителен удар върху обвинението, каквато надежда имаха през проваления правосъден министър Христо Иванов. Та нали съдружникът на адвокат Доковска – Георги Атанасов, е част от ръководството на партията, създадена да води война срещу прокуратурата. Нека се пробват пак на изборите, нека съберат конституционно мнозинство и да извадят държавното обвинение от съдебната власт, нали това е крайната цел на квазиреформата на правосъдието, която толкова жално лобират да прокарат. Едва ли ще успеят, но могат да опитват, стига да го правят по демократичен път, с избори, а не като задкулисно дирижират действията на „страхуващия се“ председател на ВКС Лозан Панов. И да, изборите са близо. Не, не става въпрос за политическите, а за избора за нов главен прокурор. И изглежда някой е много недоволен, че подобно на 2012 г., така и през 2019 г., няма да може да влияе върху решението кой да застане начело на държавното обвинение в следващия седем годишен мандат, заради това губи и благоприличие. Все пак никой не е казал, че беззаконието ще е вечно…", "date": "2019.02.04", "title": " Всички сме грешни, адвокат Доковска!"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81-%d0%b2%d0%b5%d1%82%d0%be-%d0%b2%d1%8a%d1%80%d1%85%d1%83-%d1%86%d0%b5%d0%bd%d0%b7%d1%83%d1%80/", "text": "Президентът Румен Радев упражни правомощието си и върна за ново обсъждане в Народното  събрание разпоредбa от Закона за изменение и допълнение на Закона за защита на личните данни с възражения срещу установените с § 26 критерии при обработването на лични данни за журналистически цели и за целите на академичното, художественото или литературното изразяване, съобщиха от Прессекретариата на държавния глава. Президентът подчертава, че европейският регламент, който е причина за приетите промени, изисква държавите членки на ЕС чрез закон да постигат помиряване на правото на защита на личните данни с правото на изразяване и информация. Едновременно с това обаче регламентът не съдържа, нито препоръчва да има превес и надмощие в упражняването на едното право над другото, т.е. защитата на личните данни да е за сметка на свободата на изразяване и информация. С формулираните 10 критерии, по които журналист, научен работник и писател следва да преценява и да доказва, че е използвал правомерно лични данни, се създава ненужна свръхрегулация. Изискването да се изпълняват тези критерии, дори и поотделно, представлява ограничение. То засяга същностното ядро на свободата на изразяване и информация като основно право, признато още в епохата на Просвещението в Европа, изпразва го от съдържание и неговото упражняване губи смисъл. Според държавния глава не е постигнато необходимото равновесие и разпоредбата с 10-те критерии се явява прекомерна, небалансирана мярка. Свръхрегулацията на хипотезите, в които ще има конкуренция между защитата на личните данни и свободата на изразяване и информация, води до силно накланяне на везните в полза на правото на защита на личните данни като „се жертва“ свободата на изразяване и информация. Така под формата на критерии за съразмерност със защитата на личните данни се прикриват законови ограничения на основни конституционни свободи.      ", "date": "2019.02.04", "title": " Президентът Радев с вето върху цензурата в закона за личните данни"}
{"url": "https://trud.bg/%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d1%81%d0%be%d1%84%d0%b8%d0%b9%d1%81%d0%ba%d0%b0%d1%82%d0%b0-%d1%84%d0%b8%d0%bb%d1%85%d0%b0%d1%80%d0%bc%d0%be%d0%bd%d0%b8%d1%8f-%d0%be%d1%82/", "text": "С тържествен концерт на Софийската филхармония ще бъде поставено началото на честванията, посветени на 140-ата годишнина от Учредителното събрание и приемането на Търновската конституция. Концертът ще бъде на 5 февруари 2019 г. от 19.00 часа в зала „България“. В програмата са включени произведения на български и чужди композитори, съобщиха от пресценътра на парламента. По повод годишнината на 8 февруари 2019 г. в Народното събрание ще бъде представена изложбата „140 години от Учредителното събрание и приемането на Търновската конституция“. Експозицията, която е подготвена по инициатива на Народното събрание със съдействието на Държавна агенция „Архиви“, ще бъде открита от председателя на парламента Цвета Караянчева в 10.30 часа. Непосредствено след това в Народното събрание ще бъде валидиран юбилеен пощенски блок с една марка, първодневен плик и печат на тема „140 години от Учредителното събрание и подписването на Търновската конституция“. На 10 февруари 2019 г. Народното събрание организира Ден на отворени врати. На тази дата преди 140 години е било първото заседание на Учредителното събрание. Гражданите ще могат да видят оригинала на Търновската конституция, лични вещи, свързани с учредителите и Учредителното събрание, и изложбата „140 години от Учредителното събрание и приемането на Търновската конституция“.", "date": "2019.02.04", "title": " Концерт на Софийската филхармония открива честванията за 140-ата годишнина на Търновската конституция"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%b2%d1%81%d0%b8%d1%87%d0%ba%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d0%b1%d1%8a%d0%b4%d0%b5-%d0%b8%d0%b7%d0%b1%d0%b5%d0%b3%d0%bd%d0%b0%d1%82-%d0%b2/", "text": "На пресконференция с японския премиер Шиндзо Абе в Токио германският канцлер Ангела Меркел заяви, че „всички искат да бъде избегнат вариант за Брекзит без сделка, който ще увеличи несигурността“. И повтори, че трудно постигнатата сделка не подлежи на отваряне. Тя допусна, че въпросът за ирландската граница може да бъде обсъден в т.нар. политическо споразумение, което придружава текста за Брекзит. Критици на сделката заявяват, че липса на „твърда“ ирландска граница обрича Лондон да остане част от митническия съюз на ЕС за неопределено време. Германският канцлер Ангела Меркел призова Великобритания и ЕС да проявят „креативност“ и „добра воля“ в предстоящите преговори за Брекзит, като подчерта, че постигнатото дотук споразумение няма да се предоговаря, предаде АФП. Японският премиер също настоя „да се минимизират рисковете от британското напускане на ЕС за европейската и световна икономика“, информира БНР. Двамата лидери приветстваха влязлата в сила на 1 февруари сделка за свободна търговия между ЕС и Япония. Най-голямото двустранно търговско споразумение в света покрива над 630 млн. души и близо една трета от световния БВП. Великобритания трябва да напусне ЕС на 29 март. Говорител на британският премиер Тереза Мей обяви днес, че тя е твърдо решена това да се случи. Утре Мей ще посети Северна Ирландия, където ще произнесе реч за стратегията си за Брекзит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.02.04", "title": " Меркел: Всички искат да бъде избегнат вариантът Брекзит без сделка"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d0%bb%d0%b5%d0%ba%d0%b0%d1%80%d1%8f-%d0%b7%d0%b0%d1%81%d1%82%d1%80/", "text": "Окръжна прокуратура-Пловдив внесе в съда обвинителен акт спрямо 49-годишния доктор Иван Димитров за убийство, извършено при превишаване на пределите на неизбежната отбрана. . Димитров застреля с незаконно оръжие в гаража си осъждания многократно за кражби жител на квартал ”Столипиново” Георги Джевизов – Жоро Плъха. Димитров е обвинен и за това, че е държал огнестрелно оръжие – пистолет, марка „Валтер“ и боеприпаси за огнестрелни оръжия – 16 броя патрони, 9х18 мм и 1 брой патрон с надпис „1947 GEL 9M38“, без да има за това надлежно разрешение – престъпление по чл. 339 ал. 1 от Наказателния кодекс. Около 1,30 часа през нощта, обвиняемият лекарят минал през една от стаите в жилището си и видял, че лампата в работилницата свети, уточняват от държавното обвинение. Помислил, че е забравил да я изключи и решил на сутринта да отиде да я загаси. След известно време забелязал, че лампата не свети и вратата на гаража-работилница била леко открехната. Решил да провери какво се случва, помислил, че е извършена кражба. Като излизал от жилището си, обвиняемият взел пистолет „Валтер“, модел „PH-9×19“, за който не притежавал разрешително. Оръжието било заредено с патрони, за чието притежание нямал разрешение Насочил се към гаража, за да провери дали е извършена кражба. Там се намирал Джевизов, който бил приготвил различни предмети за изнасяне в найлонови торби. Според събраните доказателства, преди да произведе изстрел с незаконно притежавания пистолет „Валтер“, обвиняемият е бил нападнат, като нападението се изразявало в хвърляне на нож, с 12-сантиметрово острие, както и на метална рекламна табела. При хвърлянето на ножа на И.Д. му е била причинена прободно-порезна рана в десния крак, а от удара с табелата – травматичен оток на дясната ръка. По тези причини е прието, че убийството е извършено при превишаване на пределите на неизбежната отбрана, посочват от прокуратурата.                ", "date": "2019.02.04", "title": " Повдигнаха обвинение на лекаря, застрелял крадец в дома си"}
{"url": "https://trud.bg/10-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d0%b2%d0%b5%d1%87%d0%b5-%d1%81%d0%b0-%d0%bd%d0%b0%d1%81%d1%82%d0%b0%d0%bd%d0%b5%d0%bd%d0%b8-%d0%b2-%d0%bf%d1%80%d0%b8%d1%8e%d1%82/", "text": "10 човека има вече настанени в приюта за бездомни в Горна Оряховица, който приема домуващи от 1 февруари. На потребителите на социалната услуга са осигурени подходящи условия за живот за задоволяване на базови потребности, като подслон, храна, хигиена и социално консултиране. Сградата на приюта разполага с всички необходими условия за предоставянето на услугата- административни помещения за персонала, битови помещения, спални помещения, дневна, трапезария, столова, кухня, санитарни, складови и други помещения, разпределени на два етажа. Изградена е достъпна архитектурна среда и улеснен достъп за хора с увреждания. „Първите потребители са настанени на 1 февруари. Капацитетът на приюта е 15 места, а срокът на пребиваване е 3 месеца“, информира директорът Силвия Райкова. В приюта работят още социален работник, работник-кухня и домакин.", "date": "2019.02.04", "title": " 10 потребители вече са настанени в приюта за бездомни в Горна Оряховица\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%82%d0%b5-%d1%81%d1%8a%d0%b2%d0%b5%d1%82%d0%bd%d0%b8%d1%86%d0%b8-%d0%be%d1%82-%d0%b1%d1%81%d0%bf-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba/", "text": "Нито един стратегически проблем на община Велико Търново няма да намери решение и с Бюджет 2019, въпреки твърденията, че в него има повече пари в сравнение с предишните години. Това заявиха публично в понеделник общинските съветници от БСП в старата столица. Те твърдят, че инвестициите през последните три години намаляват, трайно намалява населението и на града, и на общината, трафикът е кошмарен, паркирането – също.  „Затова ние като група, гласувахме категорично и единодушно против този бюджет, който изобщо не е реален и като цифра е по-близо до бюджета, който сме имали през 2016 г.“, коментира областният лидер на социалистите Петко Тюфекчиев. Той прогнозира, че бюджетът няма да се справи и с инфраструктурата, защото ежегодните кърпежи на улицата не решават проблема. „От трибуната ни беше заявено, че за бул. „България“ се предвиждат 2,5 млн. лв. Обаче в поименната справка, която изискахме за улиците за основен ремонт, пише, че за бул. „България“ са предвидени… 7000 лв. А екологията като стратегически проблем? Къде е пречиствателната станция на половината град? Къде е екологичният транспорт, след като ликвидирахме тролейбусите. А Старият град? Отдавна изтекоха всички срокове за ремонтите там и вижте на какво прилича Самоводската чаршия“, пита Тюфекчиев. „Реалният бюджет на община Велико Търново е доста под 91 млн.лева. Умишлено съм закръглил цифрите, за да е по-лесно да смятаме, но в същото време ясно да покажем картината в момента. Бюджетът на Община Велико Търново намалява. Образно казано имаме 91 млн. лв. бюджет. От тях е редно да приспаднем преходният остатък, който е малко над 17 млн. лв. Това са пари, получени от държавата за предходни години, но не са били реализирани. Приспадаме и едни над 4 млн. лв., които са за повишение на заплатите в сферата на образованието. Но това не е заслуга на Общината, а е държавна политика. Изваждаме тези 21 млн. лв. от голямата сума и излиза, че реалният бюджет е около 70 млн. лв. Бюджетът ни за 2017-та е бил по-голям“, заяви местният парламентарист Стефан Стефанов. Той изтъкна, че за екология например няма заложен нито лев в този бюджет. Затова Търново ще продължава да свети в червено на екологичната карта на Европа, а жителите ще дишат мръсен въздух. Демографската криза е другият сериозен проблем, който в бюджета не намира решение, категорични са съветниците. „От трибуната кметът Даниел Панов каза, че населението се увеличава, това обаче не кореспондира с официалните справки, които са ни предоставени като част от материалите по бюджета . През 2017 г. по постоянен адрес в града Велико Търново са живели 73 183 души, а по настоящ – 71 412 души, за 2019 г. по постоянен адрес в старата столица живеят 72 661 и по настоящ – 68 508 души. За общината е идентично. През 2017 –населението е било 91 931 души сега сме 90 501 човека“, обясни общинският съветник Ирена Стасинопоулу. Юристката подчерта, че повечето от предложенията на групата към инвестиционната програма са били социални и са имали за цел да задържат младите хора във Велико Търново и да облекчат живота на социално слабите и на пенсионерите. „Обаче тези наши предложения, които бяха приети, влязоха в графата „други“. Тази графа, с която завършва всеки подобен документ, е събрала изключително сериозни обекти и намерения на стойност 4 млн. лв. Тези пари обаче ги няма, защото в тази графа влизат пари от дарения, от постановления на МС и преизпълнение. Т.е. реални пари там няма, което ще рече, че проектите ще бъдат изпълнени само, ако се намерят средства. Иначе казано – никога. Ето ви примери как в тази графа години наред фигурират едни и същи обекти с едни и същи пари и те остават нереализирани. Има заложено проектиране и изграждане на площадка за безвъзмездно предаване на разделно събрани отпадъци от домакинства, включително и едрогабаритни –100 000 лв. Залага се от 2016 г. Изграждане на отводнителен окоп в началото на с. Беляковец – 25 000 лв., залага се от 2015 г.“, изброява Валерия Дончева. След това допълва списъка с прословутото видео наблюдение в парковете, което фигурира в графата „други“ от 2016 г. насам и е винаги за 55 000 лв. Вече три години се залагат 18 000 лв. за софтуер за визуализация на Общия устройствен план на общината, половин милион за основен ремонт на Военния клуб, 150 000 лв. за аварийна стълба на фуникуляра на Трапезица, без която съоръжението не би трябвало изобщо да се движи. „Всички проекти и обекти са за 4 млн. лв., които също трябва да извадим от голямата сума от 91 млн. лв. на уникалния ни бюджет“, уточнява още Валерия Дончева.  ", "date": "2019.02.04", "title": " Общинските съветници от БСП във Велико Търново:  Бюджетът на общината не решава нито един стратегически проблем"}
{"url": "https://trud.bg/%d0%bc%d1%8a%d0%b6-%d0%be%d1%82-%d1%80%d0%be%d0%bc%d1%81%d0%ba%d0%b0%d1%82%d0%b0-%d0%bc%d0%b0%d1%85%d0%b0%d0%bb%d0%b0-%d0%b2-%d0%bf%d0%b5%d1%82%d1%80%d0%b8%d1%87-%d1%83%d0%b4%d0%b0%d1%80%d0%b8-%d0%b2/", "text": "Шофьор на спешен екип беше нападнат днес в Петрич, предава  . Около 12 ч е получен сигнал за жена, на която й е прилошало в ромската махала. 4 минути след подаването на сигнала линейката е пристигнала на адреса. На него пристигат линейка с фелдшер. Мъж напада фелдшера с обвинението, че са закъснели. 41 -годишният шофьор Ангел Дюлзов му се притичва на помощ. Нападателят на фелдшера се обръща и му нанася удар в лицето, в областта на окото. След консултация в РКЦ Благоевград е подаден сигнал до полицията. Пострадалият е дал показания и в районна прокуратура Петрич. Това е поредно нападение над спешен екип в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.04", "title": " Мъж от ромската махала в Петрич удари в лицето шофьор на спешен екип"}
{"url": "https://trud.bg/%d0%bf%d0%b0%d0%bb%d0%b0%d0%b2%d0%b8-%d1%81%d0%bf%d0%b5%d1%80%d0%bc%d0%b0%d1%82%d0%be%d0%b7%d0%be%d0%b8%d0%b4%d0%b8-%d1%81%d0%b5-%d0%bd%d0%b0%d0%b4%d0%b1%d1%8f%d0%b3%d0%b2%d0%b0%d1%82-%d1%81-45-%d0%ba/", "text": "Всяка секунда в тестисите на мъжа се отделят по 1000 сперматозоида, като за денонощие броят им нараства до 72 милиона. В момент на еякулация към отделената от яйчниците яйцеклетка се втурват не по-малко от половин милиард „зверове“. При наличие само на едно-единствено вакантно място! Да се слее в екстаз с яйцеклетката е супер задачата на всеки уважаващ себе си сперматозоид. За повечето от тях обаче това остава нереализирана цел. Да се боричкаш само за едно място си е истинска лудост. Само на върха на еректиралия пенис се скупчват около 3 милиона „спринтьори“ устремени към очакващата ги яйцеклетка. Добре е да се напомни, че всеки от тях съдържа по 23 хромозоми. Съединението им със същото количество хромозоми на яйцеклетката води до чудото на зачатието.  За да се изстреля по-напред от останалите си съперници, сперматозоидът развива „бясната“ скорост от 45 км/ч. Представете си една мравка, намалена милион, ако не и милиард пъти, която препуска с такава скорост. За да преодолее разстояние от 1 см, сперматозоидът трябва да махне 800 пъти с опашката си. На такива енергични движения са способни само най-силните екземпляри, които у един здрав мъж трябва да са поне 75-80% от общия брой сперматозоиди. В противен случай е възможно да се затрудни процесът на сливане с яйцеклетката. Най-малките клетки в човешкия организъм В миналото се е смятало, че сперматозоидите са някакви паразити, развиващи се в семенната течност. Оттам идва и наименованието им, което в превод означава „зверове в спермата“. Всъщност тези „зверове“ с голяма глава са най-малките клетки в човешкия организъм. Увеличени милиони пъти, в своята естествена прелест, те са представени във филма на Уди Алън „Всичко, което сте искали да знаете за секса, но сте се страхували да попитате“ (1972). Гореща вана, анаболи и соеви продукти вредят С годините броят на сперматозоидите, произвеждани в тялото на мъжа, стават все по-малко, след което производството им спира, твърдят лекари. В действителност, процесът на образуването им остава неизменен до 70-годишна възраст, след което количеството им наистина намалява. Производството им не спира до края на живота на мъжете, но при здравословен режим, сочат последни изследвания. Според лекарите пушенето е убиец номер едно на сперматозоидите. Мъжете не бива да  носят прекалено тесни джинси и стегнато бельо, което да притиска тестисите. Неподходящи слипове или боксерки могат да загреят повече гениталиите, а сперматозоидите издържат на температура не по-висока от 33-35 градуса. По същата причина мъжете не бива да лежат повече от 30 минути в гореща вана и да прекаляват със сауната. Не случайно природата е „поставила“ тестисите извън тялото на мъжа. Топлината не им се отразява добре. Според учените прегряването може да се предизвика и от затлъстяване. Излишъкът от мастна тъкан около тестисите образува нещо като „кожух“, който те са принудени да носят и лете, и зиме. Мъжете, които искат да имат потомство, не бива да прекаляват с продукти, в чийто състав има соя. Фитоестрогените в нея вредят на „зверовете“, предупреждават спецове. Подвижността им намалява от анаболните препарати, по които се увличат културистите и фитнесманиаците. От октомври до февруари по-лесно се зачева мъжко Количеството на сперматозоидите в спермата е само 3%. Останалото в нея е течност, състояща се от 30 различни съставки – лимонена киселина, фруктоза, калий, цинк, сяра, мед, магнезий, калций, витамините С и В. „Зверовете“ са максимално подвижни през есента и зимата и затова месеците от октомври до февруари са най-подходящи за зачеване. При това вероятността за момче е по-голяма. През лятото поради високите температури хромозомите Y – носители на мъжкия генетичен код, са с понижена жизненост. Учени са убедени, че сперматозоидите са наясно в какво направление трябва да се движат, за да достигнат заветната цел. Любопитен факт е, че при всяко следващо семеизпразване те леко променят направлението, в което са се движили предишния път. Защо, не е ясно. Спермата на здрав мъж при едно еякулация съдържа около 70-80 млн. сперматозоиди. Количеството й е около 2-4 мл, което е около 1 чаена или 1 супена лъжица. Обикновено спермата е млечнобяла. Когато количеството й е по-малко, тя е прозрачно синкава. Ако в нея няма сперматозоиди, тя е прозрачна, а ако жълтее – това е сигурен знак за възпалителен процес и наложителна среща с уролог.", "date": "2019.02.04", "title": " Палави сперматозоиди се надбягват с 45 км в час\t\t\t"}
{"url": "https://trud.bg/%d1%81%d1%82%d0%b0%d1%80%d0%b8%d1%86%d0%b0-%d0%be%d1%82-%d0%b3%d0%b0%d0%b1%d1%80%d0%be%d0%b2%d0%be-%d0%bf%d1%80%d0%b5%d0%b4%d0%b0%d0%b4%d0%b5-7300-%d0%bb%d0%b5%d0%b2%d0%b0-%d0%bd%d0%b0-%d1%82%d0%b5/", "text": "Поредна телефонна измама е извършена в Габрово, като този път жертвата е 75-годишна местна жителка. Неизвестно лице се представило на възрастната жена за полицейски комисар и поискал съдействие за залавянето на измамници. За целта жената трябвало да предаде наличните си средства. Така бабата се простила със 7300 лв. Часове по-късно се усетила, че е станала жертва на измама и сигнализирала полицията. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Старица от Габрово предаде 7300 лева на телефонни измамници"}
{"url": "https://trud.bg/%d0%bf%d0%b8%d1%8f%d0%bd-%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b2%d0%bb%d0%b8%d0%b7%d0%b0-%d0%b7%d0%b0-8-%d0%bc%d0%b5%d1%81%d0%b5%d1%86%d0%b0/", "text": "44-годишен варненец влиза за 8 месеца в затвора и ще плати глоба от 500 лв. за шофиране след употреба на алкохол и без книжка. Присъдата на Районния съд в Тервел бе окончателно потвърдена от окръжните магистрати в Добрич, които постановиха наказанието да се търпи при първоначален строг режим. На 28 октомври 2018 г. осъденият бил засечен от патрул в с. Честименско зад волана на кола без „Гражданска отговорност“. Мъжът нямал книжка, а проба показала, че е седнал зад волана с 0,89 промила алкохол в кръвта. Оказало се, че преди е бил осъждан за шофиране с над 1,2 промила алкохол и има множество други санкции за нарушение на Закона за движение по пътищата. Затова бил подведен под съдебна отговорност. На първа инстанция варненецът признал вината си. После обаче обжалвал ефективната присъда с искане да бъде намалена, тъй като съдействал на органите на реда. Добричкият окръжен съд обаче прие за неоснователни доводите в жалбата на пътния рецидивист и счете, че наказанието му е справедливо и престоя зад решетките трябва да му въздейства превъзпитателно.", "date": "2019.02.04", "title": " Пиян шофьор без книжка влиза за 8 месеца в затвора"}
{"url": "https://trud.bg/%d0%bf%d0%b8%d0%bb%d0%b8%d0%be-%d0%bf%d0%bb%d0%b0%d0%bd%d0%b8%d0%bd%d0%b0%d1%82%d0%b0-%d0%bd%d0%b0-%d0%ba%d0%b5%d0%bd%d1%82%d0%b0%d0%b2%d1%80%d0%b8%d1%82%d0%b5/", "text": "„Помните ли легендата за Протесилай и Лаодамия?“, ни пита нашата екскурзоводка и бърза да ни я разкаже, след като сме преспали в хотел „Протесилаос“, а сме закусили в хотел „Лаодамия“. Гърците умеят да експлоатират митовете си, всичко е част от туристическия бизнес. Според предсказанието първият ахеец, който стъпи на троянска земя, ще загине. Хитроумният Одисей хвърля щита си и стъпва на него. Младият и храбър Протесилай скача на брега и в този миг пада, поразен от Хектор. Съпругата му Лаодамия, дори и след като мъжът й загива в Троянската война, продължава да го обича, даже в спалнята си му прави статуя. Моли боговете да й го върнат. Те уж се смиляват над нея. Връщат Протесилай от подземното царство, но за три часа. Виждайки го, Лаодамия решава, че не може да живее без любимия си и се самоубива от мъка. Слушам историята за съпружеската вярност, загледана през прозореца, докато пътуваме към планината Пелион. Впрочем според друг античен източник Протесилай преживява войната и с пленницата Етила се установява на Халкидики, където основава град Скион. С верността до тук. А бе, мъже… Лятната резиденция на боговете Пилио или Пелион е планински полуостров във формата на кука над полукръглия залив Пагаситикос, в дъното на който се намира град Волос. Разстоянието от София е около 600 км, почти по средата между Солун и Атина. Планината, към която сме се запътили, не е особено висока. Едната й половина е богата на мрамор, другата – на гранит. В района на Ханя, селище, където минава разломът, има ски курорт – два влека, писти, пет-шест хотела. Невероятно е това съчетание между обраслата с хилядолетни чинари, дъбове, кестени и борове гора, синьото море и възможността през зимата да караш ски. Ако белият град долу е напечен от жаркото гръцко слънце, то горе, под сенките се живее на хлад. Пилио е официалната лятна резиденция на олимпийските богове заради многобройните пещери, където намирали прохлада. От античността масивът е известен и като Планината на Кентавъра. Според гърцката митология тук се е родил и живял мъдрецът Хирон, учител на Язон, Ахил и Асклепий. Шосето нагоре се вие като змия, доста тясно е, макар и асфалтирано, а гледките към пропастта, белия град Волос и морето стават все по-главозамайващи. Спираме за кратък отдих при паметника на Кентавъра. Забележителен е единствено с това, че построяването му по европейска програма глътнало цели 400 хиляди евро. Поне така било изписано на указателната табела. Тя обаче изчезнала, явно от срам. Портария и Макриница Двадесет и четири са селата, накацали живописно по снагата на планинския масив. Особено характерни са къщите им, създадени през османското владичество, въпреки че някои са съществували и по византийско време. От масивен камък, сечен в планината. От едната страна са по на етаж, от другата – на три. Като нашите родопски домове. Всяка сграда е с чардаци, боядисана в бяло, непременно с еркери. Заради данъците – еркерите увеличават площта, а се плаща само за първия етаж. Характерни са пестеливите, стилизирани орнаменти над капаците на прозорците. Покривите пък са от тънки каменни плочи. През 1980 г. цялата планина със селищата в нея е обявена за архитектурен резерват. Завой след завой неусетно сме стигнали до Портария – най-забележителното от селата. Разходката вече е възможна само пешком. Автентично, съхранило традициите си, то напомня на нашия Етър или на португалския Обидош, но в гръцки вариант. По главната улица се редят едно след друго симпатични магазинчета, в които се продават сушени билки. Сред тях откривам мурсалски чай и мащерка, уханен мед, диви горски плодове, много сладка, характерния луканико с чушки. Но най-приятното място е обширният площад, в центъра на който се намира манастирът Панагия Портареа, построен през първата половина на 13 век, дал името на селището. Снимка за спомен пред каменната чешма, която дарявала здраве и дълголетие, поредният гръцки мит, и е време да си избера стратегическа позиция в кафенето на площада, от която да се насладя на Балкона на Пелион. С фрапе в ръка пред очите ми се разкрива спираща дъха гледка към Пагаситския залив и Волос, морето и небето, към синия безкрай и краткия миг. Опитът ми след това да се разходя по стръмните калдъръмени улички се оказва обречен на неуспех. Камъните са гладки и остри, а наклонът ме кара живи да ожаля гръцките пенсионери. Следващото село Макриница е по-малко оживено, но все така съхранило къщите си в типичен тесалийски стил, с покриви от каменни плочи. При водопада Каракас спираме за кратко, колкото да усетим прохладата му и да чуем хора на десетки пойни птици. Тръгваме, за да не попречим на фотосесията на младоженци, избрали тази природна красота в най-щастливия си ден. Златният бряг на Богородица Все още е ранен следобед, напича, затова се отправяме към пясъчния плаж „Хриси Акти Тис Панагия“ или в превод „Златния бряг на Богородица“. Тази част на Гърция може да се похвали с най-разнообразни плажове. Девствени гори и страховити скали са надвесени над кристално чисти води. Други плажове се достигат само с лодки. Има плажове с червен пясък, като този на Неа Анхиало, който е от вулканичен произход. Там гъркините се заравяли до шия, толкова бил здравословен. С камъчета, където без специални обувки по-добре да не се явяваш. Този е тясна ивица с пясък, а забележителното са базалтовите плочи, наречени Косите на Богородица, по които стъпваш внимателно, докато ги преминеш. А водите на Егейско море са кристалночисти, изумрудени, хладки и гальовни…", "date": "2019.02.04", "title": " Пилио – планината на кентаврите\t\t\t"}
{"url": "https://trud.bg/%d0%bb%d0%b8%d0%b9%d0%b2-%d1%88%d1%80%d0%b0%d0%b9%d0%b1%d1%8a%d1%80-%d0%b6%d0%b8%d0%b2%d0%b5%d0%b5%d0%bb-%d0%bd%d0%b0-%d1%83%d0%bb%d0%b8%d1%86%d0%b0%d1%82%d0%b0/", "text": "Като дете, краде пари от касата на магазин, в който работи майка му Драмата „Рей Донован” разказва за успешния и находчив наемник, чиято работа е да се справя с кризите и оправя кашите в живота на богатите и известните. Този денонощен ангажимент той комбинира със семейния живот и отглеждането на две деца, с грижата за сигурността на двамата си братя и стремежа да запази баща си далеч от всичко това. Грозни тайни от миналото му постепенно излизат на повърхността и всички пътища водят към наскоро излезлия от затвора баща. В ролята на Рей Донован влиза талантливия американски артист Лийв Шрайбър. Той е блестящ театрален актьор, маниак на тема Шекспир, гмуркането под вода и бокса. Мълчаливостта на Рей наистина вади на показ актьорския гений на Лийв, защото, както обича да се шегува той, героят му има не повече от седем реплики на епизод, но присъствието му на екрана е смазващо. За шест сезона време той успява да изкара рамо по време на каскада и да опознае Джон Войт като един от най-забавните партньори на терен. „Той е едно голямо дете. Винаги идва толкова ентусиазиран на работа, кипи от енергия, закача се с всеки. Истинско вдъхновение е, как да не го ступаш пред камера“, намигва Шрайбър. Лийв Шрайбър е роден на 4 октомври 1967 година в Сан Франсиско, Калифорния, САЩ. Баща му е артист в театъра и режисьор на редица спектакли. Майка му е художник и актриса, потомка на полски и руски евреи от рода Ешкенази. Когато Лийв е на 1 г. те се местят в Канада и след 4 години се развеждат, при което тя се връща със сина си в Ню Йорк и става шофьор на такси. Живеят незаконно в изоставени сгради. Майка му прави собственоръчно кукли и ги продава. Всъщност тя е доста ексцентрична жена и следи изкъсо за възпитанието на сина си. Настоява той да слуша класическа музика и много да чете. На Лийв му е забранено да гледа цветни филми, при което той гледа неми черно-бели филми, особено с Чарли Чаплин. В днешно време майка му живее в усамотен ашрам в щата Вирджиния. Известно време майка му работи като продавачка в магазин. И тъй като няма кой да се грижи за сина й, тя го води със себе си на работа. Но това не продължава дълго. Един ден става ясно, че 12-годишния тогава Лийв, краде пари от касата на магазина. За наказание майка му го праща в хиндуиска школа, нещо като ашрам, където да преосмисли поведението си. След завръщането си в Ню Йорк, Лийв учи в обикновено средно училище, от което обаче е изгонен поради широко разпространените слухове за миналото му на крадец, а и поради факта, че семейството му е смятано за „странно”. Лийв завършва гимназия „Friends Seminary” и започва да играе, докато е в колеж в Хемпшър, а през 1992 г. завършва като магистър Драматичното училище при Йейлския университет. Първоначално желае да пише пиеси, но негов преподавател го насочва към актьорството. Всичко върви много добре, но в един момент Шрайбер решава, че актьорските му умения не са достатъчно добри и затова се мести в Англия. Тук той започва да посещава часове в Кралската академия за драматични изкуства. Но носталгията по дома бързо го връща обратно в Щатите. Първите му роли в кино и телевизия са през 1994 г., например в комедията „Пълна лудница” със Стив Мартин и Роб Райнър. По-нататък Шрайбър утвърждава своя интелектуален стил и често играе твърди момчета с непредвидимо поведение. Получава 3 номинации за „Златен глобус” и една номинация за „праймтайм Еми” за своите телевизионни участия (в сериала „Рей Донован” през 2013 и 2014 г. и за тв филма на HBO и BBC „RKO 281” през 2000 г.) На Бродуей играе от 1993 г., като през 2005 г. печели награда „Тони” за пиесата на Дейвид Мамет „Гленгари Глен Рос”. Личният му живот се свързва с имената на много известни представителки от света на шоу бизнеса в Холивуд. През годините той има връзки с с актрисата Кристин Дейвис и филмовия продуцент Кейт Шоу. През 2006 г. на снимачната площадка на „Цветният воал“ среща голямата любов в лицето на Наоми Уотс. Двойката живее в Ню Йорк и има двама синове – Саша и Кай. Преди старта на снимките на „Рей Донован“ Лий заминава за Ел Ей за 6-седмични репетиции и взима семейството си със себе си. Идилията им обаче приключва след първата седмица на снимки. „Работех по 16 часа на ден и имах само 20 свободни минути, които можех да прекарам с децата си. Истинска агония е, защото ролята е адски натоварваща емоционално и трябваше да й се посветя напълно”, спомня си Лийв. След като с Наоми се разделят в края на 2016, Шрайбър се връща в любимата си къща в Ню Йорк и наема фирма, за да му помогне да я трансформира, но не отново в ергенска квартира, а в дом за него, синовете му и кучето им Уди. „Донесох си нещата, които бяха важни за мен и които се надявам да станат такива и за децата ми. Идеята ми беше да има много изкуство, навсякъде където може“, споделя актьорът. Още през май 2017 г. представители на медиите съобщиха, че Лийв Шрайбер има връзка с Морган Браун, бившата любима на шотландския филмов актьор Джерард Бътлър. Шрайбър е любител на спорта, особено футбол, баскетбол, фехтовка и колоездене. Актьорът плува отлично, понякога сърфира. Последния си триумф на голям екран той направи в наградения с „Оскар“ „Спотлайт“.", "date": "2019.02.04", "title": " Лийв Шрайбър живеел на улицата"}
{"url": "https://trud.bg/%d0%b3%d0%b8%d1%82-%d1%82%d1%80%d1%8a%d0%b3%d0%b2%d0%b0-%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d1%82%d1%80/", "text": "Засилен контрол на строителните обекти, в селското стопанство, в хотелиерството и ресторантьорството, в обекти с рискови производства и дейности и в предприятия с висок трудов травматизъм, както и превенция на недекларирания труд планира ИА „Главна инспекция по труда“ през 2019 г. През годината ще се проведе и вторият етап на кампанията на Европейската агенция за безопасност и здраве при работа „Здравословни работни места 2018 – 2019, управление на опасните вещества на работното място“, съобщиха от агенцията. В помощ на работодателите ИА ГИТ е разработила онлайн инструменти за интерактивна оценка на риска за над 30 икономически дейности, които бяха актуализирани през 2018 г. За дейностите, в които се използват опасни вещества, част от инструментите обхваща и оценка на риска при работа с тях. Инструментите са създадени по проект „Превенция за безопасност и здраве при работа“, финансиран от оперативна програма „Развитие на човешките ресурси“, съфинансирана от ЕС чрез ЕСФ. Помощник-инспектори, назначени по проект „Оптимизация и иновации в ИА ГИТ“, могат да демонстрират пред работодателите функционалностите им. Планирана е и кампания за електрообезопасеност в предприятия, част от дейността на които е разполагане и експлоатация на електронни съобщителни мрежи върху стълбове от електроразпределителната мрежа. През 2018 г. бяха регистрирани няколко трудови инцидента с работници на такива предприятия, попаднали под напрежение, което е причина за организиране на кампанията. И през т.г. ще се организира засилен контрол в хотелите и ресторантите в зимните и в летните курорти на страната, тъй като сезонната заетост също е идентифицирана като рискова по отношение полагане на нерегламентиран труд, както и по отношение на здравето и безопасността при работа.", "date": "2019.02.04", "title": " ГИТ тръгва на проверки за нелегален труд в строителството, селското стопанство и туризма"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b0%d1%82%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%ba%d0%b0-%d1%89%d0%b5-%d0%b8%d0%bc%d0%b0-%d0%b4%d0%b5%d1%82%d0%b5-%d1%81-%d0%bf%d1%80%d0%b8%d1%8f/", "text": "Сръбският премиер Ана Бърнабич и нейната по-млада партньорка Милица Джурджич ще стават родители, пише списание „Глория“. Според списанието Джурджич била подложена на изкуствено оплождане. От „Глория“ допълват, че поради бременност Джурджич от няколко месеца не се е появявала публично с приятелката си Бърнабич. От Центъра за радиология и магнитен резонанс, където работи, казват, че си е взела отпуск заради забременяване. „Премиерът на Сърбия все още не иска да говори публично за личния си живот. Във всеки случай, благодаря ви за красивите пожелания ”, заяви анонимен източник от кабинета на премиера пред сп. „Глория“, откъдето се обадили, за да поздравят министър-председателя и нейния партньор, пише Канал 3. Освен това от кабинета на Бърнабич не пожелали да разкрият от кой пол ще бъде бебето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.04", "title": " Сръбската премиерка ще има дете с приятелката си\t\t\t"}
{"url": "https://trud.bg/%d1%81%d0%b0%d0%bb%d0%bf%d0%b0%d1%80%d0%be%d0%b2-%d0%b8%d0%bc%d0%b0%d0%bc%d0%b5-%d0%be%d1%82%d0%b1%d0%be%d1%80-%d0%ba%d0%be%d0%b9%d1%82%d0%be-%d0%bc%d0%be%d0%b6%d0%b5-%d0%b4%d0%b0-%d0%b1%d1%80%d0%b0/", "text": "Разполагаме със състав, който може да защити титлата от миналата година – заяви Теодор Салпаров, спортен директор волейболния „Нефтохимик 2010“. – В първенството до момента не играхме на ниво, но важни са плейофите – там си проличават качествата. Бургазлии са пети засега, но бяха избрани за отбор на месец декември в анкетата на пресклуб „България“ за класирането си на осминафиналите на евротурнира за купата на СЕV. “Нефтохимик“ се нуждае само от 2 спечелени гейма срещу гръцкия „Олимпиакос“ в реванша на 14 февруари, за да продължи в полуфиналите на престижната надпревара. Първият сблъсък нашите спечелиха с 3:1.", "date": "2019.02.04", "title": " Салпаров: Имаме отбор, който може да брани титлата"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d0%be%d1%82%d0%be%d1%80%d0%b8%d1%81%d1%82%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%b7%d0%b0%d1%80%d0%b0%d0%b4%d0%b8-%d0%bd%d0%b5/", "text": "Топлото време даде старт на гонките с мотори по варненските булеварди, оплакаха се в социалните мрежи жители на града, стресирани от високите децибели. Не закъсняха и пътните инциденти с двуколесни. Двама мотористи са пострадали през почивните дни при катастрофи, причинени от несъобразена скорост, сочи полицейският бюлетин. В събота следобед 25-годишен жител на Омуртаг загубил контрол над мотоциклета си „Хонда“ при навлизане в ляв завой и паднал на пътя. Получил контузни наранявания и след преглед бил освободен за домашно лечение. Ден по-късно със счупено ребро в болница бил настанен друг моторист. 35-годишният варненец пришпорвал своята „Хонда“ по ул. „Св. Иван Рилски“, но не успял да овладее мотоциклета и паднал от него. Няма опасност за живота му, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Двама мотористи пострадаха заради несъобразена скорост"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%bf%d1%80%d0%b5%d0%b4%d0%b2%d0%b8%d0%b6%d0%b4%d0%b0%d0%bc%d0%b5-%d0%bf%d0%be%d0%b2%d0%b5%d1%87%d0%b5/", "text": "Тази година средствата по Методиката за субсидиране на лечебните заведения ще бъдат увеличени с 2.5 млн. лв., като допълнителен ресурс ще получи и МБАЛ „Св. Иван Рилски“ – Козлодуй, по параметрите ТЕЛК, спешност и труднодостъпност. Отделно от това по прогноза за 2019 г. приходът на лечебното заведение по НЗОК ще бъде с 16% по-висок. Това заяви министър Ананиев по време на среща с представители на общинската болница в Козлодуй. Медиците от болницата в Козлодуй излязоха на протест заради ниските си заплати, които са малко над минималната за страната. „Това свидетелства, че ние предвиждаме подобряване на финансовото състояние и увеличаване възнагражденията на работещите в лечебното заведение, а не закриването му“, каза министър Ананиев, съобщават от МЗ. Въпреки че Министерството на здравеопазването не е принципал на болницата в Козлодуй, министър Ананиев пое ангажимент МЗ да окаже методическа и експертна помощ за изготвянето на анализ на приходите, разходите и сключените договори в МБАЛ – Козлодуй, така че разходите да бъдат оптимизирани и спестеният ресурс да се изразходва за възнаграждения на персонала. Управителят на лечебното заведение д-р Олга Николова посочи, че очакванията ѝ са ако мерките, начертани на срещата проработят, възнагражденията на професионалистите по здравни грижи да бъдат увеличени до края на настоящата година. Беше постигнато общо съгласие да се инициира среща между Министерството на здравеопазването, Министерството на енергетиката, АЕЦ „Козлодуй“, Община Козлодуй и управителя на болницата за търсене на вариант за допълнително финансиране на лечебното заведение, с оглед спецификата на региона. По отношение на кадровото обезпечаване на системата тази година, благодарение на добрата колаборация между МЗ и МОН, са увеличени бройките за прием на медицински сестри. От една седмица за обществено обсъждане на сайта на МЗ е публикувана и Наредбата за специализациите в системата на здравеопазването, която има за цел както да облекчи финансово специализиращите, така и да бъде инструмент за провеждането на последователна и трайна държавна политика за преодоляване на дисбалансите при разпределението на специалистите по региони.  ", "date": "2019.02.04", "title": " Министър Ананиев: Предвиждаме повече пари и увеличаване на заплатите в МБАЛ-Козлодуй"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%bf%d0%be%d0%bf%d0%be%d0%b2-%d1%81%d1%80%d0%b5%d0%b4-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%82%d0%b8%d1%82%d0%b5-%d1%81%d0%b5-%d1%87%d1%83%d0%b2/", "text": "В момента съм в страхотна форма и се чувствам супер – обяви алпиецът Алберт Попов, който се прибра у нас. – А сред конкурентите се чувствам жив и съм готов за нови успехи.  Скиорът поднесе сензацията в последните два старта, като на слалома в Кицбюел завърши девети и се нареди 6-ти в Шладминг. „А големите гледат отвисоко, но се заглеждат, когато се появи млад талант – продължи Попов пред Би Ти Ви. – Ставаш интересен и идват да те поздравяват. “ И обяви, че от световното, което започва в Оре (Швеция), очаква отново „да нацели“ формата и своя ден.", "date": "2019.02.04", "title": " Алберт Попов: Сред конкурентите се чувствам жив"}
{"url": "https://trud.bg/%d0%b4%d0%b6%d0%b5%d0%bd%d0%b8%d1%84%d1%8a%d1%80-%d0%bb%d0%be%d0%bf%d0%b5%d1%81-%d1%81-%d0%b5%d0%ba%d1%81%d1%82%d1%80%d0%b5%d0%bc%d0%bd%d0%b0-%d1%84%d0%be%d1%82%d0%be%d1%81%d0%b5%d1%81%d0%b8%d1%8f/", "text": "Американският Harper’s Bazaar представи корицата на февруарския си брой, чиято героиня е 49-годишната Дженифър Лопес. Певицата и актриса, която поддържа перфектна физическа форма с фитнес, се появява в образа на спортист. На някои снимки звездата е в бански костюм и плувна шапка, застанала на трамплин, а на други е уловена в полет, скачайки в плувен басейн.. Не всички снимки, които фотографът Камил Акрас е създал, се оказват толкова екстремни. Лопес е снимана на фона на палми в боди и обувки на токчета на „Сен Лоран“ и огърлица от De Beers.  За спортната част на фотосесията Дженифър е в черно-бял бански костюм на Chanel и гумена шапка на Vex Clothing. Както се вижда, Лопес не се страхува да покаже отблизо бръчиците по лицето си.  В интервю за изданието звездата, която е в шоубизнеса от 30 години, споделя мисли за умората и гоненето на цели в живота. „Понякога се уморявам, много се уморявам, но никога не мисля: „Не, не искам да правя това. Все още имам много работа и цели. Не съм стигнала до момента на удовлетворение, в който да си кажа: „Направих всичко. Не мога повече. Нямам какво повече да покажа“. Надявам се, че този ден никога няма да дойде“, споделя знаменитата дама. Звездата продължава да радва феновете си с ярки шоу програми и нови песни. На церемонията по VMA миналата година тя взриви публиката с ярко и зрелищно изпълнение, а в края на годината пусна нов видеоклип. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Дженифър Лопес с „екстремна“ фотосесия"}
{"url": "https://trud.bg/%d0%b4%d0%be-2100-%d0%b3-%d1%85%d0%b8%d0%bc%d0%b0%d0%bb%d0%b0%d0%b8%d1%82%d0%b5-%d1%89%d0%b5-%d0%b8%d0%b7%d0%b3%d1%83%d0%b1%d1%8f%d1%82-%d0%b4%d0%b2%d0%b5-%d1%82%d1%80%d0%b5%d1%82%d0%b8-%d0%be%d1%82/", "text": "Две трети от хималайските ледници, „Третия полюс” в света, могат да се стопят до 2100 г., ако глобалните емисии не бъдат намалени. За това  предупреждават учените в голямо ново проучване, пише БГНЕС. И дори ако „най-амбициозната“ цел на Парижкото споразумение за ограничаване на глобалното затопляне до 1,5 градуса по Целзий бъде постигната, една трета от глетчерите ще си отидат, според оценката на района Хиндукуш в Хималаите. Ледниците там са от жизнено значение за снабдяването с вода на около 250 милиона души в планините, както и за 1,65 милиарда други в долините на извиращите от планините реки, се казва в доклада. Ледниците захранват 10 от най-важните речни системи в света, включително Ганг, Инд, Меконг и Иравади, и пряко или косвено снабдяват милиарди хора с храна, енергия, чист въздух и доходи. Въздействията върху хората от тяхното топене ще варират от влошаване на замърсяването на въздуха до по-екстремни климатични условия, докато по-непълноводните преди сезона на мусоните речни потоци ще дебалансират системите за водоснабдяване на градовете и производството на храна и енергия, предупреждава проучването.", "date": "2019.02.04", "title": " До 2100 г. Хималаите ще изгубят две трети от ледниците си"}
{"url": "https://trud.bg/%d0%b7%d0%b0%d0%b2%d0%b5%d0%b4%d0%b5%d0%bd%d0%b8%d0%b5-%d0%b8%d0%b7%d0%b3%d0%be%d1%80%d1%8f-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%b1%d1%83%d1%80%d0%b3%d0%b0%d1%81/", "text": "Заведение изгоря в центъра на Бургас. По обед, дървената му конструкция пламнала като факла и огънят обхванал и съседни ресторантчета. Персоналът и клиентите били изведени спешно от управителите и пристигналите на мястото огнеборци. Пожарът е потушен, няма пострадали хора, казаха от полицията. Kъсо съединение най- вероятно е предизвикало стихията. Заведението е изпепелено, то е било част от Коледните къщички, в района на площад „Свети свети Кирил и Методий“. В близост е и едноименното училище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Заведение изгоря в центъра на Бургас"}
{"url": "https://trud.bg/%d0%ba%d1%80%d0%b0%d0%b9-%d0%bd%d0%b0-%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b2%d0%b0%d0%ba%d0%b0%d0%bd%d1%86%d0%b8%d1%8f-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Областната комисия за борба с острите респираторни заболявания обяви край на грипната ваканция във Варна. След двуседмична почивка децата ще влязат в класните си стаи на 6 февруари за началото на втория учебен срок. По данни на Регионалната здравна инспекция за седмица броят на болните е намалял двойно. През последните 7 дни вируси са повалили на легло 422 души, като най-засегната остава групата на хората в активна възраст – от 30 до 64 г. Пикът на епидемията е преминал, категорични са от РЗИ. На заседанието на комисията бяха отменени и противоепидемичните ограничителни мерки с изключение на забраната за свиждания в лечебните заведения. До 10 февруари остава в сила и изискването за строг сутрешен филтър в забавачките.", "date": "2019.02.04", "title": " Край на грипната ваканция във Варна"}
{"url": "https://trud.bg/%d0%b1%d1%80%d0%b5%d0%b9%d0%b4%d0%b8-%d0%b2%d0%b5%d1%87%d0%b5-%d0%b5-%d0%bd%d0%b0%d0%b9-%d0%b2%d0%b5%d0%bb%d0%b8%d0%ba%d0%b8%d1%8f%d1%82/", "text": "Том Брейди вече официално е най-великият в историята на американския футбол. Куотърбекът на „Ню Ингланд Пейтриътс“ вече има шест шампионски пръстена, след като изведе тима си до успех с 13:3 над „Лос Анджелис Рамс“ на 53-ия Супер Боул в Атланта.  Мачът се оказа най-безрезултатният в историята на големите финали. Имаше само един тъчдаун, а останалите точки бяха отбелязани с ритане отдалеч. 41-годишният Брейди даде точния пас на новобранеца Сони Мишел. В следващата атака 24-годишният му колега в другия тим Джаред Гоф сбърка и дългото му подаване бе пресечено, което на практика реши битката.  „Можеше да играем и по-добре, но в тези срещи важното е да победиш“, заяви Брейди.  Успехът на „Патриотите“ се превърна в истински триумф на опита над младостта. 66-годишният Бил Беличик стана най-възрастният треньор, печелил трофея „Винс Ломбарди“, като изнесе истински тактически урок на 33-годишния наставник на „Овните“ Шон Маквей. С шестте си титли тимът от Бостън пък се изравни с „Питсбърг Стийлърс“ на върха в историята на НФЛ.  Дългоочакваното шоу на почивката пък предизвика противоречиви реакции. Вокалистът на „Маруун 5“ Адам Ливайн се появи на сцената гол до кръста и си навлече нападки от страна на феминистките. „Джанет Джаксън си показа зърната само за миг и я порицаха, а той ги показва непрекъснато“, възмущаваха се правозащитничките.", "date": "2019.02.04", "title": " Брейди вече е най-великият"}
{"url": "https://trud.bg/%d1%83%d1%87%d0%b0%d1%81%d1%82%d0%b8%d0%b5-%d0%b2-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bd%d0%b0%d1%82%d1%83%d1%80%d0%b0-2000-%d0%bf%d0%be%d0%b8/", "text": "В управлението на Натура 2000 да участват национално представителни работодателски и браншови организации – това е записано в становище по проекта за промени в Закона за биологичното разнообразие, разпространено от Българската стопанска камара (БСК). Общественото обсъждане на измененията ще се проведе утре в София. Ето целия текст на становището на БСК:  С разработването на проекта на ЗИД на Закона за биологичното разнообразие е въведен обсъждания подход за управление на мрежата Натура 2000 в България. В тази връзка БСК подкрепя решението управлението на мрежата Натура 2000 на регионално ниво да бъде вменено в компетенциите на РИОСВ, както и създаването на Национален консултативен съвет и Комитети на заинтересованите страни на регионално ниво. Предвиденият Национален консултативен съвет за Натура 2000 към министъра на околната среда и водите съгласно § 24 е съставен от широк кръг заинтересовани страни, които имат отношение към управление на територии и акватории в Натура 2000. Считаме обаче, че в предложения текст следва да се допълни, че за участие в Националния съвет се включват представители на национално представителните организации на работодателите и браншови организации техни членове. Съответно за всички неправителствени организации следва да бъдат регламентирани критерии за представителност, които при необходимост да бъдат посочени в утвърдения от министъра на околната среда и водите правилник (съгл. чл. 116а, ал.3). Следва да се прецизира текста по чл. 117а, ал. 2 /§. 25/, определящ състава на Комитетите на заинтересованите страни към органите за управление на мрежата Натура 2000 на регионално ниво, като се включат представители на регионални сдружения, членуващи в национално представителни организации на работодателите.", "date": "2019.02.04", "title": " Участие в управлението на Натура 2000 поиска бизнесът\t\t\t"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-17-%d0%ba%d0%b8%d0%bb%d0%be%d0%b3%d1%80%d0%b0%d0%bc%d0%b0-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0-%d0%b2-%d0%be%d0%ba%d0%be%d0%bb%d0%bd/", "text": "Под наблюдението на Окръжна прокуратура – Кърджали, в ОДМВР – Кърджали се провежда разследване по бързо производство за държане с цел разпространение на наркотично вещество – марихуана. Това съобщават от вътрешното министерство. На 2 и 3 февруари 2019 г. при специализирана операция, разпоредена от старши комисар Венцислав Момчилов, в околностите на Кърджали е намерена и иззета марихуана с общо тегло 1,7 кг. По случая за срок до 24 часа в РУ-Кърджали е бил задържан 22-годишен мъж. Той е привлечен като обвиняем към наказателна отговорност като обвиняем за престъпление по чл.354а ал.1 от Наказателния кодекс – за държане с цел разпространение на наркотични вещества. С постановление на Окръжна прокуратура – Кърджали обвиняемият е задържан за срок от 72 часа. Чл.354а ал.1 гласи: „Който без надлежно разрешително произведе, преработи, придобие или държи наркотични вещества или техни аналози с цел разпространение, или разпространява наркотични вещества или техни аналози, се наказва за високорискови наркотични вещества или техни аналози – с лишаване от свобода от две до осем години и с глоба от пет хиляди до двадесет хиляди лева, а за рискови наркотични вещества или техни аналози – с лишаване от свобода от една до шест години и с глоба от две хиляди до десет хиляди лева. Когато предмет на престъплението са прекурсори или съоръжения или материали за производство на наркотични вещества или техни аналози, наказанието е лишаване от свобода от три до дванадесет години и глоба от двадесет хиляди до сто хиляди лева.“ Извършени са огледи на местопроизшествие, претърсвания и изземване, разпитват се свидетели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Намериха 1,7 килограма марихуана в околностите на Кърджали, задържан е 22-годишен мъж"}
{"url": "https://trud.bg/%d1%81%d0%b5%d0%b7%d0%b3%d0%b8-%d1%81%d0%b5%d0%bd%d0%b0-%d0%b0%d0%ba%d0%b0%d0%b9-%d0%b1%d0%b8%d0%bb%d0%b0-%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%b8%d1%81%d1%82%d0%ba%d0%b0/", "text": "Сезги Сена Акай, която в момента гледаме като Мелек в излъчвания по bTV турски сериал „Горчива любов“, е родена на 31 октомври 1995 г. в Истанбул. След като завършва гимназия постъпва в катедра „Връзки с обществеността и реклама” във Факултета по комуникации в Университета Йедитепе. От ранна възраст Сезги професионално играе волейбол, като пет години е била в Галатасарай СК, а след това във Фенербахче. През 2012 г. печели конкурса „Най-добър модел на Турция“, след което представя своята страна на световната сцена и отново заема първо място, ставайки четвъртата турска жена, получила титлата „Най-добър модел на света”. Телевизионната й кариера започва през 2014-а с телевизионната драма „Zeytin Tepesi“, а година след това стартира собствена програма “Magazin Postası” на FOX-TV, като междувременно поема главната роля в телевизионния сериал “Горчива любов”. През 2017 г. Сезги Сена Акай се присъединява към актьорския състав на поредицата „ Великолепният век. Kьосем , изпълнявайки ролята на фаворитка на султан Мурад – Санавбер Хатун. Въпреки че екранната Мелек в „Горчива любов“ забременява от Булут /Сечкин Йоздемир/, в хода на повествованието тя ще намери истински приятел и поддръжник в намерението си да роди в лицето на Али /Алперен Дуймаз/. В последствие двамата ще се влюбят, а съпругата на Булут, която също забременява, ще загуби бебето си. В ролята на харазматичния Али гледаме младия турски актьор Алперен Дуймаз, който е роден на 3 ноември 1992 в Анкара, където е и израснал. От малък се насочва към актьорството. В Анкара работи като модел и се снима в реклами. Учи театър в Университета на Държавната консерватория. През 2015 е забелязан от режисьори и получава предложение за ролята на Джесур в турския римейк на сериала „Малки сладки лъжкини“, заради което се мести в Истанбул. В края на същата година се снима като Али в сериала „Горчива любов“. През лятото на 2016 поема главната роля на Атеш Ергювен на сериала „Бодрумска приказка.", "date": "2019.02.04", "title": " Сезги Сена Акай била баскетболистка\t\t\t"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd-%d0%ba%d0%be%d0%bd%d0%ba%d1%83%d1%80%d1%81-%d0%b7%d0%b0-%d0%ba%d1%83%d0%ba%d0%b5%d1%80%d1%81%d0%ba%d0%b0-%d0%bc%d0%b0%d1%81%d0%ba%d0%b0/", "text": "  Национален конкурс за изработване на кукерска маска по повод Сирни Заговезни, обявява отново читалището в търговищкото село Стража. Проявата, наречена „Да прогоним злото от селото”, включва и конкурсна част за детски рисунки, като в нея има четири възрастови групи. При изработката на маските няма ограничения за възраст, но желаещите да участват, могат да изпратят до две предложения за всяка от конкурсните категории. Срокът за това е 20 февруари, уточняват от читалище “Развитие-1926“ в село Стража. Селекцията ще бъде направена от жури, което ще отличи по трима победители във всяка възраст и категория. Наградите пък ще бъдат връчени на самия празник Сирни Заговезни, който тази година се пада на 10 март. От читалището допълват, че всички изпратени творби ще бъдат подредени на благотворителна изложба базар. Набраните средства отново ще бъдат предадени за доизграждане на църквата в селото.", "date": "2019.02.04", "title": " Национален конкурс за кукерска маска набира участници"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f-%d0%b8-%d0%bf%d1%80%d0%b5%d1%81%d0%bb%d0%b0/", "text": "В Градска художествена галерия „Борис Георгиев“ – Варна ще бъде открита на 5 февруари изложба с картини от сбирката на Негово Високопреосвещенство Варненския и Преславски митрополит Йосиф/1900-1988/. В нея ще бъдат представени 26 живописни платна на блаженопочиналия Архиерей. Изложбата ще открие една не много популярна страна от неговата всестранна духовна култура свързана с отношението и познанието му към изобразителното изкуството, съобщиха от митрополията и от ГХГ. Изложбата се провежда с благословението на Негово Високопреосвещенство Варненския и Великопреславски митрополит Йоан. Основният жанр на произведенията е пейзажът и в това можем да прозрем високия духовен критерий на митрополит Йосиф да открива божествения дар на красотата  природата. Представените произведения са на едни от най-видните наши художници от средата на миналия век. Сред тях са морските пейзажи на Марио Жеков, Георги Велчев, Христо Каварналиев, Петър Францов, Наполеон Алеков, прекрасните пейзажи на Никола Танев, Атанас Михов, Янко Маринов, Тодор Димитров, изключително изящните и съвършени акварели с цветя на Константин Щъркелов и др. интересни произведения – копия  и бродерии от чуждестранни художници. В експозицията ще бъде включен и портретът на митрополит Йосиф от Никола Кожухаров. Изложбата ще бъде придружена с каталог и ще остане в галерията до 24 февруари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Изложба в памет на Варненския и Преславски митрополит Йосиф\t\t\t"}
{"url": "https://trud.bg/20-%d0%be%d1%82-%d0%be%d1%82%d0%bf%d0%b0%d0%b4%d1%8a%d1%86%d0%b8%d1%82%d0%b5-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8-%d1%81%d0%b0-%d1%85%d1%80%d0%b0%d0%bd%d0%b8%d1%82%d0%b5/", "text": "От днес Столичната община стартира кампания за намаляване на хранителните отпадъци. Кампанията е насочена към по-малките деца и ще обхване 30 общински детски градини. Целта е чрез нея да се повиши вниманието на децата върху факта, че храната е ценен ресурс, към който трябва да се отнасяме отговорно – както при пазаруване и консумация, така и при евентуално изхвърляне на хранителни отпадъци. Официалният старт на кампанията беше даден в 26 ДГ „Калина“ в „Младост 1“, съобщиха от пресцентъра на общината. „Близо 20% от отпадъците ни са хранителни. На годишна база за миналата година това са малко над 600 000 т хранителни отпадъци. Това, което искаме да кажем на децата чрез тази инициатива, е, че храната е много важен ресурс, към който трябва да се отнасяме отговорно. Апелираме да си изяждат всичко, да помагат в планиране на пазаруването и да дават идеи за приготвяне на храна от наличното вкъщи. Напомняме на децата и техните родители, че ако все пак се налага да се изхвърля храна, то тя трябва да се изхвърля отделно от опаковките – за да може, попаднали в завода за третиране на отпадъците, опаковките да бъдат последващо сепарирани и рециклирани.“ Това подчерта зам.-кметът по околна среда в Столична община Йоана Христова. За максимална достъпност на посланията до малчуганите лице на кампанията е супергероят – морковът Мори, който лично ще се срещне и поговори с тях. В рамките на инициативата, за 4 месеца – до м. май 2019 г., суперморковът Мори ще посети 30 столични общински детски градини и ще се срещне с над 1000 деца. Инициативата за намаляване на хранителните отпадъци е част от ангажиментите на Столична община в международния проект TRIFOCAL, чийто патрон е лондонският кмет Садик Хан.", "date": "2019.02.04", "title": " 20% от отпадъците на столичани са хранителни\t\t\t"}
{"url": "https://trud.bg/%d0%b8%d1%82%d0%b0%d0%bb%d0%b8%d1%8f-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b0-%d1%81-%d0%ba%d0%be%d0%b9%d1%82%d0%be-%d0%b5%d1%81-%d0%bf%d1%80/", "text": "Италия е блокирала заявлението на Брюксел, че признава председателя на парламента на Венецуела за временен президент на страната, съобщи РИА Новости, позовавайки се на дипломатически източник от Европейския съюз. „На неформалната среща на външните министри от ЕС на 31 януари – 1 февруари в Букурещ, Италия наложи вето на заявлението от името на ЕС, което трябваше да бъде направено от ръководителя на европейската дипломация Федерика Могерини, в което се казва, че Съюзът ще признае Хуан Гуайдо, ако не бъдат организирани нови президентски избори“, съобщил събеседникът на руската агенция. По неговите думи, след това Брюксел и Уругвай са анонсирали първото министерско заседание на международната контактна група за Венецуела. То ще се състои на 7 февруари във Венецуела.      ", "date": "2019.02.04", "title": " Италия е блокирала документа, с който ЕС признава Гуайдо за президент на Венецуела"}
{"url": "https://trud.bg/%d0%b5%d0%bb-%d0%bc%d0%b0%d0%b5%d1%81%d1%82%d1%80%d0%be-%d1%81%d0%bb%d0%b5%d0%b4-%d0%bf%d1%8a%d1%80%d0%b2%d0%b8%d1%8f-%d0%bc%d0%b0%d1%87-%d1%89%d0%b5-%d0%be%d1%86%d0%b5%d0%bd%d0%b8%d0%bc-%d0%bf%d0%be/", "text": "Нестор Ел Маестро, треньор на ЦСКА, заяви, че след първия мач на тима за втория дял на шампионата ще може да каже дали направената зимна подготовка е била добра или не. „Червените“ гостуват на „Черно море“ на 16-ти февруари при подновяването на първенството. „По време на лагера наблегнахме повече на физическата страна и почти всеки мач редувахме състава – каза Ел Маестро. – Не съм много притеснен за резултатите. Достатъчно време съм в този занаят, за да знам, че ако спечелим на 16 февруари, то предсезонната подготовка е била страхотна, а ако не спечелим, то тя е била катастрофална. Така че предстои да видим. Подготвяме се за първия ни официален мач още от самото начало. Не бих казал, че сме готови да играем срещу „Черно море“ утре, но не сме далеч от целта. Бих желал да мисля, че сме точно до там, където трябва да бъдем“.", "date": "2019.02.04", "title": " Ел Маестро: След първия мач ще оценим подготовката"}
{"url": "https://trud.bg/%d1%82%d0%be%d0%b4%d0%be%d1%80-%d0%bd%d0%b5%d0%b4%d0%b5%d0%bb%d0%b5%d0%b2-%d0%be%d1%81%d1%82%d0%b0%d0%b2%d0%b0-%d0%b2-%d0%b1%d0%be%d1%82%d0%b5%d0%b2-%d0%bf%d0%b4-2/", "text": "Тодор Неделев, капитан на „Ботев“ (Пловдив), остава в тима поне до лятото. Това призна Николай Киров, треньор на отбора, след поражението с 1:6 от „Шахтьор“ (Донецк). „Разликата с този отбор е огромна, няма какво да се заблуждаваме – каза Киров. – Бяха направени нещата така, че да играем срещу сериозни отбори по време на подготовката. От това съм доволен. Към края на лагера се натрупа умора, защото играхме през ден. Сега ще освежим състезателите. Оптимист съм, макар че имаме още доста неща да отработваме. Напуснаха ни четирима основни състезатели, на тяхно място привлякохме нови. Сега трябва да се сработят“.  Това бе последната проверка на „канарчетата“ по време на лагера им в Турция. В предишните двубои те допуснаха две равенства и две загуби.", "date": "2019.02.04", "title": " Тодор Неделев остава в „Ботев“ (Пд)"}
{"url": "https://trud.bg/%d0%bd%d0%b5%d0%b4%d1%8f%d0%bb%d0%ba%d0%be-%d0%b9%d0%be%d1%80%d0%b4%d0%b0%d0%bd%d0%be%d0%b2-%d0%b7%d0%b0-%d1%81%d0%bb%d1%83%d1%87%d0%b0%d1%8f-%d0%b0%d0%bb%d0%be-%d0%b1%d0%b0%d0%bd%d0%be%d0%b2/", "text": "„Боже Гоподи, нима в тази държава още съществува подлостта и доносничеството, както едно време, което наричахме знаете как…“ Това коментира поетът Недялко Йорданов относно случая „Ало, Банов съм“. „Безкрайно съм разочарован от една жена, която беше за мене „мъжкото момиче“ на нашето време. Не мога да оправдая нейната дребнава постъпка – да обвини един достоен човек в опит за корупция и то чрез такъв жалък и подъл начин – запис, направен преди 3 години от един страхливец, който би трябвало лично отдавна да го извади на яве. Съчувствам на Боил Банов!“, казва Йорданов. Публикуваме и цялата му позиция, изразена във фейсбук: „Бях се зарекъл да не ме занимават повече политическите проблеми на съвременния ден. Знам че, не ми остава много време и не си струва да го пилея в излишни и временни явления, които минават и заминават… Предпочитам да се отдам на творчество и това правя, доколкото мога и до колкото ми стигат все още силите…  Но ето, че не мога да не реагирам на една изумителна несправедливост.  Безкрайно съм разочарован от една жена, която беше за мене „мъжкото момиче“ на нашето време.  Не мога да си обясня защо не си остана такова, а се поддаде на дребнави политически заяждания.  Опитвам се да разбера,че това, което извърши преди няколко дена е отговор на сериозните обвинения / не знам справедливи или не/към нея самата.  Не мога да оправдая, обаче, нейната дребнава постъпка – да обвини един достоен човек в опит за корупция и то чрез такъв жалък и подъл начин – запис, направен преди 3 години от един страхливец, който би трябвало лично отдавна да го извади на яве.  Съчувствам на Боил Банов!  Оставям настрана министъра, към когото изпитвам уважение за неговото внимателно отношение към хората на културата. Оставям настрана и името на личността, опитът да бъде опетнено това име, което е опазил като човек от съсловието – театрален директор и режисьор.  Съчувствам на човека Боил Банов… Виждам как стои пред телевизионния екран възмутен и разгневен, но той си знае какво му е, когато се прибере при своите близки.  За какво става дума всъщност?  Една почтена фирма среща сериозно затруднение при изпълнение на отговорната задача да покрие така нареченото „ларго“ в центъра на София. Трябва да се смени материалът за целият покрив – нещо, което трябва да остане за вечни времена. Това забавя договорираните срокове. Случва се често, нали?  Добрият човек Боил Банов – изпълняващ временно длъжността на министър – се опитва да помогне на фирмата като търси начин как да опрости въпросните 700 000 лева неустойка за закъснението на заплашените от фалит съвестни иначе строители. Това той не върши нелегално, насаме, тайно –напротив той го обсъжда съвсем явно в кабинета си пред свои съветници, включително пред записващия – неизвестно с каква цел тогава – страхливец.  От този разговор не следва нито някаква облага за Банов, нито прошка за закъснелите. Делото е заведено въпреки доброто желание да се помогне.  Това е голямото престъпление на Боил Банов!  Извършено преди три години.  Боже Гоподи, нима в тази държава още съществува подлостта и доносничеството, както едно време, което наричахме знаете как…  Нима още трябва да съществува страхът да внимаваш пред кого и какво да говориш?  И това го предизвиква едно бивше „мъжко момиче“, на което не мисля злото и на което желая да докаже своята невинност пред съда и прокуратурата.“                      ", "date": "2019.02.04", "title": " Недялко Йорданов за случая „Ало, Банов съм“: Боже Господи, нима в тази държава още съществуват подлостта и доносничеството, както едно време"}
{"url": "https://trud.bg/%d0%b1%d1%81%d0%bf-%d0%bf%d0%be%d0%b4%d0%b0%d0%b4%d0%b5-%d1%81%d0%b8%d0%b3%d0%bd%d0%b0%d0%bb-%d0%b4%d0%be-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be/", "text": "В прокуратурата е постъпил сигнал във връзка със случая, наречен „Ало, Банов съм“. Това каза пред  говорителят на главния прокурор Румяна Арнаудова. Сигналът е подписан от лидера на БСП Корнелия Нинова и към него има флашка. Записите са изпратени на Специализираната прокуратурата, която проверява твърденията на депутата Елена Йончева за евентуални корупционни действия на министъра на културата Боил Банов във връзка с ремонта на столичното Ларго. Трима спецобвинители работят по случая. По закон проверката може да приключи до два месеца. Известни са много малко факти, защото, по думите на ръководителя на Спецпрокуратурата Димитър Петров, това може да попречи на проверката. Стана ясно, че се анализират основно документи, свързани с проекта за ремонт на Ларгото и е набелязан кръгът от хора, на които до края на седмицата ще бъдат снети обяснения. Имената са излезли от обясненията на Йончева и Банов, но Петров отказва да каже кои са точно хората. От думите на и.д. шефа на Спецпрокуратурата стана ясно, че разследващите са готови да чуят всеки, който има какво да каже по така наречената афера „Ало, Банов съм“. По-рано Елена Йончева и депутати от БСП обявиха, че ще сезират ОЛАФ за данни за злоупотреби на министъра на културата Боил Банов. Това са три звукови файла, интервю със защитен свидетел, записът с Банов и запис от пресконференцията, на която беше оповестена информацията, както и цялата документация по строежа на столичното Ларго. „Очакваме сериозно разследване от ОЛАФ, както и от Българската прокуратура, защото случаят е прекалено ясен, записите са безспорни, а всички документи, които сме събрали, доказват, че това, което е поискал господин Банов както от своите администратори, така и от представител на фирмата, и от Независимия строителен надзор, се е случило. Тоест 33 дни със задна дата са направени така, че да оправдаят невзимането от дадената фирма на неустойката“, каза Елена Йончева. Европейската служба за борба с измамите евентуално ще проверява паралелно с българската прокуратура дали през 2016 година Банов е наредил документно подправяне с цел облекчаване на строителите на Ларгото от дело за неустойки заради забава на строително-ремонтните дейности. След като миналата седмица депутатът Елена Йончева обвини министъра на културата в корупция, държавното обвинение започна проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.04", "title": " БСП подаде сигнал до прокуратурата по случая „Ало, Банов съм“\t\t\t"}
{"url": "https://trud.bg/%d0%be%d1%82%d0%bc%d0%b5%d0%bd%d1%8f%d1%82-%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d1%81%d0%be%d1%84%d0%b8%d1%8f/", "text": "Грипната епидемия в София се отменя на 5 февруари, съобщиха от Столичната регионална здравна инспекция. От там информират, че в седмицата, предхождаща обявяването на грипна епидемия за град София са били регистрирани 3 670 респираторни заболявания. Заболяемостта е достигнала стойности до 276.89%. По време на обявената грипна епидемия, за седмицата от 28 януари 2019 г. до 3 февруари 2019 г. са били регистрирани 2 734 случая на ОРЗ и грип, със заболяемост 206.27%. От 30 януари 2019 г. се наблюдава ясно изразена тенденция на снижаване на заболяемостта. На основа на развитието на епидемичния процес, в следващите дни се очаква тя да достигне нивото на обичайните стойности за сезона. От СРЗИ уточняват, че считано от 5 февруари 2019 г. се отменя грипната епидемия, както и свързаните с нея ограничителни мерки в лечебните и учебните заведения.", "date": "2019.02.04", "title": " Отменят грипната епидемия в София"}
{"url": "https://trud.bg/%d0%bc%d0%b5%d1%81%d0%b8-%d0%bd%d0%b5-%d1%82%d1%80%d0%b5%d0%bd%d0%b8%d1%80%d0%b0-%d0%bf%d1%80%d0%b5%d0%b4%d0%b8-%d0%b5%d0%bb-%d0%ba%d0%bb%d0%b0%d1%81%d0%b8%d0%ba%d0%be/", "text": "Капитанът на „Барселона“ Лионел Меси и Усман Дембеле пропуснаха последната тренировка на тима и са под въпрос за предстоящото Ел Класико. Аржентинецът получи удар в бедрото по време на съботната среща с „Валенсия“ (2:2), но доигра срещата. В сряда вечер „Барселона“ приема „Реал“ (Мадрид) в първи 1/2-финал за Купата на краля. В часовете преди двубоя Меси ще мине нов преглед и ще бъде подложен на специален тест. Ако всичко е наред и прегледите не покажат контузия, Лео ще бъде включен в групата за мача. Дембеле има проблеми с единия глезен и също ще чака „зелена“ светлина до последно. А срещу „Валенсия“ Меси отбеляза и двата гола, като единият бе от дузпа. Попадението от бялата точка му бе под номер 50 в историята на Ла Лига. По този показател аржентинецът е трети, като пред него са Кристиано Роналдо (61 гола от наказателен удар) и Уго Санчес (56).", "date": "2019.02.04", "title": " Меси не тренира преди Ел Класико"}
{"url": "https://trud.bg/%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d0%b1%d0%be%d0%b6%d0%b8%d0%bd%d0%be%d0%b2-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d1%81-%d0%b1%d0%be%d1%82%d0%b5%d0%b2/", "text": "Вместо да пътува за Кипър, за да се присъедини към „Левски“, Валери Божинов проведе в понеделник тренировка с „Ботев“ (Враца). Много е вероятно нападателят да вземе участие и в планираната за вторник контрола с „Литекс“. Това поставя под съмнение трансфера му на „Герена“. 32-годишният таран вече проведе преговори с изпълнителния директор на „сините“ Павел Колев през уикенда. А на стадион „Христо Ботев“ очакват с интерес развръзката между двете страни.  „Ако не се разбере с „Левски“ Валери Божинов остава при нас – обясни кметът на града Калин Каменов. – Договорът му е изготвен и го чака. Надяваме се да разчитаме на него и през втория дял от първенството, защото имаме шансове за място в топ 6, цел, която някои считаха за немислима в началото на кампанията.“  Днес „Левски“ излиза в предпоследна контрола на кипърска земя. Съперник на столичния гранд е литовския „Судува“. Проверката пропускат лекуващите контузии халфове Антони Белмонт и Жерсон Кабрал. До момента наставникът Георги Дерменджиев записа три поражения, след като замени Славиша Стоянович в средата на януари.  ", "date": "2019.02.04", "title": " Изненада: Божинов продължава с „Ботев“ (Враца)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d1%80%d1%81%d0%b5%d0%bd%d0%b0%d0%bb%d0%b0-%d0%bd%d0%b0-%d0%be%d1%80%d1%8a%d0%b6%d0%b5%d0%b9%d0%bd%d0%b0%d1%82%d0%b0-%d0%b3%d1%80%d1%83%d0%bf%d0%b0-%d1%80%d0%b0/", "text": "МВР публикува видео и снимков материал от  , при която беше разбита организирана престъпна група за съхранение и търговия с оръжие, действала на територията на София, Козлодуй и Враца. Под стража са задържани трима от 7-членната група, сред които и лидерът й. Тяхната основна дейност е била разпространение на оръжие, което е купувано от склад, разкрит в началото на декември. Иззети са 5 пушки, карабина, 16 пистолета, около 1000 пълнителя и боеприпаси. В дома на един от задържаните е открит струг, на който са се заличавали серийните номера. Групата е изкупувала деактивирани оръжия, възстановявала ги , след което ги е продавала.  ", "date": "2019.02.04", "title": " Вижте арсенала на оръжейната група, разбита от ГДБОП (СНИМКИ, ВИДЕО)"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d1%87%d1%83%d0%ba%d0%be%d0%b2-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bc%d0%be%d1%85%d0%b0%d0%bc%d0%b5/", "text": "„Основната предпоставка (за визитата на Франциск) е посещението на принцът-престолонаследник на емирствата Мохамед Бен Зайед преди 3 години във Ватикана“, това заяви пред   арабистът Владимир Чуков по повод посещението на папа Франциск в Абу Даби. „По време на това посещение силният човек в арабската страна покани папата да посети в удобно за него време ОАЕ. Годината обаче не е случайна, тъй като министърът на толерантността в емирствата я обяви за година на толерантността. Това е повод от страна на властите в Абу Даби да привлекат световните погледи с доказване, че това е държавата в Арабския полуостров, която има дух на толерантност“, каза още Чуков. Визитата на главата на Римокатолическата църква и Голямата литургия на папата в Абу Даби показва колко толерантна страна са Обединените арабски емирства, смята арабистът. ОАЕ, Саудитска Арабия и други страни в този регион се опитват да се представят в различна светлина, включително и за да контрират негативния ефект от случаи като убийството на критичния журналист Джамал Хашоги, заяви още Чуков. Той допълни, че федеративната форма на управление на седемте емирства наподобява повече на република, а „дух на толерантност“ в тях се създава целенасочено. „На територията на ОАЕ има 93 неислямски храма. От тях 40 са християнски черкви – православни, католически, протестантски. Впечатляващо беше откриването на първата синагога в Дубай. Най-много неислямски религиозни храмове имат различните будистки вярвания, които представляват много от чужденците, работещи в емирствата. Католиците са стотици хиляди. Ще има молитва на стадиона в Абу Даби, което ще фокусира погледа на света или поне в региона“, каза Владимир Чуков. Арабистът допълни, че българската диаспора в ОАЕ също се разширява заради добрите условия на труд, и в момента е 7000 души. Чуков коментира и целите на понтифът при посещението му в ОАЕ. „В изказването на Папата имаше политически намек, че е против гладуващите и страдащите и иска да се сложи край на случващото се в Йемен. Там има контингент на ОАЕ и Абу Даби е държавата с най-силен интерес от това. Има приканване от постамента и авторитета на папата да се приключи с тази трагедия в съседната арабска държава“, смята Чуков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Владимир Чуков: Посещението на Мохамед Бен Зайед  във Ватикана преди 3 години е предпоставка за визитатта на папата в Абу Даби"}
{"url": "https://trud.bg/5413-%d0%ba%d0%bb%d0%b8%d0%b5%d0%bd%d1%82%d0%b8-%d0%be%d0%b1%d1%81%d0%bb%d1%83%d0%b6%d0%b8-%d0%b7%d0%b0-%d0%bc%d0%b5%d1%81%d0%b5%d1%86-%d0%bd%d0%b0%d0%bf-%d0%b2%d0%b5%d0%bb%d0%b8%d0%ba%d0%be-%d1%82/", "text": "Общо 5413 данъкоплатци и осигурители са обслужени в НАП-Велико Търново през януари.  962 граждани са посетили приходната администрация в областния град по повод подаване на данъчни и осигурителни декларации и уведомления за трудови договори, а 1435 – във връзка със здравния си статус. На 585 души са издадени различни удостоверения, а за 191 причина за посещението е била уточняване на задължения по справки, получени чрез електронната услуга „Справки за задължения“. 216 човека са го направили поради необходимост от регистрация и промени в регистрацията, 149 – за да получат информация по различни въпроси. 334 са посетили великотърновската дирекция, за да подадат заявление за подаване на документи по електронен път. На 598 граждани от област В. Търново е издаден ПИК /персонален идентификационен код/. Обслужени са били и 15 лица в неравностойно положение, като те използват специален бутон от машината, с който биват обслужени от служител с предимство. За плащане на задължения с карта през физически ПОС терминал са посетили приходната администрация 467 лица. Гражданите все по-често предпочитат да платят чрез ПОС устройство, заради липсата на такси при извършване на операцията. Системата за управление на опашките позволява и стриктен контрол при обслужването на гражданите. Системата автоматично отчита както средното време за изчакване и за обслужване, така и средното време, за което даден инспектор извършва съответната административна услуга.  8,5 минути е средното време за изчакване на клиент през трите месеца, а 11 минути за обслужването му в приходното ведомство във Велико Търново.", "date": "2019.02.04", "title": " 5413 клиенти обслужи за месец НАП-Велико Търново"}
{"url": "https://trud.bg/%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d1%81%d0%be%d1%84%d0%b8%d0%b9%d1%81%d0%ba%d0%b0%d1%82%d0%b0-%d1%84%d0%b8%d0%bb%d1%85%d0%b0%d1%80%d0%bc%d0%be%d0%bd%d0%b8%d1%8f-%d0%b4%d0%b0/", "text": "Председателят на Парламента Цвета Караянчева и кметът на Велико Търново Даниел Панов са специални гости на проявата С тържествен концерт на Софийската филхармония ще бъде поставено началото на честванията, посветени на 140-ата годишнина от Учредителното събрание и приемането на Търновската конституция. Концертът ще бъде на 5 февруари в зала „България“ в столицата. В програмата са включени произведения на български и чужди композитори. Председателят на Парламента Цвета Караянчева и кметът на Велико Търново Даниел Панов са специални гости на проявата. Именно Старата столица ще е център на тържествата за паметната годишнина, а кулминацията им е през април, когато тук ще се проведе тържествено заседание на Народното събрание. По повод годишнината на 8 февруари в Народното събрание ще бъде представена изложбата „140 години от Учредителното събрание и приемането на Търновската конституция“. Експозицията, която е подготвена по инициатива на Народното събрание със съдействието на Държавна агенция „Архиви“, ще бъде открита от председателя на парламента Цвета Караянчева в 10.30 часа. Непосредствено след това в Народното събрание ще бъде валидиран юбилеен пощенски блок с една марка, първодневен плик и печат на тема „140 години от Учредителното събрание и подписването на Търновската конституция“. На 10 февруари 2019 г. Народното събрание организира Ден на отворени врати. На тази дата преди 140 години е било първото заседание на Учредителното събрание. Гражданите ще могат да видят оригинала на Търновската конституция, лични вещи, свързани с учредителите и Учредителното събрание, както и изложбата „140 години от Учредителното събрание и приемането на Търновската конституция“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Концерт на Софийската филхармония дава началото на честванията за 140 години от Учредителното събрание и приемането на Търновската конституция"}
{"url": "https://trud.bg/%d1%83%d0%b4%d1%8a%d0%bb%d0%b6%d0%b8%d1%85%d0%b0-%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d0%bc%d0%be%d0%bd%d1%82%d0%b0%d0%bd%d1%81/", "text": "РЗИ-Монтана удължава грипната епидемия на територията на областта до 8 февруари, включително. Това съобщиха от Министерство на здравеопазването. Мярката е във връзка с продължаващото покачване на броя на случаите на заболявания от грип и ОРЗ. Учебните занятия също се преустановяват. От утре се отменя грипната епидемия и противоепидемичните мерки в областите София-град, Кюстендил, Шумен, Видин, Плевен, Добрич, Сливен, Варна, Велико Търново. Също от утре се отменя грипната епидемия и противоепидемичните мерки на територията на област Смолян с изключение на община Мадан, където за лечебните и детски заведения остават в сила въведените противоепидемични мерки.", "date": "2019.02.04", "title": " Удължиха грипната епидемия в Монтанско\t\t\t"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%bf%d1%80%d0%b5%d1%81%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f%d1%82%d0%b0-%d0%bd-11/", "text": "Министър-председателят Бойко Борисов прие премиера на Република Македония Зоран Заев, който е на посещение в София. Двамата обсъждат развитието на сътрудничеството в различни сектори, проекти в сферата на инфраструктурата и транспорта, както и изпълнението на Договора за приятелство, добросъседство и сътрудничество.", "date": "2019.02.04", "title": " Гледайте пресконференцията на Борисов и Заев (ВИДЕО)"}
{"url": "https://trud.bg/%d0%bd%d1%8f%d0%bc%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d1%82-%d0%bf%d1%80%d0%b5%d0%bb%d0%b8%d0%b2%d0%b0%d0%bd%d0%b5-%d0%bd%d0%b0-%d1%80%d0%b5%d0%ba%d0%b8-%d0%b8-%d1%8f%d0%b7/", "text": "Не се очаква снеготопенето в следващите дни да се окаже проблем за нивото на реките и язовирите у нас. Това показват анализите на министерството на околната среда и водите, предаде  . По-високи нива на реките в отделни части на страната може да има, но никъде не се очаква те да достигнат до критичния праг. Системите за ранно предупреждение на реките Марица, Арда и Тунджа сочат, че водите ще бъдат под праговете за внимание. Към момента преливат два язовира в страната – това са Боровица и Пчелина. Те обаче не създават опасност за населението и инфраструктурата в района. Други 6 язовира са запълнени над 90%. Те са в различни части на страната, но там няма контролирано изпускане на водата.", "date": "2019.02.04", "title": " Няма опасност от преливане на реки и язовири"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-335/", "text": "Заменят ни стоката, ако има дефект ЕС въвежда нови общи правила за рекламация на повредени продукти. Потребителят вече решава дали търговецът да ремонтира продукта или да го замени с нов.         Търгуваме без мита с Македония Чакаме от Брюксел да разреши нулевите ставки. Заев благодари на Борисов за европейската перспектива.         Кога имаме право на шест заплати при пенсиониране Трудово-правна консултация на „Труд“.           Крайно време е бакшишът да се регламентира официално Високият ДДС убива бизнеса ни, казва Петър Стефанов, собственик на хотел и ресторанти във Велико Търново, в интервю за „Труд“.           Първи февруари ли е най-черният ден в българската история? Отново сме свидетели на разминаване с историческата истина. Не всички присъди на Народния съд могат да бъдат оправдани – коментар на Антон Гицов.             Може ли Тръмп да обяви извънредно положение? Президентът на САЩ има право дори да прекъсне интернет трафика, всяка медия или социална мрежа – анализ на д-р Борислав Цеков.               Спасителят на Салвадор Силует на новоизбрания президент Наиб Букеле. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.04", "title": " Вижте акцентите в броя на вестник „Труд“ във вторник, 5 февруари 2019"}
{"url": "https://trud.bg/%d0%b2%d0%b5%d1%80%d0%b4%d0%b0%d1%81%d0%ba%d0%be-%d0%b5-%d0%bc%d0%b8%d1%81%d1%82%d1%8a%d1%80-%d1%81%d0%be%d1%84%d0%b8%d1%8f-%d0%be%d1%83%d0%bf%d1%8a%d0%bd/", "text": "Григор Димитров пропусна поне една сигурна титла с отказа си да играе на София оупън. Не е сигурно дали родният тенис ас би спечелил втори трофей след 2017-а, но със сигурност щеше да бъде определен за най-секси играч. В отсъствието му Фернандо Вердаско бе избран за „Мистър София оупън 2019“ с гласуване на официалната фейсбук страница на събитието. 35-годишният испанец събра 1011 от над 5000 гласа и остави само на 37 зад себе си доста по-младия Николоз Басилашвили, а трети в допитването със 786 гласа е италианецът Матео Беретини.  Към вота на феновете беше прибавена и преценката на звездното дамско жури в лицето на водещите Гала и Нана Гладуиш, „златното момиче“ Илиана Раева, супермоделът Кремена Оташлийска и американката Рейчъл Стълман, която минава за секссимвола на тениса. Вердаско пък получи наградата си на партито на играчите късно снощи.", "date": "2019.02.04", "title": " Вердаско е „Мистър София оупън“"}
{"url": "https://trud.bg/%d0%ba%d0%be%d0%b3%d0%b0-%d0%b8%d0%bc%d0%b0%d0%bc%d0%b5-%d0%bf%d1%80%d0%b0%d0%b2%d0%be-%d0%bd%d0%b0-%d1%88%d0%b5%d1%81%d1%82-%d0%b7%d0%b0%d0%bf%d0%bb%d0%b0%d1%82%d0%b8-%d0%bf%d1%80%d0%b8-%d0%bf%d0%b5/", "text": "Въпрос:  Предстои ми пенсиониране. Като ми прекратят договора, ще получа ли шест брутни работни заплати? Бр. Питов, гр. Монтана Отговор:  Според чл. 222, ал. 3 от Кодекса на труда (КТ) при прекратяване на трудовото правоотношение, след като работникът или служителят е придобил право на пенсия за осигурителен стаж и възраст, независимо от основанието за прекратяването, той има право на обезщетение от работодателя в размер на брутното му трудово възнаграждение за срок от 2 месеца, а ако е работил при същия работодател през последните 10 години от трудовия му стаж – на обезщетение в размер на брутното му трудово възнаграждение за срок от 6 месеца. Този трудов стаж може да е придобит по едно или няколко отделни последователни трудови правоотношения със същия работодател, с или без интервал помежду им. Законът не изисква трудовият стаж да е бил непрекъснат, за да се плати по-големият размер на обезщетението в размер на 6 заплати. Целият отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.04", "title": " Кога имаме право на шест заплати при пенсиониране"}
{"url": "https://trud.bg/%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%ba%d1%8a%d1%89%d0%b8-%d0%b2%d0%b4%d0%b8%d0%b3%d0%b0%d1%82-%d0%ba%d1%80%d0%b0%d0%b9-%d0%bf%d0%bb%d0%be%d0%b2%d0%b4%d0%b8%d0%b2-%d0%b8-%d0%b1%d1%83/", "text": "На юг изграждат повече домове Двустайните са предпочитани Най-много големи къщи и апартаменти с поне 6 стаи са изградени край Пловдив и Бургас, сочат данните на Националния статистически институт за третото тримесечие на 2018 г. За периода в двете области са въведени в експлоатация по 18 жилища с 6 и повече стаи. На трето място с 16 новопостроени големи жилища се нарежда Варна. София остава чак на четвърто място като в рамките на столицата въведените в експлоатация големи къщи и апартаменти са 6, а в София-област има още 6 такива жилища. Най-много нови жилища излизат на пазара край морето. Като лидер е област Варна с 559 въведени в експлоатация нови жилища през тримесечието. На второ място, но с много близък резултат, е област Бургас, където новите апартаменти и къщи са 543. На трето място в класацията се нарежда област Пловдив, но построените нови домове там са само 239, или по-малко от половината от тези край Варна и Бургас. На четвърто място остава София-град, където въведените в експлоатация жилища за тримесечието са 85. Веднага след столицата се нарежда област Кърджали с 83 нови жилища. Там обаче финансовите възможности на хората явно са по-малки – всички нови домове са най-много с 4 стаи и няма нито един с 5 или 6. В южната част на страната се строи много повече от северната, сочат данните на НСИ. В Северозападния район на страната въведените в експлоатация нови жилища в рамките на три месеца са 52, а в Северния централен район – само 47. Докато само в Южния централен район новите домове са 424, което е над четири пъти повече от двата северни района взети заедно. Най-предпочитани от купувачите са двустайните жилища. За едно тримесечие са завършени 841 двустайни жилища, като техният дял е 43,3%. На следващите места са тристайните (535 броя с дял от 27,5%) и едностайните (209 броя). Новите големи апартаменти и къщи с поне 6 стаи в цялата страна са само 77 броя, като те имат дял от 3,9%. Броят на въведените в експлоатация жилищни сгради през третото тримесечие на 2018 г. е 454, а новопостроените жилища в тях са 1944. На годишна база сградите са с 51 по-малко, или с 10,1%, а жилищата в тях намаляват със 73, или с 3,6%. От въведените в експлоатация новопостроени жилищни сгради през третото тримесечие на 2018 г. със стоманобетонна конструкция са 71,6%, с тухлена – 25,1%, с друга – 2,9%, а с панелна – 0,4%. Най-голям е относителният дял на новопостроените къщи (72,2%), следвани от жилищните кооперации (20,3%). На годишна база броят на новопостроените къщи, вили и сгради от смесен тип намалява, докато броят на новопостроените жилищни кооперации се увеличава. Най-много жилищни сгради са въведени в експлоатация в областите Варна – 91 сгради с 559 жилища в тях, Пловдив – 77 сгради с 239 жилища, и Бургас – 68 сгради с 543 жилища. Общата полезна площ на всички новопостроени жилища през тримесечието е 162,7 хил. кв.м., или с 4,5% по-малко в сравнение със същия период на предходната година, докато жилищната площ се увеличава с 3,5% и достига 107,6 хил. кв. метра. Средната полезна площ на едно новопостроено жилище е 83,7 кв. м., при 84,4 кв.м. година по-рано. Най-голяма средна полезна площ на едно новопостроено жилище е регистрирана в областите Русе – 189,5 кв.м., и Благоевград – 134 кв. м., а най-малка – в областите Разград – 40 кв.м., и Бургас – 67,9 кв. метра.", "date": "2019.02.04", "title": " Най-много къщи вдигат край Пловдив и Бургас\t\t\t"}
{"url": "https://trud.bg/%d0%b1%d0%be%d1%80%d1%8f%d1%82-%d1%84%d0%b8%d0%ba%d1%82%d0%b8%d0%b2%d0%bd%d0%be%d1%82%d0%be-%d0%b7%d0%b0%d0%bf%d0%b8%d1%81%d0%b2%d0%b0%d0%bd%d0%b5-%d0%b2-%d0%b7%d0%b0%d0%b1%d0%b0%d0%b2%d0%b0%d1%87/", "text": "С нови правила Столичната община ще бори фиктивното записване в забавачките в София. Независимо дали има медицински документ, детето вече ще трябва да се яви в срок от 60 дни след записването в яслена група и от 30 дни-в градинска. При сегашния регламент, с тази документи родители могат да отлагат посещението за много по-дълго, но да пазят място в градината. В София непосещаващите деца са 618. Над 2/3 от тях са родени през 2017 г. Малък брой от децата не ходят на забавачка през цялата година. Случва се родители да запишат детето си възможно най-рано на градина, а после да отлагат с медицинска бележка тръгването му в детското заведение. Целта е то да мине автоматично в горната група през следващата година. При подготвяните промени обаче, дори да има бележка, за да не загуби мястото си, детето трябва да се яви поне за няколко дни в дадения срок от 30 или 60 дни в зависимост от групата. След това детето може да продължи с отсъствията по болест, но майчинството на майката може да бъде спряно, тъй като не се плаща ако детето ходи на градина. Образователната комисия в Столичния общински съвет одобри промените и предстои той да ги гласува. Освен това, общината планира от следващото класиране за забавачка, което е за 2020 г. да се дават 3 т. за постоянен настоящ адрес в района на градината поне за последните 2 г. и 2 т. за 1 г. Предлагат се и 2 т. за 2 г. и 1 т. за 1 г. за адрес в столичен район.", "date": "2019.02.04", "title": " Борят фиктивното записване в забавачките в София\t\t\t"}
{"url": "https://trud.bg/%d1%82%d1%8a%d1%80%d0%b3%d1%83%d0%b2%d0%b0%d0%bc%d0%b5-%d0%b1%d0%b5%d0%b7-%d0%bc%d0%b8%d1%82%d0%b0-%d1%81-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%be%d0%b1%d0%b7%d0%be%d1%80/", "text": "Заев благодари на Борисов за европейската перспектива “С Македония ще работим за нулеви ставки в митническите тарифи между двете държави.” Това обяви министър-председателят Бойко Борисов след среща с македонския си колега Зоран Заев в София. Борисов подчерта, че за отпадането на митата ще е необходима сертификация от ЕС. Според него след въвеждането на нулеви ставки много европейски компании ще имат интерес да инвестират в Македония, защото офисите им са тук, в България. “605 млн. евро е стоковият обмен между България и Македония сега и ще видите, че веднага ще минем 1 млрд.евро”, каза още премиерът. Той посочи, че София е била избрана за логистичен аутсорсинг център на Световната банка. “Това ще са 200 нови високотехнологични работни места и огромен шанс за приятелите ни от Западните Балкани. Заедно ще го вървим тоя път, защото той е реален. И българският народ има голяма заслуга за това”, заяви Борисов. Той посочи, че българското европредседателство е останало в историята с това, че е сложило темата за Западните Балкани на масата. “Колкото и да не им харесва на някои, всички в света го отчитат. Преди не можехме да си го представим – че само за една година България и Македония ще се разберат, че Македония и Гърция ще се разберат”, заяви премиерът. „Македония ще бъде страна с траен мир и икономически просперитет. Имаме шанс през юни да започнем преговори с ЕС. И всичко това благодарение на българското европредседателство”, продължи Зоран Заев. Той обяви, че Македония благодари на България, че е получила историческия шанс да стане 30-ият член на НАТО. По-рано вчера министър-председателите на двете държави присъстваха на церемония в Гранитна зала по подписване на Програма за сътрудничество в областта на културата за периода 2018-2021 година. От българска страна споразумението беше подписано от министъра на културата Боил Банов, а от македонска – от колегата му Асаф Адеми. Културните министри на София и Скопие се поклониха и пред паметника на Гоце Делчев в Борисовата градина. С тържествената церемония по поднасяне на венци и цветя на паметника на Гоце Делчев бяха отбелязани и 147 г. от рождението на големия революционер.   Експертната комисия ще заседава на 20 февруари За 20 февруари в Скопие е насрочено четвъртото заседание на Съвместна експертна комисия, по историческите и образователните въпроси. “Труд” научи, че преговорите вървят трудно и бавно. Започнал е преглед на учебниците по антична и средновековна история в прогимназиите, но конкретни резултати са постигнати единствено по общи чествания на някои личности. “Договорихме се по научната аргументация на съвместното почитане на Светите братя Кирил и Методий като значими личности именно за общата история на България и Македония, с отчитане на решаващата роля на българската средновековна държава и на книжовните школи от Преслав и Охрид за запазване на тяхното наследство. Съгласихме се възрожденският писател и просветител Григор Пърличев да бъде честван общо”, коментира пред “Труд” зам.-председателят на комисията доц. Наум Койчев. След продължителни дискусии македонците признават, че цар Самуил е част от историята на Първото българско царство. Експерти по история са категорични, че ако не успеем да постигнем съгласие по спорните теми, страната ни трябва да поиска анекс към договора за добросъседство.", "date": "2019.02.04", "title": " Търгуваме без мита с Македония (обзор)\t\t\t"}
