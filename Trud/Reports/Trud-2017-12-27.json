{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b3%d1%80%d0%b0%d0%b4%d1%81%d0%ba%d0%b8-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d0%b2-%d1%81%d0%ba%d0%be%d0%bf%d0%b8%d0%b5-2/", "text": "Поради огромното замърсяване на въздуха в македонската столица кметът на града Петре Шилегов издаде заповед за безплатно използване на градския транспорт. Заповедта влиза в сила веднага, информира  Тази мярка ще остане в сила до намаляването на замърсяването, уточни Шилегов. През последните дни замърсяването бе над 5 пъти от допустимото. Кметът призова всички общински градоначалници да подпомогнат градския транспорт, а контролните органи да увеличат проверките, включително и на личните автомобили, които се движат в столицата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Безплатен градски транспорт в Скопие заради мръсния въздух"}
{"url": "https://trud.bg/225-635-%d0%b1%d1%8a%d0%bb%d0%b3%d0%b0%d1%80%d0%b8-%d0%b8%d0%bc%d0%b0%d1%82-%d0%b8%d0%bc%d0%b5%d0%bd-%d0%b4%d0%b5%d0%bd-%d0%b4%d0%bd%d0%b5%d1%81/", "text": "В България по Коледа имен ден имат над 430 000 души, а на днешния ден са 225 635, сочат данните на НСИ. Най-многобройните имена, празнуващи днес, са Стефан (51 578), Стоян (46 483), Таня (22 652), Стоянка (21 716), Станка (18 897). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " 225 635 българи имат имен ден днес"}
{"url": "https://trud.bg/%d0%b8-%d0%b0%d1%80%d1%81%d0%b5%d0%bd%d0%b0%d0%bb-%d0%bf%d0%be%d0%b4%d0%b0%d0%b2%d0%b0-%d1%80%d1%8a%d0%ba%d0%b0-%d0%bd%d0%b0-%d0%b5%d0%b1%d1%83%d0%b5/", "text": "Ръководството на „Арсенал“ търси начин да помогне на закъсалия бивш футболист на тима Емануел Ебуе. 34-годишният играч призна, че едвам свързва двата края след развод с доскорошната му съпруга Орели. Говорител на „артилеристите“ призна, че клубът е изненадан да научи за състоянието на Ебуе и вече умува каква позиция да му предложи. Фатих Терим, настоящият наставник на „Галатасарай“, също се трогна от историята и вече му е предложил работа в Истанбул.", "date": "2017.12.27", "title": " И „Арсенал“ подава ръка на Ебуе"}
{"url": "https://trud.bg/%d0%b2-%d0%b8%d1%80%d0%b0%d0%ba-%d0%b8-%d0%b2-%d1%81%d0%b8%d1%80%d0%b8%d1%8f-%d0%be%d1%81%d1%82%d0%b0%d0%b2%d0%b0%d1%82-%d0%bf%d0%be-%d0%bc%d0%b0%d0%bb%d0%ba%d0%be-%d0%be%d1%82-1000-%d1%82%d0%b5%d1%80/", "text": "По данни на водената от САЩ международна коалиция, бореща се срещу „Ислямска държава“, в Ирак и в Сирия остават по-малко от 1000 нейни членове. Това е едва една трета от предишните изчисления от преди три седмици, пише Daily Sabah. „Заради коалицията и демонстрираната компетентност на нашите партньори в Ирак и в Сирия се изчислява, че има по-малко от 1000 терористи от „Ислямска държава“, повечето от които са издирвани в пустинните региони на Източна Сирия и Западен Ирак“, съобщава водената от САЩ коалиция в официално свое заявление. „Можем да ви кажем, че работим с нашите партньори, за да ликвидираме или заловим всички оставащи терористи от „Ислямска държава“, да разрушим нейните мрежи, да предотвратим нейната повторна поява, както и да им попречим да избягат в съседните държави“, съобщава командването на коалицията. По-рано основният съюзник на сирийския президент Башар Асад Русия съобщи, че основната битка срещу „Ислямска държава“ в Сирия е приключила. Външният министър Сергей Лавров заяви, че ключовата задача на Сирия е да разбие „Джебхат ан Нусра“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " В Ирак и в Сирия остават по-малко от 1000 терористи от „Ислямска държава“"}
{"url": "https://trud.bg/%d0%b2%d0%b8%d0%b4%d0%b5%d0%be-%d0%bd%d0%b0-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb-%d1%81-%d0%ba%d0%be%d1%81%d1%82%d1%8e%d0%bc-%d0%bd%d0%b0-%d1%81%d1%82%d1%80%d0%b8%d0%b4%d0%b0/", "text": "Песента Despacito печели титлата за най-гледан музикален клип в YouTube за 2017 г., но в най-голямата сензация в платформата се e превърнало друго видео. Най-вървежният клип според алгоритъма на YouTube (комбинация от брой гледания, реакции, коментари и т.н.) e запис от тайландско музикално шоу The Mask Singer, пише британският Independent. В клипа участник пее, облечен като стрида. Първите 10 от списъка за най-вървежни видеа в платформата имат общо над 633 милиона гледания, докато само за клипа със „стридата“ са регистрирани над 196 милиона гледания.", "date": "2017.12.27", "title": " Видео на изпълнител в костюм на стрида е най-вървежно в YouTube за 2017 г."}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%be%d1%89%d0%b5-%d0%b5%d0%b4%d0%b8%d0%bd/", "text": "Ръководството на „Левски“ освободи юношата на тима Георги Ангелов. Дефанзивният футболист не получи шанс от наставника Делио Роси и ще продължи кариерата си далеч от „Георги Аспарухов“. Според БТА, халфът заминава за Полша, където ще мине медицински изследвания в местен тим. Пред Ангелов, от клуба си тръгна и Мики Орачев. През есента от клуба бяха освободени още Бабатунде Адендиджи, Франсис Нар и Симон Сандберг.", "date": "2017.12.27", "title": " „Левски“ освободи още един"}
{"url": "https://trud.bg/%d0%ba%d0%be%d1%88%d0%bc%d0%b0%d1%80-%d0%b7%d0%b0-%d1%80%d0%be%d1%88%d1%83-%d0%b2-%d0%bb%d0%b5%d0%b2%d1%81%d0%ba%d0%b8/", "text": "Керала Бластърс – Пуна СитПолузащитникът Нелуц Рошу е освободен от „Левски“. Новината обикаля медиите в Румъния, въпреки че няма потвърждение от щаба на „сините“. Халфът пристигна на „Герена“ през лятото срещу трансферна сума от 100 000 евро, но така и не успя да се наложи под ръководството на Делио Роси. Шампионът с „Виторул“ записа едва 4 мача през есента.  „Кошмар за Рошу на Коледа“, написа в заглавие местният сайт „stiripesurse.ro”. Според изданието халфът е научил съдбата си в навечерието на най-светлите християнски празници.  „Fanatik”, друга водеща медия в северната ни съседка, също остана изненадана от решението на „сините“. Заглавието гласи: „Шампион на Румъния изритан на Коледа!“  Според публикацията желанието на Роси е да привлече полузащитник с изявени дефанзивни функции.  Ден по-рано Богдан Апоцу, агентът на играча, призна, че е много вероятно Рощу да бъде даден под наем до края на сезона.  В същото време пресата в Гърция разкри, че „сините“ са близо до входящ трансфер. От „Левски“ са възобновили интереса си към бранителя Винисиус Фрейтас. Резервата на АЕК вече преговаря с третия в Първа професионална лига. Не е тайна, че „сините“ търсят усилено ново попълнение на тази позиция, където през есента се подвизаваше Иван Горанов.", "date": "2017.12.27", "title": " Кошмар за Рошу в „Левски“"}
{"url": "https://trud.bg/%d0%b4%d0%b8%d0%b7%d0%b5%d0%bb%d1%8a%d1%82-%d0%bf%d0%be%d1%81%d0%ba%d1%8a%d0%bf%d0%bd%d0%b0%d0%bb-%d1%81-11-%d1%81%d1%82%d0%be%d1%82%d0%b8%d0%bd%d0%ba%d0%b8-%d0%b7%d0%b0-%d0%bf%d0%be%d1%81%d0%bb%d0%b5/", "text": "Цената на дизела се е повишила с 11 стотинки за литър или с 5,6% през последните 6 месеца, показват данните на fuelo.net. Средната цена по бензиностанциите в момента е 2,09 лв. за литър, като на някои обекти стига до 2,23 лв. за литър. Най-евтино дизелът се е предлагал в края на юли – 1,96 лв. за л. Повече плащаме и за бензин спрямо летните месеци. Средната цена на най-масовия А95 в момента е 2,08 лв. за литър, като на редица бензиностанции горивото се предлага по 2,15 лв. за л. Най-евтино ни е струвал бензинът в края на август – 2 лева за литър. При пропан бутана повишението на цената е с 9 ст. за литър за последните шест месеца. Средната цена в момента е 1,06 лв. за литър, като най-ниска е била през август – 0,94 лв. за л. Междувременно суровият петрол тип „Брент“ надмина 65 долара за барел на световните борси, наближавайки най-високите си нива от средата на 2015 г. насам. Причината е взривяването на либийски тръбопровод и решението на страните от ОПЕК+ (ОПЕК, плюс Русия и други големи производители на нефт) да съкратят добивите си, което е в сила до края на 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Дизелът поскъпнал с 11 стотинки за последните 6 месеца\t\t\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%ba%d1%83%d0%bf%d1%83%d0%b2%d0%b0-%d1%80%d0%b0%d0%ba%d0%b5%d1%82%d0%b8-%d1%81-400-%d0%be%d1%82-%d1%80%d1%83%d1%81%d0%b8%d1%8f-%d0%bd%d0%b0-%d1%81%d1%82%d0%be/", "text": "Турция купува от Русия четири дивизиона ракети С-400 на стойност 2,5 милиарда долара. Това заяви генералният директор на конгломерата „РосТех“ Сергей Чемезов, информира  В един дивизион има между 8 и 12 установки. 45% от сумата ще бъде платена авансово, а за останалите 55 на сто между Анкара и Москва вече е договорен кредит. Първите доставки на ракетите са планирани за 2020 година. Чемезов посочва, още че Турция е първата страна-членка на НАТО, която си купува подобни модерни ракети. Сделката обаче предизвика недоволството на Алианса, защото установките не могат да бъдат интегрирани в единната система за противовъздушна отбрана на блока. От Анкара обясниха, че покупката на С-400 не е заплаха за НАТО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Турция купува ракети С-400 от Русия на стойност 2,5 милиарда долара"}
{"url": "https://trud.bg/%d0%bd%d0%b0%d1%88-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82-%e2%84%961-%d0%b2-%d1%80%d1%83%d1%81%d0%b8%d1%8f/", "text": "Тодор Скримов бе избран за най-полезен играч на кръга в руското волейболно първенство. Българският посрещач реализира 23 точки за своя НОВА (Новокуйбишевск) при победата с 3:2 (18, -17, -24, 15, 13) над „Газпром-Югра“ (Сургут) в мач от 15-ия кръг на местната Суперлига. Руските медии бяха във възторг от изявите на играча, който завърши с невероятните 71% успеваемост в атака. „29-годишният Скримов този сезон не се отличава със стабилност в изявите си, но от време на време прави чудовищно силни мачове – пише изданието „Бизнес Онлайн“, , което изготвя класацията. – Българинът бе лидер на тима в тайбрека и помогна на НОВА да спре серията от пет поредни загуби.“ Това е второ подобно признание за перничанина, след като бе най-полезен още в дебюта си за тима във втория кръг на първенството. Победата изкачи отбора му на 9-ото място в класирането с 20 точки (8 победи и 7 загуби) точно пред съперника от Сургут, който е с 19 т. от 6 успеха и 9 поражения. Съотборникът на Скримов в националния тим Виктор Йосифов пък се отчете с 8 т. за „Пиаченца”, но усилията му не стигнаха за победа. Тимът му загуби с 2:3 (22, -16, -21, 25, -8) от „Калцедония“ (Верона) в мач от 13-ия кръг на италианското първенство.", "date": "2017.12.27", "title": " Наш волейболист №1 в Русия"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d1%85%d0%b0%d0%ba%d0%b5%d1%80%d0%b8-%d1%81%d0%b5-%d1%81%d1%8a%d0%b1%d0%b8%d1%80%d0%b0%d1%82-%d0%bd%d0%b0-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d0%be/", "text": "Хиляди хакери се събират днес на годишен конгрес в източния германски град Лайпциг, предаде ДПА. Четиридневният конгрес е организиран от Компютърния клуб на хаоса и ще протече под мотото „Да направим нещо“. На него ще бъдат разисквани въпроси като уязвимите места на сигурността в интернет, хакерските атаки, защитата на данните и изкуствения интелект, но също и социални и политически проблеми, съобщи БНТ. Очаква се в събитието в Лайпцигската панаирна палата да участват около 15 000 души. Досега хакерите се събираха на годишни конгреси в Хамбург, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Хиляди хакери се събират на годишен конгрес в Лайпциг"}
{"url": "https://trud.bg/%d0%b1%d0%b0%d1%80%d0%b0%d0%ba-%d0%be%d0%b1%d0%b0%d0%bc%d0%b0-%d0%bf%d1%80%d0%b5%d0%b4-%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%bf%d0%be%d1%87%d1%83%d0%b2%d1%81%d1%82%d0%b2%d0%b0/", "text": "Бившият президент на САЩ Барак Обама е споделил с британския принц Хари, че е почувствал „спокойствие“ в деня, след като е напуснал Белия дом в интервю, излъчено по радио на Би Би Си, съобщават световните агенции.           По думите му Обама е изпитал „огромно облекчение“, че след като вече не е президент, може сам да планира деня си и разполага с време да се разходи със съпругата си Мишел. Изявявайки се като гостуващ редактор на радиопрограмата, принц Хари е интервюирал Барак Обама през септември в Торонто, Канада. В разговора си с по-малкия син на британския престолонаследник принц Чарлз Обама не споменава настоящия президент Доналд Тръмп, но казва, че държавниците трябва да бъдат по-внимателни в използването на социалните медии. Възползвайки се от възможността да зададе „по-лежерни въпроси“, каквито по-често се отправят към знаменитости от шоубизнеса, отколкото към политици, принц Хари не е успял да научи дали Барак Обама предпочита боксерки или слипове.                       За сметка на това той е получил отговор на питанията си за музикалните и спортните предпочитания на бившия държавен глава.  Обама е споделил, че предпочита Кралицата на соул музиката Арета Франклин пред Тина Търнър. Сред баскетболните си любимци Барак Обама е откроил бившето величие Майкъл Джордан пред настоящата звезда Леброн Джеймс. Бившият президент на САЩ признава също, че по отношение на бъдещите си планове е „обсебен“ от идеята за подготовка на следващото поколение лидери. Според Обама светът понастоящем по редица начини е по-здрав и богат, отколкото е бил някога. Принц Хари е интервюирал и баща си принц Чарлз, чиято оценка на действителността е доста по-мрачна. Според британския престолонаследник човечеството не се справя с климатичните промени, въпреки че те причиняват сериозни поражения на много места по света. Самият принц Хари, запитан дали ще покани семейство Обама на сватбата си с актрисата Меган Маркъл догодина, е отговорил, че списъкът с гостите все още не е изготвен. Според в. „Сън“ правителствени представители са отправили призив към бъдещия младоженец да не кани бившия президент на САЩ, за да не разгневи настоящия.        ", "date": "2017.12.27", "title": " Барак Обама пред принц Хари: Почувствах спокойствие, когато напуснах Белия дом"}
{"url": "https://trud.bg/%d0%b7%d0%b0%d0%b4%d0%bc%d0%b8%d0%bd%d0%b0%d1%82%d0%b8%d1%8f%d1%82-%d0%b0%d0%bb%d1%8a%d0%bd-%d1%88%d0%b8%d0%b9%d1%80%d1%8a%d1%80-%d0%bf%d1%80%d0%b5%d0%b4%d1%80%d0%b5%d1%87%d0%b5-%d0%ba%d0%b5%d0%b9/", "text": "„ „", "date": "2017.12.27", "title": " Задминатият Алън Шийрър предрече:  Кейн ще иде в „Барса“ или „Реал“"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%83%d1%87%d0%b0%d1%81%d1%82%d0%b8%d0%b5%d1%82%d0%be-%d0%bd%d0%b0-%d0%b3%d1%80%d0%b0%d0%bd%d0%b8%d1%87%d0%b5%d0%bd-%d0%bf%d0%be%d0%bb%d0%b8%d1%86/", "text": "Участието на гранично-полицейския кораб „Обзор“ в операция „Посейдон“ бе от 1 ноември до днес. Целта на операцията бе охрана на европейската югоизточна морска граница и подпомагане на гръцката брегова охрана, съобщи МВР. През цялата мисия, освен патрулирането по външната морска граница и предотвратяването на нелегална миграция, са извършени и операции по спасяване на бедстващи хора. Общо през този период граничните полицаи са спасили 19 бедстващи гумени лодки с 1041 човека на борда. През този период граничните полицаи от „Обзор“ са подали сигнал за пет лодки, които са спрени в турските териториални води от турските власти. Последната операция бе на 24 декември – тогава екипажа на гранично полицейския кораб „Обзор“ е спасил две бедстващи лодки с 117 души общо на борда в района на остров Лесбос, като от всичките нелегални емигранти 40 са били деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Приключи участието на граничен полицейски кораб „Обзор“ в операцията „Посейдон“\t\t\t"}
{"url": "https://trud.bg/%d1%81%d1%82%d0%b0%d0%bc%d0%b5%d0%bd-%d0%b1%d0%b5%d0%bb%d1%87%d0%b5%d0%b2-%d0%b8%d1%81%d0%ba%d0%b0%d0%bc-%d1%81-%d1%86%d1%81%d0%ba%d0%b0-%d0%b2-%d0%b3%d1%80%d1%83%d0%bf%d0%b8%d1%82%d0%b5-%d0%bd%d0%b0/", "text": "Стамен Белчев, наставникът на ЦСКА, обяви най-високи цели за 2018 година и влизане в групите на Лига Европа.  “Ръководството не ми е поставило като цел шампионска титла – обясни Белчев в интервю за Би Ти ВИ. – Всеки треньор в ЦСКА сам трябва да си поставя най-високите цели – шампионската титла, Купата на България, участие в турнирите и влизане в групите. С моя щаб сме си поставили да изпълним тази цел. Вярвам, че ще я изпълним. През лятото видях момчетата с какво желание работиха, как всички повярваха, че можем да станем шампиони.“  „Червените“ подновяват тренировъчния процес на 8 януари, а първите занимания ще са на базата в Панчарево.", "date": "2017.12.27", "title": " Стамен Белчев: Искам с ЦСКА в групите на Лига Европа"}
{"url": "https://trud.bg/%d0%b0%d0%bf%d0%b8-%d0%be%d1%87%d0%b0%d0%ba%d0%b2%d0%b0-%d1%81%d0%b5-%d0%be%d1%82%d1%81%d0%b5%d1%87%d0%ba%d0%b0%d1%82%d0%b0-%d0%bd%d0%b0-%d0%b0%d0%bc-%d1%81%d1%82%d1%80%d1%83%d0%bc%d0%b0-%d0%bc/", "text": "Над 50 хил. тона асфалт са положени досега на АМ „Струма“ в участъка между Кресна и Сандански. Изпълнението на 24-километровия участък – лот 3.3, от автомагистралата върви с много добра организация на работата. Ако няма непредвидени метеорологични обстоятелства отсечката ще бъде завършена в края на 2018 г., което е половин година по-рано от срока по договор, съобщават от АПИ. Напредва работата по големите съоръжения. Готови са 90% от водостоците и 70 на сто от подпорните стени. В участъка между Кресна и Сандански има 2 пътни възела – п. в. „Струмяни“ и п. в. „Сандански“, 25 големи съоръжения – мостове над реките Струма, Злинска, Градешка, Потока, Речичка, Санданска Бистрица, Лешничка, надлез над ж. п. линията София – Кулата, 9 селскостопански подлези и надлези, 4 площадки за отдих, на които ще има и тоалетни, и т. н. За първи път в проект за строителството на автомагистрален участък е предвидено и изграждането на „Интелигентни транспортни системи”. Те включват станции за броене и управление на трафика, видео наблюдение, за измерване на теглото на превозните средства и за метеорологично наблюдение. Изпълнител на лот 3.3 е Консорциум „Струма Лот 3.3“, в който участват: „ГБС инфраструктурно строителство“ АД, „Пътстрой 92“ АД, „Главболгарстрой“ АД и „Геострой“ АД. Строителният надзор осъществява „Пътинвестинженеринг“ АД. Участъкът от Кресна до Сандански – лот 3.3 от км 397+000 до км 420+624, е част от проекта: АМ „Струма“ – лот 3.1, лот 3.3 и тунел „Железница“. Той се съфинансира от Кохезионния фонд на Европейския съюз и националния бюджет чрез Оперативна програма „Транспорт и транспортна инфраструктура“ 2014-2020 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Завършват предсрочно отсечката от “Струма“ между Кресна и Сандански\t\t\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-42-%d0%b2-%d1%81%d0%b5%d0%b2%d0%b5%d1%80%d0%b5%d0%bd-%d0%b8%d1%80/", "text": "Един човек е починал от сърдечен удар и поне 56-има са ранени леко при земетресение с магнитуд 4,2, който разтърси късно снощи Северен Иран, съобщиха ирански медии. Според агенция Фарс, цитирана от ТАСС, огнището на труса в провинция Алборз е бил на дълбочина 12 км. Районът се намира на 50 км западно от иранската столица, предаде Ройтерс. Трусът е вторичен след земетресението с матнитуд 5,2 на 20 декември, което взе две жертви. Той беше усетен и в Техеран, където много жители прекараха нощта навън, в колите си или в спортни съоръжения и други сгради, превърнати в спасителни центрове, предаде БТА. Повечето от ранените са пострадали, докато се опитвали да избягат от сгради, и вече са изписани от болница  след лечение, съобщи националната служба за спешна медицинска помощ, цитирана от ИРНА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Земетресение с магнитуд 4,2 в Северен Иран снощи"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%be%d1%82%d0%be-%d0%ba%d0%be%d0%bd%d1%82%d1%80%d0%b0%d1%80%d0%b0%d0%b7%d1%83%d0%b7%d0%bd%d0%b0%d0%b2%d0%b0%d0%bd%d0%b5-%d1%81%d0%bb%d0%b5%d0%b4%d0%b8/", "text": "На пръв поглед борбата срещу тероризма в Германия изглежда е насочена единствено към мъже, а представителките на нежния пол, за разлика от тях, остават на заден план. Но това впечатление е измамно – Федералната служба за защита на Конституцията увери, че следи отблизо десетки предполагаеми ислямисти от женски пол, съобщава изданието Der Spiegel. „В Северен Рейн-Вестфалия например съществува т.нар. сестринска мрежа от 40 жени“, уточни директорът на германското контраразузнаване Буркхард Фрайер. Съгласно думите му, тази мрежа предлага „пълна салафистка програма“ – от родителски грижи и готвене, до тълкуване на религиозните норми с цел разпалване на омраза срещу „неверниците“. Мрежата е особено активна в интернет пространството, подчерта Фрайер. По данни на изданието от зоните на конфликт в Близкия изток в Германия са се завърнали около 50 жени, по-рано живели в условията на тоталния контрол на „Ислямска държава“. Властите на ФРГ имат най-големи опасения за майки и жени със социално влияние. Налице са страхове и за опасностите от радикализация на децата, живели в условията на терор. От гледна точка на германските власти, те може да израснат като ново поколение джихадисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Германското контраразузнаване следи отблизо предполагаеми терористи от женски пол"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%bf%d0%be%d0%bb%d1%83%d1%87%d0%b8-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5-%d0%b7%d0%b0-%d0%bf%d0%be%d0%b4%d0%bf%d0%be%d1%80%d0%bd/", "text": "554 600 лева бяха определени с постановление на Министерски съвет за изграждане на подпорни стени по поречието на река Глазне на територията на град Банско. Решението бе взето след одобрение на отправеното от община Банско искане до Междуведомствената комисия за възстановяване и подпомагане, за финансиране на обект „Изграждане на подпорни стени по двата бряга и укрепване на дъното на р. Глазне през град Банско“. Предвижда се изграждане на дясна подпорна стена с дължина 262 м и лява с дължина 58 м. Прогнозната сума, необходима за реализиране на проекта е в размер на 792 322 лева с включен ДДС, като се планира строителните дейности да започнат през 2018 година. 237 000 лева ще бъдат допълнени с общински средства. „Планираме да коригираме и доизградим подпорни стени по поречието на река Глазне, преминаващо през туристическата част на града. Освен с превантивна цел, с изготвения проект ще коригираме коритото на реката и ще освободим терен за изграждането на пътно платно, което да поеме част от трафика към горната част на Банско и планината. Считам, че средствата, които се влагат в превантивни мерки за борба с природните бедствия, се възмездяват стократно в сравнение с щетите, които би причинило едно наводнение. Този проект има още едно предимство – корекцията на подпорните стени ще позволи по-добро градоустройствено планиране в една централна зона на Банско и изграждането на функционална инфраструктура, отговаряща на нуждите на курорта на един следващ етап”, заяви кметът Георги Икономов по повод добрата новина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Банско получи финансиране за подпорна стена на река Глазне"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8%d1%82%d0%b5-%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80%d0%b8-%d1%81%d0%b0-%d1%83%d0%b2%d0%b5%d0%bb%d0%b8%d1%87%d0%b8%d0%bb%d0%b8-%d0%b1/", "text": "Световните милиардери увеличиха богатството си с почти 1 трилион долара, съобщи агенция „Блумбърг“, съставила рейтинг на 500-те най-състоятелни хора в света. През изминалата година състоянието на 440 милиардера от списъка се е увеличило с 1,05 трилиона долара. В същото време капиталите на 58 лица от рейтинга са намалели с 46 млрд долара. Съвкупното състояние на световните магнати е нараснало с 23% в сравнение с 27 декември 2016 г. Общото състояние на 159-те американски милиардери от списъка се е увеличило през годината с 18% и достигна 2 трилиона долара. Активите на 27-те най-богати руснаци са се увеличили с 28 млрд и достигнаха общата стойност от 275 млрд. долара. На свой ред 38-те китайски магнати, включени в рейтинга, са вдигнали капиталите с 65%, достигайки 177 млрд долара. Растежът на тяхното богатство тази година се оказа с най-високи темпове. Първо място в списъка заема Джеф Безос, собственик на американския гигант за интернет търговия Amazon. Неговото състояние възлиза на 99,6 млрд долара. За една година то се е увеличило с 34.2 млрд долара, което му позволи да измести от първото място основателя на корпорацията Microsoft Бил Гейтс, чието пък богатство „Блумбърг“ оценява на 91,3 млрд долара (увеличение от 8,9 млрд за една година), предава ", "date": "2017.12.27", "title": " Световните милиардери са увеличили богатството си с почти 1 трилиона долара"}
{"url": "https://trud.bg/%d0%b6%d0%b5%d0%bb%d1%8f%d0%b7%d0%bd%d0%b0%d1%82%d0%b0-%d1%86%d1%8a%d1%80%d0%ba%d0%b2%d0%b0-%d1%81%d0%b2-%d1%81%d1%82%d0%b5%d1%84%d0%b0%d0%bd-%d0%b2-%d0%b8%d1%81%d1%82%d0%b0%d0%bd%d0%b1%d1%83/", "text": "След продължила шест години цялостна реставрация българската желязната църква „Св. Стефан” в Истанбул посреща днешния Стефановден напълно обновена, предаде  . За да съхранят автентичния облик на храма, над 40 специалисти са реставрирали всичко в него парче по парче. Официалното откриване е насрочено за седми януари. Тогава вселенският патриарх Вартоломей и българският патриарх Неофит ще служат заедно в църквата. През 2018 г. храмът ще отбележи 120 години от създаването си. Желязната църква „Св. Стефан” е сред архитектурните бижута на Златния рог в Истанбул от 1898 г. до днес. Никъде по света няма друг храм с такава конструкция. Частите на църквата са дошли на парчета по вода и след това са сглобявани, коментира Дениз Кахраман, строителен контрольор. С годините обаче водата сериозно е подкопала основите на храма и железните колони са обхванати от ръжда и корозия. Това се оказва най-сложното и тежко изпитание пред архитектите и реставраторите. Халюк Йозгюдер, реставратор: Когато преди няколко години започнахме с реставрацията просто не знаехме от къде да тръгнем. Църквата беше в такова състояние, че буквално беше застрашена от разрушаване. Цяло чудо е, че камбанарията е оцеляла, казва ръководителят на архитектурния проект Фикрие Булунмаз. Тя е специалист с 40-годишен опит и е сред реставраторите и на византийския храм „Св. София” в Истанбул. С екипа ѝ са успели да укрепят и обновят изцяло желязната църква, но да запазят напълно оригиналната архитектура. За първи път се прави такива мащабна реставрация и подмяна на колони. Използвали сме най-модерните технологии. Предишните ремонти не са допринесли особено за укрепването на храма. Даже напротив могли са да причинят още по-големи щети, заяви Фикрие Булунмаз, ръководител на архитектурния проект за реставрацията на храма. По време на продължителната работа 72-годишният Халюк получава сърдечно заболяване. Губи и два от пръстите си, но не се отказва от проекта. Халюк Йозгюдер, реставратор: Баща ми ми е казвал на времето – започнеш ли една работа, трябва да я довършиш до край. Това е църква единствена в света. Ако ние не я реставрираме, не и върнем първоначалния вид – кой ще го направи. Българската общност в Истанбул с нетърпение очаква официалното откриване на храма на седми януари, защото вече ще могат да посещават редовно служби и литургии, а не само по Коледа и Великден. Моите детски години тук минаха. Служих в олтара аз, с одеждите, разказва Кириако Лязе, представител на българската общонст в Истанбул. Турският екип от реставратори и архитекти е убеден, че след мащабното обновяване българската църква „Св. Стефан” ще има поне още век и половина живот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Желязната църква „Св. Стефан“ в Истанбул посрещна празника реставрирана"}
{"url": "https://trud.bg/%d0%bf%d0%be%d1%81%d1%80%d0%b5%d1%89%d0%b0%d1%82-%d1%82%d1%80%d0%b8-%d0%bf%d1%8a%d1%82%d0%b8-%d0%bd%d0%be%d0%b2%d0%b0-%d0%b3%d0%be%d0%b4%d0%b8%d0%bd%d0%b0-%d0%b2-%d0%ba%d0%b0%d0%bc%d1%87%d0%b8%d1%8f/", "text": "Творци от над пет държави ще посрещнат заедно Нова година край морето в Камчия, съобщиха  от едноименния Санаторно-оздравителен комплекс /СОК/. Гостите ще се включат в XI международна творческа среща „Заедно в 21 век“, организирана от фондация „Устойчиво развитие за България“ и СОК „Камчия“. На 31 декември участниците ще посрещнат 2018 г. три пъти – според часовата зона на страната, от която идват. В рамките на срещата до 8 януари ще се проведе традиционният певчески конкурс за хорови колективи и индивидуални изпълнители, а в последния ден на 2017 г. участниците в него ще изнесат концерт в Катедралния храм във Варна. Планирани са  майсторски класове, които ще бъдат водени от грузинския маестро Кахабер Онашвили, художествен ръководител и диригент на мъжкия хор „Мдзлевари“ и Наталия Барабанщикова, ръководител на смесен хор „Рапсодия“ от Молдова. Предвидени са и тематични вечери, в които гостите ще представят културата, историята, традициите и фолклора на родината си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Посрещат три пъти Нова година в Камчия\t\t\t"}
{"url": "https://trud.bg/%d1%8e%d0%b3%d0%be%d0%b7%d0%b0%d0%bf%d0%b0%d0%b4%d1%8a%d1%82-%d0%b8%d0%b7%d0%bb%d0%b8%d0%b7%d0%b0-%d1%83%d1%82%d1%80%d0%b5-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5/", "text": "„Невъзможността на правителството да се справи с „еколозите“ ни провокира да излезем на пореден митинг. Ние, хората от Югозапада, сме възмутени и разочаровани, че се бави окончателното решение за магистрала „Струма“ и втората кабина в Банско. Затова приканваме жителите на общините Симитли, Разлог, Банско, Кресна, Струмяни и други отново да затворим пътя Е-79, като знак за нашата решителност“, обявиха от Сдружение “Бъдеще за община Банско“ и “ За да останат хора в България”. Протестът ще бъде в четвъртък, 28 декември от 10.00 часа на разклона при Симитли към Банско. „Не поставяме условия и ще приветстваме всяко правителствено решение в полза на развитието. Но сме категорични, че ако властта отново се поддаде на зелените и отново отложи решенията, през януари в разгара на зимния сезон ще блокираме границата с Гърция. Нека тази крайна мярка покаже на Брюксел, че никой няма право да се подиграва с нас и да толерира зелените родоотстъпници“, предупредиха организациите.", "date": "2017.12.27", "title": " Югозападът излиза утре на протест срещу зеления рекет в България"}
{"url": "https://trud.bg/%d0%ba%d0%be%d0%bd%d0%b3%d1%80%d0%b5%d1%81%d1%8a%d1%82-%d0%bd%d0%b0-%d1%81%d0%b0%d1%89-%d0%b7%d0%b0%d0%b4%d1%8a%d0%bb%d0%b6%d0%b8-%d0%bf%d0%b5%d0%bd%d1%82%d0%b0%d0%b3%d0%be%d0%bd%d0%b0-%d0%b4%d0%b0/", "text": "Конгресът на САЩ задължи Пентагона да изготви анализ за военното сътрудничество на всяка една държава от Западните Балкани с Русия, предаде БГНЕС. Директорът на Пентагона Джеймс Матис трябва да изготви доклад, който ще бъде изпратен в съоответните комисиите на двете камери на Конгреса, включително и тези за отбрана и външна политика. „Американският Конгрес иска подробен списък за „руското оръжие, военно оборудване и техника, което е закупено и доставено за над един милион долара във всяка една от страните от Западните Балкани от 2012-та година до днес“, съобщи „Гласът на Америка“. В доклада на Матис трябва да има подробна информация за участието на силите за сигурност от Македония, Сърбия, Босна и Херцеговина и Косово във военни обучения и тренировки с Русия за посочения период – от 2012-та до днес. Конгресът иска и детайлен списък за всички договори за сътрудничеството в областта на сигурността на всяка една от посочените държави с Русия, включително и разузнавателното сътрудничество с Москва. Целта на този доклад е „САЩ да получат представа за сътрудничеството в областта на сигурността на страните от Западните Балкани с Руската федерация и какво е влиянието на това партньорство върху интересите на САЩ, НАТО, Западните Балкани и всяка една страна-членка на Атлантическия пакт, която граничи с държавите от Западните Балкани“, се казва от документа. В анализа трябва да се посочва и сътрудничеството на всяка една от страните от Западните Балкани със САЩ, включително в придобиване на американското военно въоръжение и техника на стойност над 1 млн. долари след 2012 г., пише още в документа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Конгресът на САЩ задължи Пентагона да изготви доклад за влиянието на Русия в Западните Балкани"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bd%d0%be%d0%b2-%d1%81%d0%be%d0%bd%d0%b4%d0%b0%d0%b6-%d0%b7%d0%b0-%d0%bf%d1%80%d0%b8%d1%80%d0%be%d0%b4%d0%b5%d0%bd-%d0%b3%d0%b0%d0%b7-%d0%ba%d1%80%d0%b0/", "text": "Нов проучвателен сондаж за природен газ започва край Кипър, предаде  . С него страната ускорено продължава реализацията на енергийната си програма за разработване на потенциалните находища в Източното Средиземноморие и за осигуряване на алтeрнативни доставки на гориво за Европа. Специалната платформа, с която консорциумът между две от водещите в света енергийни компании – италианската „Ени” и френската „Тотал” ще извършат сондажа в блок 6 в офшорната зона на Кипър, пристигна тази нощ на местоназначението си. Очаква се днес и утре да бъдат извършени работите по стабилизиране на съоръжението и самото пробиване да започне до края на тези седмица. Изследователската работа ще продължи около 36 дни, обявиха от „Ени”, която държи лиценза за блока. Сондажът ще бъде последван от проучвания в още два блока през януари и през март. Започващите тази седмица проучвателни работи се очакват с голям интерес, тъй като са първите след разочароващия резултат на френско-италианския консорциум в блок 11. В него през септември бяха установени потенциални количества газ почти 10 пъти под прогнозираните. Новият сондаж е изправен и пред поредни провокации от Турция. Според нея половината от блок 6, който се намира югозападно от острова, попада в континенталния й шелф и тя ще защити интересите си в него. През декември Анкара проведе поредица от военноморски учения в райони в Средиземно море, обхващащи и части от кипърската изключителна икономическа зона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Започва нов сондаж за природен газ край Кипър"}
{"url": "https://trud.bg/%d1%80%d1%83%d1%81%d0%ba%d0%b8-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d0%be%d1%82%d0%ba%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%b1%d0%b8%d0%b2%d1%88%d0%b0/", "text": "Руски бизнесмен откри стрелба в столичната фабрика „Меншевик“, предаде  , позовавайки се на информация от властите. Един човек е загинал, а други двама са ранени при стрелбата. Инцидентът се е случил около девет часа (местно време) след свада. „Един от участниците в произшествието е нанесъл огнестрелна рана на своите опоненти, в резултат на което един мъж е починал от получената травма. Полицията предприема мерки за задържането на заподозрения за стрелбата“, се казва в съобщение от правоохранителните органи. Същевременно властите опровергаха появилата се информация за заложническа ситуация в завода. Съгласно разпространените данни, в сутрешните часове на деня бившият собственик на завода е пристигнал на територията му и е влязъл в словесен конфликт с настоящото ръководство на предприятието. След ескалация на спора той е произвел няколко изстрела и е ранил един от охранителите на обекта. По-късно той е починал от раните си. Уточнява се, че предполагаемият извършител все още се намира на територията на завода и оказва активна съпротива на полицията при опита й да го задържи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Руски бизнесмен откри стрелба в бившата си фабрика, един човек е убит"}
{"url": "https://trud.bg/%d0%b1%d0%bb%d0%b8%d0%b7%d0%be-2000-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%82%d1%8a%d1%80%d1%81%d0%b8%d0%bb%d0%b8-%d0%bf%d0%be%d0%bc%d0%be%d1%89-%d0%b2-%d0%bf%d0%b8%d1%80%d0%be%d0%b3/", "text": "Близо 2000 души са потърсили помощ в „Пирогов“ през коледните празници, каза директорът на болницата проф. д-р Асен Балтов. „Пирогов“ отново пое най-тежките случаи в страната. От началото на годината до момента са прегледни 214 000 човек, от тях приети са над 40 000. 34 на сто са от страната. 8900 са здравнонеосигурени , а за последните 4 дни те са близо двеста, предаде БТА. Все по-често пациенти са хора над 65 години. Те изискват по-дълго лечение. 1900 човека са дошли в болницата през празничните дни. 300 са останали за лечение. И в тази група болни има увеличение. Най-много работа са имали токсиколозите – пациенти с натравяне, след много алкохол и трима, които са пили антифриз. Обяснили, че до шишето с ракия било това с антифриза. При такова натравяне има опасност от ослепяване. Възможно е да има и тежки поражения за черния дроб. Постъпили са и много пациенти в травматологията. 90 човека са останали за лечение в болницата, като част от тях са скиори. Три пъти по-малко са приетите в хирургията на болницата. Няма случаи на пострадали от пиратки. Съвсем скоро ще се въведе нова тристепенна система за разпределение на случаите по спешност. Ще се прави първичен преглед за тежестта на постъпващите. След започване на европредседателството в болницата имат готовност да подсилят екипите си. „2017-та година ще бъде запомнена с много тежка операция на долна челюст“, каза Балтов. Той отбеляза и факта, че трима специализанти от болницата са заминали за Швейцария. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Близо 2000 души са потърсили помощ в „Пирогов“ през коледните празници\t\t\t"}
{"url": "https://trud.bg/%d0%b1%d0%b5%d0%bb%d0%b3%d0%b8%d1%8f-%d1%81%d0%b5-%d0%b8%d0%b7%d1%82%d0%b5%d0%b3%d0%bb%d1%8f-%d1%87%d0%b0%d1%81%d1%82%d0%b8%d1%87%d0%bd%d0%be-%d0%be%d1%82-%d0%b4%d0%b5%d0%b9%d1%81%d1%82%d0%b2%d0%b8/", "text": "Белгия изтегли четирите изтребителя, участвали в последните 18 месеца в ударите на международната коалиция срещу „Ислямска държава“ (ИД) в Сирия и Ирак, съобщиха местни медии. Отбелязва се, че белгийската бойна авиация е изпълнила в този срок 1235 полета и 97 процента от ударите с изстреляните 675 бомби по цели на земята са били успешни. Белгийските военни уточняват, че „не разполагат с доказателства“ за цивилни жертви от нанесените удари, предаде БНТ. Белгия и Холандия осигуряват на ротационен принцип нуждите на коалицията от въздушни удари, разузнаване от въздуха и охрана. Пояснява се, че в следващата година задачите се поемат от холандските военновъздушни сили, а Белгийската армия ще остави трийсетина военни в база в Йордания за наземна поддръжка на холандските машини. Същевременно медиите съобщават за нови заплахи, отправени от представители на ИД срещу Белгия, САЩ, Русия, Франция, Великобритания, Канада, Австралия и Италия. В комуникационни канали, използвани от джихадистите, са открити призиви към техни последователи да нанесат нови удари в посочените държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Белгия се изтегля частично от действията на коалицията срещу „Ислямска държава“"}
{"url": "https://trud.bg/%d1%85%d1%8a%d1%80%d0%b2%d0%b0%d1%82%d0%b8%d1%8f-%d0%b8-%d1%83%d0%bd%d0%b3%d0%b0%d1%80%d0%b8%d1%8f-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d1%81%d0%b0-%d0%b4%d0%b5%d0%bf%d0%be%d1%80/", "text": "През 2017 г. Хърватия и Унгария незаконно са депортирали от територията си в Сърбия около 1500 мигранти, предаде БГНЕС. Както заяви във вторник директорът на Сръбския център за закрила и подпомагане на търсещите убежище Радош Джурович, „Хърватия и Унгария депортират мигранти на територията на Сърбия, като се опитват да превърнат страната ни в буферна зона. Хърватия, например всеки ден изпраща в Сърбия 30 души. Общо за 2017 г. Унгария депортира в Сърбия около хиляда мигранти, Хърватия през същия период депортира 500 души. Незаконното депортиране на мигранти е не само нарушение на международните закони и разпоредби, но и нарушение на законите на ЕС и Шенгенските споразумения „, каза Джурович. По-рано, говорейки на заседание на Съвета на министрите на външните работи на ОССЕ във Виена, първият заместник министър-председател и министър на външните работи на Сърбия Ивица Дачич призова ОССЕ за разреши проблема с мигрантите с „всички възможни средства“. През Сърбия минава т.нар. балкански миграционен маршрут, през който през последните три години са минали около 900 хиляди души.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " Хърватия и Унгария незаконно са депортирали 1500 мигранти в Събрия през 2017 г."}
{"url": "https://trud.bg/%d1%81-250-%d0%b1%d0%b0%d0%bd%d0%b8%d1%86%d0%b8-%d1%81-%d0%ba%d1%8a%d1%81%d0%bc%d0%b5%d1%82%d0%b8-%d0%b8-300-%d1%87%d0%b0%d1%88%d0%b8-%d0%b2%d0%b8%d0%bd%d0%be-%d0%bf%d0%be%d1%81%d1%80%d0%b5%d1%89/", "text": "С 250 баници с късмети и 300 чаши вино и пелин от прочутата изба в село Караисен ще посрещнат Новата година жителите на Павликени. На площад „Свобода“ ще се съберат всички желаещи да празнуват заедно. По традиция веселието ще започне половин час след полунощ. На центъра на града ще свири оркестър „Извор“ и ще се изявят солисти, а пръв ще приветства гражданите кметът на Община Павликени инж.Емануил Манолов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.27", "title": " С 250 баници с късмети и 300 чаши вино посрещат Новата година в Павликени"}
