{"url": "https://trud.bg/%d1%80%d0%b0%d1%85%d0%be%d0%b9-%d0%bd%d0%b5-%d0%be%d1%82%d0%bd%d0%b5-%d0%b0%d0%b2%d1%82%d0%be%d0%bd%d0%be%d0%bc%d0%bd%d0%b8%d1%8f-%d1%81%d1%82%d0%b0%d1%82%d1%83%d1%82-%d0%bd%d0%b0-%d0%ba%d0%b0%d1%82/", "text": "След като лидерът на регионалното правителство на Каталуния Карлес Пучдемон се въздържа от обявяване на независимост на автономната област вчера, днес премиерът на Испания Мариано Рахой се въздържа от задействане на член 155 от Конституцията на Испания, чрез което може да отнеме автономния статут на областта. Испанският премиер даде реч от трибуната на испанския парламент, в която разкритикува каталунските власти за нелегалните им действия и призова ръководителят на каталунския регионален парламент да върне ситуацията в легална рамка. Той отхвърли воденето на преговори с каталунското правителство чрез посредник. Освен това, испанското правителство даде пет дни на Пучдемон да изясни позицията си, дали обявява независимост или не, като заплаши, че след изтичането на срока ще отнеме автономния статут на региона, ако каталунците продължават да настояват на отцепването си от Испания. От своя страна, Пучдемон даде пространно интервю за американската телевизия CNN, в което заяви, че е готов на преговори с властите в Мадрид, без да поставя предварителни условия и потвърди желанието на населението на Каталуния да се отдели от Испания. Сепаратисткият лидер каза, че не е искал да обяви независимост вчера заради чувството си на отговорност и желанието си тя да бъде постигната чрез преговори, а не чрез едностранно решение на областните власти", "date": "2017.10.11", "title": " Рахой не отне автономния статут на Каталуния"}
{"url": "https://trud.bg/280-%d0%bc%d0%bb%d0%bd-%d0%bb%d0%b5%d0%b2%d0%b0-%d1%80%d0%b0%d0%b7%d0%b4%d0%b0%d0%b4%d0%b5-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be/", "text": "Близо 280 млн. лв. за допълнителни разходи реши да отпусне правителството на министерства, агенции и общини. Парите отиват за инфраструктурни проекти и за администрацията. С допълнителни разходи и трансфери по бюджетите на първостепенни разпоредители на заседанието си в сряда правителството си отпусна 810 хил. лв., от които 500 хил. лв. са за изплащане на обезщетения на служители от администрацията на правителството и областните управи. Осигурени бяха и 310 хил. лв. за извършване на строителни дейности в Бачковския манастир “Успение Богородично”, свързани с отвеждането на дъждовни води извън района на църковната сграда.  Държавната агенция “Електронно управление” (ДАЕУ) получава 500 хил. лв. за назначаване на експерти.  На Комисията за защита на конкуренцията се предоставят 230 хил. лв. за “ефективен подбор на висококвалифициран персонал”. По бюджета на Комисията за защита от дискриминация се отпускат 125 хил. лв. за изплащане на обезщетения по Кодекса на труда на членовете на Комисията от мандат 2012-2017 г.  На община Варна са предоставени 85 млн. лв., за изграждане на бул. “Васил Левски” в участъка от ул. “Подвис” до ул. “Девня” и за изграждане на пробив на бул. “Сливница” от бул. “Ян Хунияди” до бул. “Атанас Москов”. Допълнително правителството отпусна 19.2 млн. лв. по бюджета на министерството за националното съфинансиране на транспортни проекти по Механизма за свързване на Европа за периода 2015-2017 г. Общата стойност на проекта е 177 милиона лева, но 47 млн. лева ще бъдат осигурени по Механизма за свързване на Европа. Със средствата пътят от Граничния контролно-пропускателен пункт “Калотина” до пътен възел “Драгоман” ще стане автомагистрала. Отсечката е с обща дължина 14,5 км, като се предвижда строителство на автомагистрала с габарит 25,5 м. Ще бъдат изградени множество съоръжения – мостове, надлези, подлези, пътни възли и тунели за преминаване на едри бозайници.  Обществената поръчка за избор на изпълнител беше обявена от Агенция “Пътна инфраструктура” миналия месец, като оферти се подават до 13 ноември. Срокът за изпълнение е 852 календарни дни след възлагане на договора. Републиканският път от ГКПП “Калотина” и околовръстното на София е част от основната трансевропейска транспортна мрежа. Трасето е част от направлението Лондон – Будапеща – Белград – Ниш – София – Пловдив – Истанбул – Калкута, което е най-краткият път, свързващ Западна Европа с Близкия и Средния Изток.  За периода 2014-2020 г. общата стойност на транспортните проекти, които ще се финансират от Механизма за свързване на Европа е 794 млн. лева. Те са фокусирани върху развитието на железопътния транспорт и вътрешните водни пътища по основната TEN-T мрежа на Европейския съюз, съобщиха от правителствената пресслужба.  Кабинетът реши да отпусне 35 млн. лв. допълнително на транспортното министерство. Парите се предоставят целево на НКЖИ за завършване на железопътните проекти по Оперативна програма “Транспорт 2007-2013 г.”.  Сумата ще покрие приключването на проектите за реконструкция и електрификация на жп линията Пловдив-Свиленград, рехабилитацията на участъци по линията Пловдив-Бургас, модернизацията на участъка Септември-Пловдив  изграждането на интермодален терминал в Пловдив и развитието на възел София.", "date": "2017.10.11", "title": " 280 млн. лева раздаде  правителството\t\t\t"}
{"url": "https://trud.bg/%d0%bd%d0%be%d1%89%d0%bd%d0%b8-%d1%81%d1%82%d1%80%d0%b5%d0%bb%d0%b1%d0%b8-%d0%be%d1%82-us-%d0%b1%d0%be%d0%bc%d0%b1%d0%b0%d1%80%d0%b4%d0%b8%d1%80%d0%be%d0%b2%d0%b0%d1%87%d0%b8-%d0%ba%d1%80%d0%b0%d0%b9/", "text": "Американски стратегически бомбардировачи Б-1Б за първи път проведоха вчера нощни учения над Корейския полуостров в поредната демонстрация на сила на фона на продължаващото напрежение заради ракетната и ядрената програма на Северна Корея, предаде Ройтерс. След излитането от базата им на о. Гуам към тях се присъединили два Ф-15К на Сеул. При навлизане във въздушното пространство на Южна Корея двата Б-1Б изстреляли ракети земя-повърхност в морето източно от Южна Корея, преминали над страната и повторили учебната стрелба във води, западно от нея. След това бомбардировачите имали учение и с японски изтребители. Междувременно US президентът Доналд Тръмп бе запознат с вариантите за действие срещу Северна Корея от шефа на Пентагона Джеймс Матис и US военен №1 ген. Джоузеф Дънфорд. Това стана на съвещание с екипа му по въпросите на националната сигурност.", "date": "2017.10.11", "title": " Нощни стрелби от US бомбардировачи край Корея\t\t\t"}
{"url": "https://trud.bg/%d0%b0%d0%bb%d0%b1%d0%b0%d0%bd%d0%b8%d1%8f-%d0%bf%d1%80%d0%b8%d0%b7%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b7%d0%b0-%d0%bc%d0%b0%d0%bb%d1%86%d0%b8%d0%bd%d1%81%d1%82/", "text": "Албанското правителство призна българите за малцинство в Албания. Външния министър на страната Дитмир Башати изостави позицията си, че такова малцинство не съществува в страната, предава албанското електронно издание Albanian Daily News.  След исторически доказателства, представени от България, както и „натиск“ от страна на членове на Парламентарната комисия по юридически въпроси, която гласува в полза на закон, целящ да повиши статута и правата на малцинствата в Албания, албанското правителство се реши на мярката.  В момента в Албания има девет признати малцинствени групи – македонци, власи, черногорци, сърби, бошняци, цигани, египтяни и българи.", "date": "2017.10.11", "title": " Албания призна българите за малцинство"}
{"url": "https://trud.bg/%d0%b3%d1%80%d0%b5%d0%b1%d0%b5%d1%86%d0%b0-%d0%be%d1%82-%d0%bd%d0%b0%d0%b3%d0%bb%d0%b8%d1%82%d0%b5-%d1%80%d0%b0%d0%b7%d0%bf%d0%b8%d1%82%d0%b2%d0%b0-%d0%b5%d0%ba%d1%81%d0%bf%d0%b5/", "text": "Любомир Димитров-Гребеца, който бе осъден за участие в групата за отвличания на “Наглите”, вчера изслуша експертизи по другото дело, което се води срещу него. То е за убийството на Иван Пайнавелов-Сапата и Юлиян Лефтеров-Кунгфуто, които също бяха сочени за членове на групата, но ликвидирани преди “Наглите” да бъдат заловени. От съдебно-медицински експертизи стана ясно, че Сапата и Кунгфуто са били застреляни в главата от близко разстояние. Според експертите, има вероятност оръжието да е било със заглушител, а двамата убити да са били на колене или легнали на земята. Те обаче не можаха да определят точен период на смъртта. При изслушването Гребеца искаше подробности за деня на убийствата, за които отговаря пред Софийския градски съд. Труповете на Сапата и Кунгфуто бяха намерени през 2010 г., седмици след разкриването на “Наглите”. Тогава друг член от групата – Даниел Димитров-Релето, показа на полицията къде са закопани жертвите в Плана планина.", "date": "2017.10.11", "title": " Гребеца от „Наглите“ разпитва експерти за две убийства\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%bf%d0%bb%d0%b0%d0%bd%d0%be%d0%b2%d0%b5-%d0%bd%d0%b0-%d0%bd%d0%b0%d1%82%d0%be-%d0%b7%d0%b0-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b8%d0%b5-%d0%b2-%d1%87%d0%b5/", "text": "“На въпроса за създаване на постоянна флотилия на НАТО ще отговоря аз, тъй като министър Красимир Каракачанов е в чужбина. Не се предвижда, няма планове за създаване на постоянно присъствие на военноморски сили на НАТО в Черно море. Изпълняват се плановете от срещите на високо равнище във Варшава и се формира в Румъния многонационална бригада”. Това заяви зам.-военният министър Атанас Запрянов. Изявлението бе по повод искането на лидера на БСП Корнелия Нинова премиерът Бойко Борисов да обясни информацията в световните медии, че НАТО ще разположи флотилия в Черно море. Запрянов допълни, че в момента  нашите ВВС изпълняват и задачи по линия на “Еър полисинг” за охрана на българските въдушни граници съвместно с колеги от ВВС на Италия. И по предложение на италианския началник на отбраната мисията ще бъде удължена и ще продължи до 10 ноември. Италианските изтребители “Еврофайтер” ще се изтеглят на 15 ноември от България.", "date": "2017.10.11", "title": " Няма планове на НАТО за  присъствие в Черно море"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bc%d0%b0%d1%80%d0%b8%d0%b0%d0%bd%d0%be-%d1%80%d0%b0%d1%85%d0%be%d0%b9-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc%d1%8a/", "text": "Премиерът Мариано Рахой заяви, че проведеният в Каталуния референдум е искан от малцина и не носи нищо добро на никого. След спешна среща на правителството той произнесе реч пред испанския парламент, в която обяви, че допитването е пълен провал и повторно настоя от каталунските власти да пояснят искат ли наистина независимост. „От моя страна винаги е имало желание за диалог. Лидерите на Каталуния не могат да кажат, че не съм искал да разговарям с тях, просто защото това не е вярно“, заяви в изказването си  премиера Мариоано Рахой пред испанския парламент. Той поска от Каталуния дада разяснение за отложена си незасивимост и отхвърли евентуално посредничество. „Такива са фактите, дами и госпоса. Причините да се иска референдум не са изяснени и те не разполагат с толкова голяма подкрепа. Имат гласовете и необходимата легитимност да управляват автономния регион, но не и да налагат едностранна независимост.“, каза още Мариано Рахой, министър-председател на Испания. Лидерът на социалистите, основната опозиция на Народната партия на Рахой, Педро Санчес, отново заяви подкрепата си за кабинета по каталунския казус и намекна за възможна реформа на Конституцията. „Време е да се захванем с конституционната реформа в нашата страната. Разбрахме се с правителството да създадем работна група за оценка на Конституцията в следващите шест месеца“,  заяви лидерът на социалистите Санчес. Подобна възможност не отхвърли и самият Рахой. Че трябва да се намери изход от задънената улица смятат и самите испанци. Няма официално обявена времева рамка, в която Каталуния трябва да обясни „символичната си независимост с отложено действие“. Но испанските медии вече заговориха, че поредната развръзка се очаква в следващата пет дни.", "date": "2017.10.11", "title": " Премиерът Мариано Рахой: Референдумът в Каталуния не носи нищо добро\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-51/", "text": "Софиянци ще могат да пият кротко по паркове и градинки. Това става ясно от новата наредба за обществения ред в столицата. Очаква се тя да влезе в сила от началото на следващата година. Предстои обществено обсъждане на документа на 19-ти октомври. В наредбата е записано, че се забранява употребата на алкохолни напитки по улици, тротоари, площадки, градинки и паркове, ако тя води до противообществени прояви и нарушение на реда. Текстът предизвика бурни реакции и коментари сред гражданите Близо 280 млн. лв. за допълнителни разходи реши да отпусне правителството на министерства, агенции и общини. Парите отиват за инфраструктурни проекти и за администрацията. С допълнителни разходи и трансфери по бюджетите на първостепенни разпоредители на заседанието си в сряда правителството си отпусна 810 хил. лв., от които 500 хил. лв. са за изплащане на обезщетения на служители от администрацията на правителството и областните управи. От какъв зор са последните поправки във военния закон – анализ на Евгени Генов         Интервю с доц. Григорий Вазов, ректор на ВУЗФ         Залогът за Анкара е много висок – турците искат да разширят политическото си влияние на Балканите – коментар на Неманя Руйевич       Ловците от дружинката в монтанското село Бели мел повалиха огромен като бизон див нерез, тежащ 260 килограма. Млад гонач с кучета – опитни следотърсачи и точен стрелец са в основата на слуката, разчула се вече из целия балкански район.      ", "date": "2017.10.11", "title": " Вижте акцентите от броя на вестник „Труд“ в четвъртък, 12 октомври 2017"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%bd%d0%b8-%d0%bf%d0%be%d0%bb%d1%83%d1%87%d0%b0%d0%b2%d0%b0%d1%82-%d0%b4%d0%be-200-%d0%bb%d0%b2-%d0%b7%d0%b0-%d0%bd%d0%b0%d0%b5%d0%bc-%d0%b8-%d0%bf/", "text": "До 200 лева на месец ще получават безработни, които започнат работа на повече от 50 км от населеното място по настоящ адрес. Това предвиждат промени в Правилника за прилагане на Закона за насърчаване на заетостта, който беше одобрен от правителството на вчерашното заседание. Средствата ще са за покриване на разходи за наем на жилище, такси за детска ясла и градина, интернет. В поправките е отбелязано изрично, че хората ще могат да ползват помощта, ако са на трудов договор. Друго задължително условие е те да са насочени към новото работно място от бюро по труда и да сменят настоящия или постоянния си адрес в населеното място, в което са намерили работа. Хората, които ще работят по-далеч от дома си, трябва да знаят, че пари за плащане на квартира ще се отпускат само на тези, които нямат имот в населеното място, в което са се преместили. А средствата ще се изплащат за не повече от 12 месеца срещу представени документи. Областните комисии по заетост ще правят два пъти в годината проучвания за потребностите на работодателите от региона от работна сила. Ще отпадне санкцията за прекратяване на регистрацията като безработен, когато търсещите работа лица сменят адреса, по който са записани в бюрата по труда.", "date": "2017.10.11", "title": " Безработни получават до 200 лв. за наем и път\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81-%d0%bd%d0%be%d0%b2%d0%be-%d0%ba%d1%83%d1%87%d0%b5%d0%bd%d1%86%d0%b5/", "text": "Президентът на Туркменистан Гурбангул Бердимухамедов подари на руския си колега Владимир Путин кученце от породата алабай по повод на неговия 65-ти рожден ден (на 7 октомври, бел. ред.), съобщи ТАСС. „Искам да започна с приятна мисия“, заяви в началото на срещата с Путин Бердимухамедов, който е на посещение в Сочи. – „Неотдавна празнувахте хубав ден – деня на ангела. Затова ви поздравявам и, разбира се, ви желая здраве, успехи и всичко най-добро.“ След това президентът на Туркмения подаде кученцето на своя руски домакин. То носи името Вепали (в превод – Верен). Средноазиатската овчарка, или алабай, е древна порода, разпространена в Киргизия, Туркменистан, Казахстан, Узбекистан и Таджикистан. Руските медии припомнят, че Путин в момента има още две кучета, които е получил подарък – българската овчарка Бъфи (която му подари Бойко Борисов) и японската акита-ину – Юме.", "date": "2017.10.11", "title": " Путин с ново кученце"}
{"url": "https://trud.bg/%d1%81%d1%82%d0%be%d0%bf%d0%b8%d1%80%d0%b0%d1%85%d0%b0-33-%d0%bc%d0%b0-%d1%88%d0%be%d1%84%d1%8c%d0%be%d1%80%d0%b8-%d0%b2%d1%81%d0%b8%d1%87%d0%ba%d0%b8-%d1%81-%d0%ba%d0%be%d0%bb%d0%b0%d0%bd%d0%b8/", "text": "По време на 2-часова проверка по метода на широкообхватния контрол във връзка с операцията по ТИСПОЛ в Шуменско бяха стопирани 33-ма водачи на коли и тежкотоварни превозни средства. Всички водачи в сряда следобяд бяха с колани. Съществени нарушения не бяха констатирани. Сред провиненията имаше невключени светлини, един правоспособен водач не носеше документи, а друг се оказа без технически преглед. Акцията на пътни полицаи и представители на ДАИ се проведе по главен път Шумен-Бургас между селата Радко Димитриево и Ивански.", "date": "2017.10.11", "title": " Стопираха 33-ма шофьори, всички с колани"}
{"url": "https://trud.bg/%d0%bd%d0%b8%d1%89%d0%be-%d0%bd%d0%be%d0%b2%d0%be-%d0%bd%d0%b0-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b8%d1%8f-%d1%84%d1%80%d0%be%d0%bd%d1%82/", "text": "На 09.02.1950 г. обявявайки пред своят електорат, че Държавният департамент гъмжи от комунисти и шпиони на Русия, републиканският конгресмен Джоузеф Маккарти стартира лов на вещици срещу интелектуалци, обвинени, че се опитват да летят извън ятото на системата. Тези дни се появи нов маккартизъм, но този път в Саудитска Арабия. А катарците са на мястото на руснаците. В средата на септември неуточнен брой журналисти, духовници и правозащитни активисти бяха задържани от саудитските власти по обвинение, че са финансирани от Катар, за да дестабилизират кралството. Арестите не спират и до днес.„Вашингтон пост“коментира случилото се така: „Кралството продължава да е затвор за всеки, който се осмелява да изразява свободно мнението си“. Най-известният саудитски журналист ЖамалХашъкджи избяга със семейството си в САЩ, след като му бе наложена забрана да пише в саудитски медии или да коментира политическата ситуация в страната в социалните мрежи. За„Вашингтон пост“ той написа материал, озаглавен „Саудитска Арабия никога не е била толкова репресивна като сега“. Според негоситуацията там е „вече непоносима“. Катар се превърна в мръсна дума за медиите на държавите, обявили обсада срещу него. Властите в Рияд заповядаха на журналистите и духовниците да заклеймят Катар и да хвърлят отговорността за ескалиралата криза в Залива върху него, а тези които отказаха, бяха задържани. Част от тяхи преди са прекарали години в затвора,само защото са призовавали властта в Рияд към политически реформи. Но каква е конкретната причина за тази показна акция? На 21 юни крал Салман отстрани от престолонаследиесвояплеменник принц Турки и назначи вместо него 32-годишния си син – принц Мохамед. През близките месеци се очаква болният, 82-годишен крал да предаде властта на сина си. Но младият принц вече среща опозиция вътре в самото огромно кралско семейство, тъй като има емири, които смятат, че са по-способни за престола от него, особено в този период, когато Близкият изток ври и кипи. Мълчанието им обаче може да бъде подкупено, както винаги, с морков. Или с тояга. Но кралският дворец очаква да има опозиция и сред духовниците и интелектуалците. Ето затова идват тези арести. Те са политическо послание, че властите няма да се поколебаят да изкоренят всяка опозиция на бъдещия крал. Но той ще наследи тежки вътрешни и външни предизвикателства. Кралството страда от високи нива на корупция, липса на трудова и производствена култура у населението, тежка бюрокрация, липса на прозрачност и на доверието на гражданите в институциите, монопол на принцовете върху обществените поръчки. 3 млн. саудитски семейства нямат собствено жилище. Официално безработицата надхвърли 12%. Дефицитът в държавния бюджет през 2016 г. беше 100 млрд. долара, а през 2017 г. 55 млрд., поради променливите цени на петрола, който  представлява 90% от приходите на кралството. Държавният резерв е намалял с 200 млрд. долара от 2011г. до днес. В своя план за икономически реформи, известен като „Визия 2030“, принц Мохамед цели по-малка зависимост от петрола, насърчаване на чужди инвестиции, особено в сектор туризъм, по-голям дял на частния сектор, като се има предвид, че 67% от работната ръка в страната са държавни служители. Също така правителството обмисля да вдигне цените на горивата и тока от 2018 г., да наложи ДДС върху определени стоки, както и да намали разходите в сектори образование и здравеопазване. Дори последното решение на краля да позволи на жените да шофират, има и икономически аспект. Около един милион частни шофьори чужденци работят в саудитските семейства. И властите се надяват,ако само половината от тях бъдат уволнени, защото жените ще започнат да шофират сами, саудитците да спестят около 6 млрд. долара годишно. Всички тези мерки може да намалят дефицита, но те ще засегнат бедните слоеве в обществото. „Общественият договор“ между кралската фамилия и гражданите е изграден върху формулата „Абсолютна лоялност към краля срещу дарения и бонуси от парите от петрол“. С понижаването на цените на горивата на международния пазар обаче,правителството осъзнава, че не може да продължава да „подкупва“ народа. Затова то призова за затягане на коланите.Но разглезените и пристрастени към петрола саудитци са не само притеснени от евентуалните последици от икономическите реформи на принца, но и са възмутени, че тези затегнати мерки не засягат самото кралско семейство. Разходите по годишната отпуска на крал Салман през юли възлизат на 100 млн. долара. Той прекара месец в любимия  си марокански град Танжерс антураж от 1000 души и 200 лимузини. Всички хотели в града бяха резервирани. Вестник„Индепендънт“ описа кралската почивка като най-скъпата в историята. Но служител в министерството на информацията на кралството заяви, че разходите по отпуската са били платени от личната сметка на краля, а не с държавни пари. Истината е, че в Саудитска Арабия разделителната линия между държавните и частни пари на държавния глава са почти невидими. В същото време повечето квартали в саудитския гр. Джеда все още не разполагат с канализация, макар градът да се нарича „Перлата на Червено море“. По улиците на града се движат около 5000 камиона, които извозват отпадните води до близкия язовир, наречен подигравателно от населението „Езерото на мускуса“ . Всеки път при обилни валежи хората се притесняват стените около язовира да не рухнат и те да бъдат залети буквално с изпражнения. Ако гледате заснети в мизерните квартали на столицата Рияд видео материали с натрупани боклуци и босигладни деца, няма да повярвате, че те се намират в държава, смятана за най-големия производител на петрол с производство от 10 милиона барела дневно. А още по-изненадващо е, че има райони на юг в кралството, където все още няма електричество.  Сигурността е приоритет в кралството. То е обградено от нестабилни държави като Йемен, Ирак. Стотици саудитски младежи са избягали в Сирия, за да членуват в ИДИЛ. Източните райони в кралството, богати на газ и петрол и населени предимно с шиити,създават главоболия на властите. Бунтовете там са регулярни. Властите ги обвиняват, че са пета колона на шиитски Иран. И за да осъзнаем в какъв страх живее кралската фамилия, ни стига да знаем че, 70 млрд. от общия бюджет на стойност 137 млрд. долара за 2016 г.,бяха отделени за полицията и армията. Кралството заема четвърто място в света след САЩ, Китай, Русия по военни разходи. Външно- политическият конфликт между Иран и Саудитска Арабия със сектантски оттенък продължава, но на чужди терени като Сирия и Ирак. Двете големи външно-политически стъпки на принц Мохамед, целящи намаляването на иранското влияние в района – намесата в Йемен и блокадата срещу Катар, обаче дават обратни резултати. Кралската фамилия осъзнава, че страната не се намира на изолиран остров и се притеснява да не я застигнат трусовете от Арабската пролет. Саудитските държавни медии често напомнят на гражданите, че стабилността и сигурността са по-важни от демокрацията и че ако искат реформи по сирийски или либийски, трябва да очакват хаос и разрушение като там. А духовниците на властта непрестанно повтарят на вярващите:„Подчинявайте се на управителя, дори да ви удари с камшик или да ви ограби имуществата“.  Също така кралската фамилия осъзнава, че потиснатият народен гняв не може да бъде контролиран завинаги с полицейски мерки, дарения и манипулацията на духовната институция и че саудитците жадуват за промяна. Но за властите тази промяна първо трябва да се извършва бавно и внимателно, за да не се сблъска с влиятелната духовна институция и консервативните слоеве в обществото. И второ, тя не трябва да означава нещо повече от това да серазреши на жените напримерда шофират. Но нито дума за политически реформи. Изглежда че, говоренето по тази тема ще е табу дълго време напред. Дали може да се говори за икономически реформи преди да се извършат политически такива – изборен парламент, независима съдебна власт, свободна преса, синдикати, развито гражданско общество, и разбира се развода на кралската с духовната институция?Принц Мохамед се опитва да лансира себе си като добрия шивач, който мери няколко пъти преди да реже, но неговите вътрешни и външни постъпки засега показват обратното.", "date": "2017.10.11", "title": " Нищо ново на Саудитския фронт?\t\t\t"}
{"url": "https://trud.bg/%d0%bf%d1%80%d0%be%d1%84-%d0%bc%d0%b8%d1%85%d0%b0%d0%b8%d0%bb-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-2/", "text": " – Това, което се случи е прецедент, но в него няма нищо страшно. Случват се такива работи. Да се надяваме, че следващото заседание ще се проведе както е планирано. Имам чувството, че в тази държава се занимаваме само с глупости. Наскоро прочетох с възмущение, че майката на един депутат била назначена за чистачка. Извинете, това е толкова идиотско обвинение, че не мога да разбера в тази държава останаха ли нормални хора! Накрая и Господ ще престане да бъде българин.  – Не смятам, че медиите в България са идеални, но да се заяжда човек с тях е глупаво. Мисля, че вицепремиерът трябва да намери общ език с журналистите, за да бъдат решени проблемите между тях. Между другото, българските медии са много по-свободни от западните и това е прекрасно. Това, че уж сме били назад в класирането по свобода на словото, е глупост на трета степен. Която глупост я дължим на група българомразци.  -Понякога събитията в реалния свят са изненадващи за всички и трудно могат да бъдат обяснени с нормална политическа и икономическа логика. От гледна точка на икономиката нещата не са лоши. Ние сме още сравнително бедни, но с добър темп на растеж, в първата петица на Европа. Добрият ръст е най-доброто, което можем да очакваме в икономиката. По отношение на стабилността – изключително важно е за всяко едно общество да е стабилно и здраво.  Виждаме нестабилните общества докъде стигат, около нас и другаде. България засега е стабилна, но това не е даденост завинаги. Това, че има недобри взаимоотношения по места, е абсолютно вярно, но аз не познавам момент от историята ни, в който това да го е нямало. Като се започне от времето след Освобождението на страната ни от турско робство и се свърши с всички правителства след избухването на демокрацията. Не виждам обективни причини за случващото се в момента, освен, разбира се, естественото желание на опозицията да покаже, че е жива. Обаче това, което прави политическата класа, е, че реже клона, на който седи. Всички много старателно режат този клон, а той е един-единствен. Ако успеят да го отрежат, ще изпопадат като гнили круши. А долу има алигатори, всичките гладни и зъбати.  – Нека да е напълно ясно, че в България, ако не друго, закони има. Има Закон за предотвратяване и установяване на конфликт на интереси. Това е европейски тип закон и трябва да се спазва. Когато говорим за такива явления, трябва да видим, дали се спазва законът, или е нарушен. В почти всички случаи, за които говорим, законът не е нарушен. Нарушава се законът примерно, ако сте някакъв началник и назначите жена си, или жената, с която живеете, и изобщо някакви роднини по низходяща линия. Другото не е незаконно. Дали хората го възприемат като нормална практика, е друг въпрос. Оттам нататък трябва да се гледа, дали хората си вършат работата. Когато се назначават „свои хора“ на висок пост, които са някакви бездарници и не си гледат работата, те трябва да бъдат махнати и ако са пристъпили законите, трябва да бъдат дадени на прокуратурата. Но ако си гледат работата и не са в нарушение на закона, аз отказвам да коментирам това като някакво особено явление.  Искам да дам няколко забележителни примера от историята. Докато Джон Кенеди бе президент на САЩ, министър на правосъдието и главен прокурор бе брат му Робърт. Никой нищо лошо не видя в това, защото и двамата бяха на мястото си и си гледаха работата. Днешният американски президент също си е назначил масово родата и това се приема. Навремето любимият на БСП Тодор Живков беше подкарал децата си към властта и даже направи дъщеря си министър и член на Политбюро на БКП. Ще повторя, че в момента в администрацията на САЩ има масово назначаване на роднини. Там няма проблем, ако роднините си гледат работата. Ако не си я гледат, е недопустимо. Това би трябвало да е и нашият критерий. Друг е въпросът, че това може би дразни хората и с тези назначения трябва много да се внимава. Освен правна логика, има и човешки емоции. И често те са най-важни. Защото светът е в главите ни.  – Абсолютно нарушение е, макар, че законът позволява известно време длъжностите да се заемат без конкурс. Да си оправят закона, който е така написан, че може да се заобикаля. Ако има нарушение на закона, то има и човек, който го е нарушил. Доколкото разбирам, в Хасково кметът не е пуснал конкурси, за да узакони назначенията. Да му се потърси отговорност тогава. Но и конкурсът не винаги е решение, защото има уредени конкурси.  – Аз действително за първи път виждам такова нещо. Оставката според мен не може да бъде спирана. Защото ако един човек казва: „Аз си тръгвам“, не виждам как може някой да го спре. Партията ГЕРБ показа, че не смята Делян Добрев за виновен. Дали има конфликт с шефа на партията, аз не мога да кажа. Може да има, може и да няма. Но така или иначе, видяхме едно безпрецедентно действие – оставката не беше приета и затова мисля, че е време да се променят нещата.  – Оставката не трябва да се гласува. По принцип трябва да се гласува освобождаване от отговорност, или неосвобождаване. Единственото, което трябва да се каже е, дали този човек носи персонална отговорност, или не носи персонална отговорност. Нонсенс е да се гласува оставка.  – Записано е, че подава оставка. Тя обаче не трябва да се гласува, а да се приеме за сведение. Щом някой е решил да си тръгне, вместо оставка, нека да подава заявление, че напуска. Той казва: Аз не искам да работя повече тук. Как ще го задължиш да остане, с полиция ли? Време е да се промени понятието оставка на депутат. Депутатът може да напусне по собствено желание, защото той има право на свободно волеизявление.  – За съжаление, малкото хубави новини в България биват захлупвани точно от битови скандали. В момента обвиненията от БСП към ГЕРБ, и от ГЕРБ към БСП, са в голямата си част битови скандали, лишени от основание. Защото обвиняващите дори не говорят за нарушаване на закона. Правят буря в чаша вода. За съжаление, тази буря отклонява вниманието от истинските пороци в обществото. Има управленски кадри, които наистина са нарушавали закона. Виждате как чудовищно се краде в здравеопазването. Тези врачански и други болници, които ги обвиняват в неправомерни договори, срамежливо пропускат да кажат, че там се е крало като за световно първенство по крадене. Може ли някаква малка болница да дължи 20 млн. лв.? Аз казвам, че ако една малка болница дължи 20 млн. лв. поне 15 млн. лв. са откраднати. Били купили скъпа апаратура, която била по-скъпа, отколкото в магазина! Ако е вярно, това какво е, ако не кражба? И тъй като има много кражби, с приказките от общ характер ние пречим да се разкриват кражбите. Ревем, че сме бедни. Как няма да сме бедни, като всеки краде? То даже е чудно, че има какво да се яде в тази държава при кражбите, които се извършват.  – Говорим, защото ние всъщност чакаме да застанем на по-висок пост и да започнем и ние да крадем. Това е, за съжаление. Българинът не се възмущава, че някой краде. Българинът се възмущава, че той не краде. Нали знаете каква е разликата между бизнес и далавера? Далаверата е нещо, в което ти не участваш. Ако участваш, е бизнес. Гледаме само да се качим на софрата и да откраднем нещо. Навсякъде по света се краде. Най-малко се краде на Север – 15-20 %, повече се краде в Средиземноморието – около 30 на сто. В България се краде най-много – 2/3 от всичко. Какво искате тогава да става? Краде се и после се реве.  – Много хубаво, но защо толкова трудно ги намираме? Партиите правят някакъв скромен опит да се чистят. В момента и в ГЕРБ се чистят от някакви кадри. Навремето и БСП правеше така. Ако всеки, който е откраднал, беше съден, нямаше да е така. И нека не е всеки, но поне някой. Германската част от една организирана престъпна група влезе и излезе от затвора, българската част от групата още си е на свобода.  – На този свят вечни неща няма. Вие сте права, че вече е крайно време да започнат да се отнасят по-отговорно освен към собствения си живот и към този на народа. Политиците са издигнати, за да свършат нещо полезно за народа. И после да вземат своето. Ако някой си мисли, че заниманието с политика става без пари, лъже се. Няма такова нещо. Това е най-тежкото и мръсно занимание. И хората там очакват да бъдат възнаградени. В това няма нищо лошо. Така е и на Запад. Но в нормалните държави първо вършиш полезна работа и после вземаш своето. При нас е обратното. Първо се награбваш и ако ти остане свободно време, гледаш да свършиш нещо. Трябва да обърнем реда – първо изпълни дълга си и после седни на трапезата. Почнем ли това да го правим, ще видите как ще потръгнат нещата. Ще повторя – имаме добър икономически ръст, учудващо добър, имаме изключително нисък външен дълг, имаме политическа стабилност, която е голям дар. Какво ни липсва? Просто много се краде, това е. –  – Този вид говорене не бива да се допуска от отговорни държавници. Отговорните държавници, които и да са те, трябва да си мерят приказките. Защото кривата приказка някой път отваря такава рана, която не може да заздравее. А думите за битки, за сражения, трябва да бъдат забравени. Българските политици трябва да имат една мисъл в главите. И тя трябва да бъде – България над всичко! Няма да се уморя да повтарям, че Германия е велика държава, защото в нейния химн се пее Deutschland, Deutschland uber alles (Германия, Германия над всичко) от времето преди Бисмарк досега, при всички управления. 170 години те пеят „Германия над всичко”. И както виждате, поне в икономическо отношение, са се оправили. Защото те са подчинили всичко на тази идея. По същия начин за нас, българите, България трябва да е над всичко!", "date": "2017.10.11", "title": " Проф. Михаил Константинов пред „Труд”: Политическата класа реже клона,  на който седи"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b5-%d0%b4%d0%b0%d0%b2%d0%b0-%d0%b3%d0%b5%d0%bd%d0%b5%d1%80%d0%b0%d0%bb%d0%b8%d1%82%d0%b5-%d0%bd%d0%b0-%d0%b4%d0%b5%d0%bf/", "text": "Ветото на президента генерал Румен Радев върху последните поправки на Закона за отбраната и Въоръжените сили можеше да се предвиди. Първо, държавният глава е много вътре в проблематиката и не му е трудно да усети нюансите. И второ, между двете четения някои текстове се промениха така, че създадоха впечатление за ненужност. В гласуваните промени на закона има три теми. По две от тях президентът изразява претенции. Третата поправя грешка на 43-ото Народно събрание, което допусна във военното ни законодателство в продължение на месеци да има две различни наименования за едно и също висше офицерско звание. Предишното парламентарно мнозинство, което е почти като днешното, отхвърли званието „комодор” и го замени с „флотилен адмирал“. Забрави обаче да го изтрие от текста в закона, където се регламентира пределната възраст за военна служба. Така флотилните адмирали у нас продължават да нямат ограничение за пределна възраст, която би трябвало да бъде 58 години. Другите две гласувания на депутатите обаче се оказват, според президента, грешни. Първо, народните представители въведоха по-високи изисквания към назначаването на постоянен секретар на отбраната. Предложенията за промени бяха на ген. Константин Попов и група депутати. Реализира се тяхната идея да се преодолеят някои неясноти и непълноти в статута на постоянния секретар на отбраната. Според мнозинството вкарването на тези текстове дава възможност на постоянния секретар да изпълнява своите задължения в рамките на четиригодишен мандат. И да не се стига до назначаване и освобождаване на основата на изисквания, заложени в заповед на министъра на отбраната. Според президента обаче новата редакция няма да преодолее съществуващите неясноти и непълноти в действащата законова уредба и създава условия за дискриминация спрямо редица категории лица. Новите изисквания, посочва той, не са гаранция за по-висок професионализъм. Тук не е трудно да се разгадае, че сред тези категории лица са бивши военнослужещи. Още при обсъждането в Комисията по отбрана стана ясно, че новите изискванията са направени така, че наскоро пенсионирал се офицер не може да бъде назначен на тази длъжност, т.е. за най-висш държавен служител в МО. Втората промяна на закона претърпя еволюция от приемането на първо четене. Първоначалният текст предвиждаше Министерският съвет да разглежда предложенията за удостояване с висши военни звания едва след изслушването на кандидатите от Комисията по отбрана. След дискусия, както в Комисията по отбрана, така и в общественото пространство, бе гласуван регламентът представянето на новите генерали и адмирали в комисията да става от министъра на отбраната или негов заместник едва след издаването на съответния президентски указ. В интерес на истината при обсъжданията имаше гласове, че този текст е ненужен и неработещ. Аргументът бе, че Комисията по отбрана има право, и това го прави, да поиска разговор, с който и да е офицер от висшето военно командване. Президентът добавя още един аргумент против промяната. Тази неясна разпоредба, според него, в която трудно се разпознава вложеният смисъл, не допринася за утвърждаването на правовата държава. Същевременно, смята върховният главнокомандващ, тя крие риск от политизиране на висшия команден състав на Въоръжените сили. При сегашната политическа атмосфера у нас прогнозата е, че парламентарното мнозинство няма да уважи ветото на президента. Някои вече го сложиха в графата, където трупат аргументи в полза на тезата за война между институциите. Макар че си заслужава да се помисли още веднъж. Новата фаза в процедурата за удостояване с висши военни звания, която се развива пред помощен орган на Народното събрание с участието на министъра на отбраната или определен от него заместник-министър, нарушава баланса между органите за ръководство на отбраната. Т.е, според държавния глава, се размива дадената от Конституцията споделена компетентност между правомощията на президента като върховен главнокомандващ и функциите на правителството по общо ръководство на Въоръжените сили, което не играе в полза на “изключително значимите публични функции, осъществявани от висшия команден състав на Въоръжените сили”.", "date": "2017.10.11", "title": " Президентът не дава генералите на депутатите\t\t\t"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%bf%d1%80%d0%b5%d0%b4-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81/", "text": "Журналисти излязоха на протест пред сградата на Министерския съвет вчера. Акцията бе организирана от Асоциацията на европейските журналисти и е в защита на правото да работят свободно и професионално. На демонстрацията се събраха представители от различни меди. Имаше и столчета заради думите на вече бившия депутат от ГЕРБ Антон Тодоров и вицепремиера Валери Симеонов за празното столче до Виктор Николаев в студиото на “Здравей, България”. Именно заради такава реплика протестиращите поискаха и извинение от Симеонов. “Нашата професия е натикана в ъгъла.”, заяви Миролюба Бенатова от Нова Тв. Протест имаше и във Варна, където журналисти от морската ни столица се събраха пред Областната управа.", "date": "2017.10.11", "title": " Журналисти на протест пред Министерски съвет\t\t\t"}
{"url": "https://trud.bg/%d0%b8%d0%b7%d0%b1%d0%b8%d1%80%d0%b0%d0%bc%d0%b5-%d0%bb%d0%b5%d0%ba%d0%b0%d1%80-%d0%be%d0%bd%d0%bb%d0%b0%d0%b9%d0%bd/", "text": "Нов здравен портал в столицата дава възможност пациентите да си избират лекар онлайн и да запазят час за преглед. За целта те трябва да се регистрират в електронния портал на Столична община, който дава възможност да се намери необходим специалист и да се провери работното му време и място. Здравната платформа включва 37 лечебни заведения и близо 800 специалисти. Всеки потребител има право да си запази до 5 прегледа и съответно да ги откаже. Ако не изпълни нито една резервация, профилът му ще бъде премахнат. Общината планира да покани и джипитата да се присъединят към онлайн платформата.", "date": "2017.10.11", "title": " Избираме лекар онлайн\t\t\t"}
{"url": "https://trud.bg/%d0%b8%d1%80%d0%b0%d0%ba%d1%81%d0%ba%d0%b8%d1%8f%d1%82-%d1%81%d1%8a%d0%b4-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%b0%d1%80%d0%b5%d1%81%d1%82-%d0%bd%d0%b0-%d0%be%d1%80%d0%b3%d0%b0/", "text": "Съдът в Ирак разпореди ареста на председателя и двамата негови заместници от комисията, организирала референдума за независимост на кюрдския автономен регион, предаде АФП. Съдът в източната част на Багдад действа в отговор на искане от Съвета за национална сигурност, оглавяван от премиера Хайдер ал Абади, уточни говорителят на Висшия съдебен съвет Абдел Сатар Байракдар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.11", "title": " Иракският съд разпореди арест на организаторите на референдума в кюрдския автономен регион"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b1%d0%b5-%d0%be%d1%82%d0%ba%d1%80%d0%b8%d1%82%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%bd%d0%b0-%d0%b3%d1%80%d1%83%d0%bf%d0%b0-xx/", "text": "Изложба на група  XXL  бе представена в Градската художествена галерия в Благоевград. Експозицията ще остане подредена до 10 ноември 2017 година. В общата картина на българското изкуство тази група е един от първите примери на независима художествена дейност извън рамките на съществуващите институционални структури.  През 90-те години около групата гравитират голям брой художници, а в галерията правят изложби повечето от младите алтернативно настроени автори. Някои от най- провокативните и популярни изложби на група  XXL  са \"Нова българска живопис\" (1996), \"Косьо, Хубен, Тушев\" (1997), \" Gangstar\"(1998) , \"Българският пейзаж като метафора\" (2001) и \"Нови радикални практики\" (от 1997 до 2001). Групата е създадена през 1994 година в София от Хубен Черкелов, Генади Гатев, Свилен Стефанов, Георги Тушев, Косьо Минчев и Иван Кюранов. Нейната дейност е пряко свързана със съществувалата между 1966 и 2003 година едноименна софийска галерия, намираща се на пл. \"Македония\".", "date": "2017.10.11", "title": " Официално бе открита изложба на група XXL в Градска художествена галерия – Благоевград"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d1%81-%d0%bd%d0%b0%d0%b4%d0%bd%d0%be%d1%80%d0%bc%d0%b5%d0%bd%d0%be-%d1%82%d0%b5%d0%b3%d0%bb%d0%be-%d1%81%d0%b0-%d1%81%d0%b5-%d1%83%d0%b2%d0%b5%d0%bb%d0%b8%d1%87/", "text": "Броят на децата и младежите с наднормено тегло в света се е увеличил 10 пъти за последните 40 години. Това означава, че в момента има 124 милиона момичета и момчета, които се борят с килограмите. Данните са от доклад на Световната здравна организация, от където предлагат и план за борба със затлъстяването.  Докладът на Световната здравна организация показва, че през 1975 година броят на затлъстелите деца и юноши до 19 години е бил по-малко от един процент. През 2016 година 6% сред момичетата и осем на сто сред момчетата тежат значително повече от норматива за възрастта си. Още 213 милиона деца са с наднормено тегло, но все още под прага на затлъстяването. Ако тенденцията се запази до 2022 година по света ще има много повече деца с наднормено тегло, отколкото недохранени, се казва в доклада на организацията. От там предлагат спешен план. „Шест стъпки включват широка медийна кампания, която да обърне внимание на последствията от наднорменото тегло и затлъстяването. Предвидени са законови и фискални регулации с цел промяна на нездравословната среда, което да направи здравословния избор по-лесен. И третата стъпка е по-голям достъп да различни форми на физическа активност „, разказа пред   Фиона Бул, мениджър на програмата за Наблюдение и превенция на незаразни болести към СЗО Консумация на некачествени храни и липса на физическа активност са сред основните причини, които водят до затлъстяването. „Детето или юношата с наднормено тегло вероятно ще се пръвърне във възрастен с наднормено тегло, а това увеличава риска от ранна проява на симптоми на сърдечно-съдови болести, рак, диабет. Пълните деца имат и социални и психологически проблеми, подложени са на по-голям тормоз, справят се по-зле в училище.“,обасни рисковете Лиан Райли, началник на отдел в СЗО. Докладът се основава на данните за теглото и ръста на близо 130 милиона души. Това го прави най-мащабното прочуване на затлъстяването за периода 1975-2016.", "date": "2017.10.11", "title": " Децата с наднормено тегло са се увеличили 10 пъти\t\t\t"}
{"url": "https://trud.bg/%d0%bf%d0%be%d1%87%d0%b5%d1%82%d0%bd%d0%b8%d1%82%d0%b5-%d0%bd%d0%b8-%d0%ba%d0%be%d0%bd%d1%81%d1%83%d0%bb%d0%b8-%d0%bd%d1%8f%d0%bc%d0%b0%d1%82-%d0%bc%d0%b0%d0%bd%d0%b4%d0%b0%d1%82-%d0%b8-%d0%bf%d1%80/", "text": "Българските почетни консули нямат право да правят политически изказвания, нямат и мандат. Това се казва с специално становище на външното ни министерство. Днес се очакваше Министерският съвет да разгледа освобождаването на футболиста Христо Стоичков като почетен консул на България в Испания. На редовното заседание на правителството тази точка не беше разглеждана. Можем обаче да предположим обаче, че е била гледана на закритото заседание. Какви са резултатите от него, ще се разбере след два – три дни, когато излезе протоколът от заседанието, съобщи  . Христо Стоичков нарече “франкисти” цялото семейство на испанския вицепремиер след гласуването на референдума за независимост на Каталуния, поради което външното ни министерство започна процедура по отстраняването му. Мандатът ми на почетен консул изтече, държавата не ми е платила нищо, обяви Камата В дейността си българските почетни консули следва да полагат усилия за отстояване на положителния образ на Република България и на българската външна политика в страната на акредитация, се казва в становището на външно министерство . България има 71 почетни консули в чужбина и тенденцията е да се увеличават, защото страната ни по-скоро закрива, а не открива посолства. Един от тях е футболната легенда Христо Стоичков.  „Христо Стоичков е назначен за почетен консул с решение на МС за срок от 5 години. Аз нямам право да подписвам документи, да издавам документи. Нито държавата ми плаща, нито ми е плащала офис, ток или телефон”, категоричен беше той.   Максим Бехар е почетен консул на Република Сейшели. Помага на трима студенти, които издържа, развива културните отношения. „Няма мандатност. Правителството на Сейшелите не осигурява никакви средства. Няма заплата, всички разходи се поемат от почетния консул”, каза Бехар. Функциите на почетния консул могат да бъдат прекратени по всяко време, защото той няма трудови и служебни правоотношения с държавата. Процедурите на приемане на почетен консул в чужда страна траят поне две години. Новият почетен консул трябва да получи одобрение от всички държавни институции.", "date": "2017.10.11", "title": " Почетните ни консули нямат мандат и право на политически изказвания"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d0%b5%d0%bd%d0%be%d1%82%d0%be-%d0%be%d1%82-%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-%d0%bd%d0%b0%d1%86%d0%b8%d0%be%d0%bd%d0%b0/", "text": "Ръководството и Управителният съвет на Националното сдружение на общините в Република България /НСОРБ/, чийто председател е кметът на Велико Търново Даниел Панов, получиха висока оценка от президента на страната Румен Радев. Това се случи по време на работна среща УС на най-голямата неправителствена организация и държавния глава. Поводът бе Денят на българската община, който ще бъде отбелязан на 12 октомври. По време на срещата Радев поздрави ръководството на НСОРБ, че винаги е отстоявало единството и обединението, а тезите и посланията на местната власт са отстоявали европейското бъдеще на България. Председателят на УС на НСОРБ Даниел Панов призова Румен Радев да зададе тон за конструктивен диалог и толерантно политическо говорене, по примера на единството между всички 265 кметове на общини в сдружението. Панов подчерта, че партньорството с президентската институция по общи приоритети е положителен знак за българските общини. „Президентът и кметовете се избират пряко от хората. Ние заедно трябва да правим регионите, градовете и селата все по-добри места за живот, бизнес, образование“, посочи Даниел Панов. По време на работната среща бяха обсъдени въпроси, свързани с процеса на финансова децентрализация, развитието на българските региони и др. След края на разговорите Румен Радев удостои с почетен знак изпълнителния директор на Сдружението Гинка Чавдарова за приноса й в утвърждаване на местното самоуправление в Република България и дългогодишната й работа за развитието на българските общини.", "date": "2017.10.11", "title": " Ръководеното от Даниел Панов национално сдружение на общините с висока оценка от президента"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-38-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d0%b3%d1%80%d0%b0%d0%b1%d0%b5%d0%b6/", "text": "Служители от Второ РУ – Перник задържаха за 72 часа 38-годишен мъж, извършил грабеж, съобщиха от МВР. Вчера, рано сутринта, 52-годишна жена съобщила в полицията, че докато вървяла към автобусна спирка в кв. „Даскалово“ забелязала мъж, който тичал след нея. След като я настигнал, той я хванал за косата и започнал да я дърпа. Взел й дамската чанта, в която имало документи, ключове и малка сума пари. Незабавно униформени блокирали района и много бързо задържали извършителя – 38-годишният Ц.В. от Перник. В резултат на проведени множество действия по разследването, той е привлечен като обвиняем и му е наложена прокурорска мярка за срок до 72 часа. Мъжът е познат на полицията, осъждан е няколкократно и е изтърпявал ефективни присъди. Предстои да му бъде поискан постоянен арест. Работата по започнатото досъдебно производство продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.11", "title": " Задържаха 38-годишен мъж за грабеж"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d1%80%d1%83%d1%81%d0%ba%d0%b8%d1%8f-%d1%82%d1%83%d1%80%d0%b8%d0%b7%d1%8a%d0%bc-%d0%ba%d1%8a%d0%bc-%d0%bc/", "text": "Искам да изразя своята благодарност за сътрудничеството, пише в официално писмо до министър Николина Ангелкова ръководителят на Федералната агенция по туризъм на Русия Олег Сафонов. Поводът е приключването на активния летен сезон 2017 г., съобщиха от Министерство на туризма. „Вашата съпричастност и активни действия спомагаха оперативно да се намират нужните решения в името на туристите“, подчертава Сафонов до българския министър на туризма. „В резултат сезонът завърши успешно“, акцентира той. Ръководителят на руския туризъм уверява, че неговият екип цени добрите и близки отношения, установени между отрасловите ведомства на двете страни. Федералната агенция „се стреми да запази и развива нашето сътрудничество, а също новите проекти и начинания в туризма, които ще бъдат интересни за нашите граждани“, заключава в писмото си Олег Сафонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.11", "title": " Ръководителят на руския туризъм към министър Ангелкова: Благодаря за сътрудничеството"}
{"url": "https://trud.bg/%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0-10-%d0%b3%d0%be%d0%b4%d0%b8%d0%bd%d0%b8-%d0%b2-%d0%b5%d1%81-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Информационна кампания, посветена на 10-та годишнина от членството на България в ЕС и предстоящото председателство от страната ни на Съвета на Европа започва в Шуменско. В три общини от областта кметове ще обсъждат с обществеността възможностите и постиженията. Предвидени са срещи в Смядово, Велики Преслав и Венец на тема „Съединението прави силата – Българското председателство на Съвета на Европейския съюз“. Ще бъдат представени възможностите, които се разкриват, икономическите и социални ефекти, които са резултат от 10-годишното ни членство в ЕС, как работи международната организация и какво на практика представлява ротационното председателство на Съвета на ЕС. Присъстващите ще могат да коментират конкретни европейски проекти, реализирани в общините и ползите от тях. Първата среща-дискусия е в петък в читалище „Братство-1860“ в град Смядово. В нея ще участва областният управител проф. Стефан Желев. Модератор е управителят на Областния информационен център-Шумен Галина Минчева. Следващите са идната седмица. Кампанията ще продължи и в редица читалища в областта до средата на месец ноември, съобщават от Областна управа-Шумен.", "date": "2017.10.11", "title": " Кампания за 10 години в ЕС в Шуменско"}
