{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d0%b8-%d0%b2-%d1%81%d0%ba%d0%bb%d0%b0%d0%b4-%d0%b2-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%be%d1%82%d0%be-%d1%81%d0%b5%d0%bb%d0%be/", "text": "Пловдивски пожарникари гасят пожар в склад в село Маноле, сигнал за който е получен около 16.45 часа. Това съобщиха от пресцентъра на МВР. По първоначални данни огънят е възникнал в помещение, в което се съхраняват дървен материал и стърготини. Няма пострадали. Към мястото са насочени 4 екипа пожарникари, няма риск за съседни сгради.", "date": "2019.11.02", "title": " Пожар гори в склад в пловдивското село Маноле"}
{"url": "https://trud.bg/%d0%ba%d0%b0%d0%ba%d0%b2%d0%be-%d0%b5-%d1%89%d0%b0%d1%81%d1%82%d0%b8%d0%b5-%d0%be%d1%82%d0%b3%d0%be%d0%b2%d0%be%d1%80%d1%8a%d1%82-%d0%bd%d0%b0-%d1%80%d0%b0%d0%b4%d0%b8%d0%be-%d0%b5%d1%80%d0%b5%d0%b2/", "text": "Говорят си две приятелки:  – Представи си значи, моят приятел, с който вече шест години се срещаме, най-накрая ми заговори за брак!  – И какво ти каза?  – Че има жена и две деца. *** Въпрос към радио „Ереван”:  – Какво е щастие?  Отговор на радиото:  – Щастие е, когато жената прилича на идеал, децата приличат на теб, работата прилича на хоби, и при това тъщата не прилича на началник, началникът не прилича на идиот, а заплатата не прилича на милостиня… *** Момчетата от 3б клас задяват момичетата от 3а.  – Ей кучки, айде да ходим в парка след училище да се целуваме! – казва един от мъжагите.  – Ако е само за това, обърни се към момичетата от 1а! – Му отвръща момиче от 3а. *** Срещнали се двама приятели и единият казал:  – Брато, ела да ти кажа една много яка далавера… Искаш ли да ти позная всичко по пътя на логиката?  – Ами… става.  – Ще ми отговаряш с „да” и” не”, но само истината! Имаш ли аквариум?  – Да.  – Щом имаш аквариум, по пътя на логиката в него трябва да има вода. Щом има вода, значи има и рибки – нали така?  – Да.  – Щом има рибки, значи обичаш животните?!  – Да.  – Щом обичаш животните, по пътя на логиката обичаш и хората. Щом обичаш хората, значи обичаш и жените?  – Да.  – Щом обичаш жените, значи обичаш и да правиш секс с тях, следователно не си гей!  – Да, бе брато! Как само позна! Това е много яко. Трябва и аз да го пробвам.  По пътя към вкъщи срещнал един съсед и решил да се пробва в наученият току-що метод. Извикал съседа и му предложил да му познае по пътя на логиката всичко за него. Съседът се съгласил.  – Ти имаш ли аквариум? – попитал нашият човек.  – Не. – отговорил съседът  – Егати гея! – отсякъл нашият и си тръгнал. *** Пред гарата се срещат двама авери. Единият, с огромна синина под окото, едва мъкне огромен куфар.  – Откъде тоя бушон? – пита го авера.  – Жена ми ме удари…  – Сериозно? Моята само с пръст да ме докосне…  – Че ти за какво мислиш влача в тоя куфар? *** Попитали англичанин, французин и българин:  – Ако видите на тротоара монета, ще се наведете ли да я вземете?  Англичанинът заявил гордо:  – Никога! Това е под моето достойнство!  Французинът:  – Ако е от две евро – може би…  Българинът:  – А, аз и без това си ходя наведен… *** Летял веднъж един самолет. След известно време пилотът съобщил по уредбата:  – Драги пътници, изключи първият ляв мотор, затова ще пристигнем с половин час закъснение.  След малко отново съобщил:  – Драги пътници, спря и вторият ляв мотор, затова ще пристигнем с един час закъснение.  След още няколко минути пак съобщил:  – Драги пътници, спря и първият десен мотор и затова ще пристигнем с час и половина закъснение.  Тогава сърдито се обадил един от пътниците:  – Е… сега ако вземе да спре и четвъртият мотор, ще има да летим цял ден! *** Киркор доверил на Гарабед, че има много грозна жена. Гарабед не повярвал и Киркор го завел у тях да я види. Отдалеко й викнал:  – Пено!  А тя се обадила високо:  – Да слагам ли чувала на главата?  – Не. Този път ще те показвам. *** Лекарят:  – Имате вода, камъни и пясък…  Пациентът:  – Сега остава да получа и линия за строеж. *** Лекар практикувал в отдалечено провинциално градче, където клиентелата била малка. Един ден при него дошъл нов пациент. След прегледа пациентът го попитал:  – Какво ви дължа, докторе?  – Моите пациенти ми заплащат обикновено с каквото могат – фермерът например ми плаща с някое шиле, друг носи заек, шивачът ми уши нов костюм… Каква е вашата професия?  – Гробар… *** – Какво е глупак?  – Глупакът е човек, който се изразява така, че друг не може да го разбере. Разбра ли?  – Не! *** При прочут американски лекар дошъл пациент.  – Визитата при мен струва 50 долара и можене да ми зададете само два въпроса! – уведомил го лекарят.  – Петдесет долара не е ли много? – стъписал се пациентът.  – Възможно е! А какъв е вашият втори въпрос? *** Доктор се разхожда по коридорите на болницата за слаботелесни. От една стая се чул глас:  – Ти ми предлагаш двойна хватка, ама аз ти предлагам тройна!  Полюбопитствал докторът какво става, надникнал през ключалката и видял един слаботелесен да се заканва на един комар. *** Вчера намерих в парка една млада гъска със счупено крило. Тя не може да отлети на юг, а тук няма да понесе зимата. Добри хора, моля помогнете… кой с колкото може, за да мога да я отнеса до Малдивите или поне до Бали… *** Някакъв мъж се тътри на патерици. Среща приятел.  – Какво е станало, бе?! – пита приятелят.  – Автомобилна катастрофа!  – Егати! И к’во? С’а не мо’еш да ходиш без кокилите ли?  – Не знам, брат. Докторът казва, че мога. Ама адвокатът казва – не! *** Пийнал мъж удря с юмрук по масата и се провиква:  – Кой командва тук?!  На вратата на стаята се показва жена му с точилка в ръка. Мъжът утихва и промърморва:  – Скъпа, аз само попитах… *** Въпрос към радио „Ереван”:  – Ще има ли трета световна война?  Отговор на радиото:  – Не, но ще има такава борба за мир, че нищо няма да остане… *** Живков разхождал Брежнев по главната улица на хубав български град? По едно време Брежнев рекъл:  – Много ми пари нещо под краката тоя асфалт, хайде да вървим по-бързичко.  – Ааа, не може – рекъл Бай Тошо, ще настигнем валяка, който асфалтира пред нас.  – Ами да се връщаме назад, тогава?  – Нее, пак не може – отзад вече разкопават… *** Катаджия спира криволичеща по пътя кола и прави алкохолна проба на шофьора.  – Вие сте употребили алкохол!  – Не съм, апаратът ви не е в ред. За да се убедите, направете алкохолна проба на жена ми.  – И пробата на жена ви е положителна!  – Проверете тогава и сина ми на задната седалка.  Пробата на малкото момченце също е положителна и полицаят решава, че апаратът е развален и ги пуска. Шофьорът се обръща към жена си:  – Нали ти казах, че две ракии няма да навредят на детето! *** – Тате, директорът те вика да отидеш.  – Защо? Бил си се с някой, счупи ли нещо, имаш двойки, отсъствия?  – Не знам, твоят директор звъня! *** Моше седи тъжен в кръчмата. Барманът се приближава до него и съчувствено го пита:  – Защо си така мрачен?  – Ами… преди три месеца почина вуйчо ми. Вярно, остави ми наследство- 100 000 долара. По миналия пък умря пък леля. Е, и тя ми остави 50 000 долара. Миналия месец пък почина баща ми… и ми остави 200 000 долара плюс имотите.  – Да, разбирам причината за скръбта ти – отвръща барманът.  – Аха. А този месец – нищо! *** – Виждал ли си нещо по-лошо от жираф със схванат врат?  – Да! Стоножка с мазоли!!!", "date": "2019.11.02", "title": " Какво е щастие? Отговорът на Радио Ереван"}
{"url": "https://trud.bg/%d0%b5%d0%bb%d0%b8%d0%b7%d0%b0%d0%b1%d0%b5%d1%82-%d0%b1%d0%b0%d0%bd%d0%ba%d1%81-%d1%85%d0%b0%d1%80%d0%b5%d1%81%d0%b2%d0%b0%d0%bb%d0%b0-%d0%ba%d0%be%d0%bd%d0%bd%d0%b0%d1%82%d0%b0-%d0%b5%d0%b7%d0%b4/", "text": "Актриса, продуцент и режисьор, Елизабет Банкс прави така, че голяма част от творческата й енергия винаги да работи върху самоусъвършенстването й, като в същото време показва на света, че една талантлива и амбициозна жена може да успее в свят, който до неотдавна бе доминиран от мъжете!  Елизабет преживява любовна история, за която може би всеки мечтае. Тя се запознава със съпруга си, Макс Ханделман, в първия си ден в колежа, на 7-ми септември 1992 г. През 2003 г. те се женят и имат двама синове с помощта на сурогатна майка. През 2002 г. двамата основават продуцентска компания Brownstone Productions. Изглежда не са много нещата, които могат да изплащат тази силна и решителна жена. Както тя самата казва: „Не се страхувам от много неща. Убивам всички паяци в дома си и планирам да се гмуркам. Аз съм изключително решителна и независима.“ За нея образованието винаги е на първо място. След като завършва с отличие Пенсилванския университет през 1996 г., през 1998 г. получава степен от American Conservatory Theater, в Сан Франциско. За да завърши обучението си, тя отказва роля в сериала „Санта Барбара“. Актьорският й дебют е през 1998 г., в Surrender Dorothy, след което следват още няколко роли през следващата година във филми като „Отнесени от бурята“ и „Воля за победа“, но тя добива международна слава след участието си в „40-годишният девственик“. Изглежда Елизабет обича да играе в компанията на Пол Ръд и Тоби Магуайър, защото участва заедно с тях в много филми. Два от най-големите й франчайза до днес са, разбира се, „Перфектният ритъм“, в който изпълнява ролята на Гейл-Абърнати-Маккейдън и „Игрите на глада“, където е в ролята на Ефи Тринкет. „Перфектният ритъм 2“ е режисьорският дебют на Банкс. През премиерната си седмица лентата печели $69 млн., филмът поставя рекорд за печалби на режисьорски дебют. Тя успява да се развихри и в телевизията, а една от най-значимите й роли е на любовната тръпка на Джак Донахи, в „Рокфелер плаза 30“. Тази роля й печели наградата „Еми“ в праймтайм за „Най-добра гостуваща актриса в комедиен сериал“. Усилената й работа не остава незабелязана. През 2014 г. списание „Elle“ награждава Банкс на наградите The Women in Hollywood за забележителните й постижения. Като малка актрисата харесва много бейзбола и конната езда. Тъй като обича непрекъснато да обогатява автобиографията си, Елизабет се пробва и в попрището на водеща на Press Your Luck, която е нова версия на телевизионна игра от 80-те със същото име. Като всяка жена, опитваща се да успее в Холивуд, Елизабет също се е изправяла пред някои трудности, но тя приема всичко като част от пътуването. ”Няма нищо лошо в това човек да загуби. Да пробва, да се опита да премине през всички затруднения, да успее да победи, да триумфира, това прави живота интересен.“", "date": "2019.11.02", "title": " Елизабет Банкс харесвала конната езда и бейзбола"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8-%d0%be%d0%b1%d0%b3%d0%b0%d0%b7%d0%b8%d1%85%d0%b0-%d0%bf%d0%b5%d1%80%d0%bd%d0%b8%d0%ba-%d0%bf%d1%80%d0%b8-%d0%b3%d0%be%d1%80%d0%b5%d0%bd%d0%b5-%d0%bd%d0%b0-%d0%bf/", "text": "Пернишкият квартал „Тева“ е бил обгазен тази вечер, съобщават от общината. След подадени сигнали община Перник е извършила незабавна проверка. Била установена група цигани, които горели огромно количество платки. На мястото била извикана полиция и ДАНС с цел установяване и образуване на досъдебни производства за извършеното деяние. Циганите са задържани на територията на бившия клон „Мир“ – Железни заводи, уточнява община Перник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Цигани обгазиха Перник при горене на платки, има задържани (ВИДЕО)"}
{"url": "https://trud.bg/%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b8%d1%86%d0%b8-%d0%bb%d0%b8-%d1%81%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2-%d0%b3%d1%8a%d1%80%d1%86%d0%b8%d1%8f/", "text": "„Всички жени са курви с изключение на майка ми, но да не забравяме, че и тя е жена“, казва Наполеон, който разбира се, не е визирал етнос, а пол. В Гърция работят и се грижат за комфорта на гръцките семейства над 300 000 българи, а 5 милиона български туристи инвестират през последните години, което е доказателство за добронамерено добросъседско отношение. Независимо от това етносът „Българин“ продължава да се използва като нарицателно за престъпник от голяма част от гръцкото общество. Вина разбира се за това имаме ние, но единици са тези, които петнят българския етнос, под чийто знаменател преминават и много работливи и грижовни българи. През октомври 2017 г. омъжена за грък българка на о. Крит организира с българския си любовник убийството на съпруга си. Както се очакваше, престъплението придоби гласност както в Гърция, така и в България. И не защото бе ужасно, а защото беше едно от най-безумните. Щом жертвата се качва в автомобила си, жена му изпраща на своя любовник съобщение от личния си мобилен телефон: „Сега тръгна и е сам“. Изпълнителят на убийството го чака в засада посред бял ден на провинциално шосе, разстрелва го, докато наоколо ловци от селото го виждат и започват да викат, а той бяга панически. Арестуват го половин час по-късно, след като всички са видели марката и цвета на автомобила, с който е избягал. Тези двамата трябва да бъдат осъдени първо за идиотизма си и след това за извършеното престъпление. В продължение на цели двайсет дни всички гръцки медии бълваха безспирно за „българката“, която уби своя мъж, за да му вземе парите. Не оспорвам, че става въпрос за двойка престъпници, които заслужават тежко наказание, след като са замислили убийството на човек. Вбеси ме обаче последвалото цунами от публикации в гръцката преса, които идентифицираха всяка живееща и работеща в Гърция почтена българка с въпросната от остров Крит. Месец по-късно Гърция бе потресена от друго убийство в столицата. Млада гъркиня бе убита с 14 прободни рани на централните гробища на Атина от грък, който искаше да открадне мобилния u телефон и да го продаде за двайсет евро. Този казус придоби същата публичност, както този за „дяволската българка“, но не чух нито един грък да укорява или се изчервява от факта, че може да убие за двайсет евро. Единственото нещо, за което всички са сигурни е, че всяка българка е потенциален убиец не само на своя съпруг грък, но и на своя хазаин или съсед. Десетки пъти съм слушала разказите на мои сънародници, а и на имигранти от други националности, работещи в гръцката провинция, че при най-дребната кражба или убийство, веднага са първите заподозрени лица. Налице са безумни случаи, когато тази несправедлива стратегия се прилага за лесно обвиняване на имигранти. Припомням случая с българина, обвинен от гръцкия съд за убийство, без да има труп. За щастие неговите роднини, убедени в невинността му, продължиха да ровят, в резултат на което откриха, че… „трупът“ живее в друг гръцки град. Човекът излежа в затвора цели седем години за убийство, което не бе извършил. От официалния сайт на гръцката полиция за регистрираната престъпност в Гърция през последните години става ясно, че българите са групата от населението с най-малко престъпни деяния. През 2015 г. за убийство са арестувани 262 гърци и 93 чужденци. През 2016 г. стават 81 убийства, извършени от 169 гърци и 95 чужденци; за измами са арестувани 994 гърци и 247 чужденци; за грабежи са арестувани 1295 гърци и 618 чужденци. През първото полугодие на 2017 г. са извършени 42 убийства, които са разкрити. Арестувани са 110 гърци и 52 чужди граждани. Всички познавачи на гръцката действителност знаят, че няма български престъпни групировки в Гърция. Не твърдя, че всички българи са светци, но разпределението на престъпленията по гръцките улици е известно дори и на малките деца. Центърът на Атина се владее от северноафрикански банди, главно марокански и алжирски. Незаконната търговия на дребно се извършва от чернокожи. Наркотиците се разпространяват от различни националности, ръководени от гърци и албанци. Проституцията е разпределена по квартали: някъде преобладават африканци с малки мургави девойки, а другаде – албански шайки с бели девойки. Наемните убийства се извършват главно от грузинци или руснаци. Напоследък се появиха и араби. Охраната на заведенията и луксозната проституция принадлежи изключително и само на гръцки шайки. В обирите на домове са се специализирали румънски и албански групи. Българите не участват в организираната престъпност. Естествено, винаги и навсякъде съществуват черни овце, но общото ни присъствие е миролюбиво и създава много малко главоболия на гръцкото общество в сравнение с други имигрантски групи, а също и в сравнение със самите гърци. Разбирате сега, защо се вбесявам, когато гледат на сънародничките ми като на „сатанински българки“ и се вбесявам много повече от някои мои сънародници и сънароднички, които поради глупостта си или престъпното си поведение дават повод на всеки грък да ни включва цялостно в опасните групи, които застрашават живота или имуществото му.   Във всяко стадо има мърша Преди престъплението в Крит имаше случай с друга българка, която уби мъжа си, след което сложи трупа му във фризера и изчезна. Не можете да си представите каква вреда нанесоха тези две престъпни жени на стотиците хиляди българи, които работят честно в Гърция. Защото предразсъдъкът, намери в тяхното лице идеалния изразител. Поставянето в рамка на жените от конкретна държава е некоректно, защото във „всяко стадо има мърша“.", "date": "2019.11.02", "title": " Престъпници ли са българите в Гърция\t"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b0%d1%82%d0%b0-%d0%b0%d0%b2%d0%b8%d0%b0%d1%86%d0%b8%d1%8f-%d0%bd%d0%b0%d0%bd%d0%b5%d1%81%d0%b5-%d1%83%d0%b4%d0%b0%d1%80%d0%b8-%d0%bf%d0%be-%d0%b8/", "text": "Израелската авиация започна обстрел на няколко обекта на палестинските радикали в ивицата Газа в отговор на изстреляните оттам ракети срещу Израел, предаде РИА-Новости. Израелските изтребители са нанесли удари по терористични цели в Газа, заяви израелската армия в изявление. Палестинските медии съобщиха за няколко авиоудара, насочени срещу обекти за подготовка и постове, свързани с ислямисткото движение Хамас, което контролира ивицата Газа, и с други организации. В петък вечерта от Газа бляха изстреляни 10 ракети срещу израелската територия, осем от тях бяха свалени от ПРО системата „Железният купол“. Една от ракетите се взриви пред жилищен блок в южния град Сдерот. Няма пострадали, но на сградата са нанесени материални щети. Обстановката на границата с палестинския анклав се изостри в петък вечерта, когато там се проведе 81-ят поред „Марш на завръщането“. Власите в Газа съобщиха за 96 ранени палестинци при сблъсъците с израелските войници. От тях 57 са с огнестрелни наранявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Израелската авиация нанесе удари по ивицата Газа"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bd%d0%b0%d0%bb%d0%be%d0%b6%d0%b8-%d0%bc%d0%be%d1%80%d0%b0%d1%82%d0%be%d1%80%d0%b8%d1%83%d0%bc-%d0%b2%d1%8a/", "text": "От днес Великобритания налага мораториум върху добива на газ чрез фракинг (хидравлично разбиване) в Англия, съобщи правителството. Аргументът е, че при използването на този метод има риск от „недопустими последици“ за местното население чрез предизвикване на земни трусове, съобщиха осведомителните агенции. Тази промяна в политиката на правителството се обяснява с факта, че правителството на Борис Джонсън се готви за нови парламентарни избори на 12 декември и с инцидент от август, когато при разработването с този метод на газово находище недалеч от Блекпул, Северна Англия, в околността бе регистрирано земетресение с магнитуд 2,9. Случилото се породи голямо обществено недоволство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Великобритания наложи мораториум върху добива на шистов газ чрез фракинг"}
{"url": "https://trud.bg/%d1%80%d0%be%d1%81%d0%b5%d0%bd-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b1%d0%b4%d0%b6/", "text": "БДЖ обяви обществена поръчка за 40 нови вагона на стойност 76 млн. лв. Модернизацията включва още ремонт на стари вагони и купуване на нови локомотиви. По думите на транспортния министър Росен Желязков, модернизацията на БДЖ е наложителна заради предвидената либерализация на пазара, а основен приоритеt е осигуряване на безопасност и удобство за пътниците. „До 2018 г. БДЖ изплащаше дълговете си още от закупуването на дизеловите мотриси. БДЖ има ангажимента и задължението да осигури безопасност, удобство, бързина и скорост. Затова и усилията през тази година са насочени към подмяна на подвижния състав чрез закупуване на нови вагони, тоест целта е да се осигури удобството и безопасността на пасажерите. Паралелно с това се поръчват 10 нови локомотива, за които има осигурен капитален ресурс и 10 шинобуса. Вървят ускорено и ремонтите“, заяви министърът пред  . Договорът с държавата изтича през 2024 г. и ако БДЖ не е в добро техническо състояние, тогава всеки един от европейските превозвачи може да влезе на либералния пазар на пътнически превози, допълни министър Желязков. „Ако до 2024 г. БДЖ не се преструктурира, когато изтича договора с държавата, може да бъде изместена от европейски превозвач заради либерализацията на пазара. 59 млн. лв са собствени приходи срещу 175 млн. лв субсидия от държавата. Първите стъпки за подобряване на състоянието на железницата у нас вече са факт. 4 млрд. лв са инвестирани досега и за следващия период се очаква да бъдат още толкова“, каза Желязков. Той коментира и новината, че „Български пощи“ поемат разпространението на печата у нас. „Български пощи“ са търговско дружество, в което държавата е едноличен собственик. В предмета му на дейност е записано разпространението на печатни издания, тоест това е присъща дейност от години“. Пощите са единственият доставчик на услугата по разпространение на писма, пратки, за което държавата компенсира, като дотира дейността, за да бъде социално поносима, коментира още министърът. Желязков поясни още, че продължават преговорите по един от най-важните проблеми пред българските превозвачи – приемането на спорния пакет „Мобилност“. „В момента вървят т.нар. триалози – в Съвета, където са държавите, в Европейския парламент, където са депутатите и Европейската комисия. Има четири основни теми – за връщането на камиона, връщането на водача, забраната за седмична почивка в кабината и директивата за командировки. Ние се опитваме да преговаряме, като няма да отстъпим от отпадането на връщането на камиона, за което сме готови и на съд, връщането на водача, за което считаме, че трябва да бъде доброволно, както и забраната да се спи в кабината, но тогава, когато са осигурени необходимите условия“, каза той. По повод промените в правилата за шофьорските курсове, министър Желязков подчерта, че най-важна е гаранция за проведено обучение на курсистите от страна на инструкторите, както и самият изпит да бъде направен без манипулация. В момента се тества софтуер, който идентифицира дали часът е проведен по установения ред, допълни Желязков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Росен Желязков: Модернизацията на БДЖ трябва да приключи до 2024 г. заради либерализацията на пазара"}
{"url": "https://trud.bg/1-%d0%bc%d0%bb%d0%bd-%d0%b6%d0%b8%d0%bb%d0%b8%d1%89%d0%b0-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d1%82%d0%be%d0%ba-%d0%b2-%d0%ba%d0%b0%d0%bd%d0%b0%d0%b4%d0%b0-%d0%b7/", "text": "Почти 1 милион жилища в канадската провинции Квебек останаха без ток заради силен вятър и дъжд, съобщи телевизия CTV News. Точния брой на засегнатите жилища е 960 000, като 122 000 са в Монреал. В компании Hydro Quebec заявиха, че не е ясно колко време ще отиде за отстраняване на повредите. Смята, се подаването на ток ще бъде възобновено през следващите два дни. Отделно в провинции Ню Брансуик 54 000 жилища да останали без ток заради лошото време, добави РИА-Новости. Според националната метеорологична агенция силата на вятъра в някои крайбрежни райони може да достига 30 метра в секунда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " 1 млн. жилища останаха без ток в Канада заради силен вятър и дъжд (ВИДЕО)"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d0%be%d0%bb%d0%be%d0%b3%d1%8a%d1%82-%d0%b3%d0%b5%d0%be%d1%80%d0%b3%d0%b8-%d1%80%d0%b0%d1%87%d0%b5%d0%b2-%d0%bf%d1%80%d0%be%d0%b3%d0%bd%d0%be%d0%b7%d0%b8%d1%82/", "text": "Прогнозите на всички големи метеорологични центрове са за топла зима в Европа. Това каза пред   климатологът проф. Георги Рачев. Ще има сняг, но за по-кратко време, уточни проф. Рачев. В планините ще има снежна покривка, но валежите ще са малко под нормата.Относно времето през ноември той каза, че ни чакат още две седмици топла есен. Това е истинското циганско лято – топлите дни след Димитровден, коментира климоталогът. В следващите дни до средата на месеца обаче времето ще е по-динамично и това ще осигури по-чист въздух, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Климатологът Георги Рачев: Прогнозите са за топла зима в Европа"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d0%b4%d1%8a%d0%bb%d0%b3-%d0%bd%d0%b0-%d1%81%d0%b0%d1%89-%d1%83%d0%b4%d0%b0%d1%80%d0%b8-%d0%bd%d0%be%d0%b2-%d1%80%d0%b5%d0%ba%d0%be%d1%80/", "text": "Държавният дълг на САЩ достигна нов рекорд, надхвърляйки 23 трилиона долара, съобщи Министерството на финансите. При поемането на президентството от Доналд Тръмп дългът беше под 20 трилиона долара, но започна да расте с ускорени темпове поради увеличаване на дефицита на федералния бюджет. През 2019 г. дефицитът възлиза на около трилион долара. Данъчната реформа през 2017 г. от Тръмп и републиканците в конгреса трябва да увеличи бюджетния дефицит с два трилиона долара на десетилетие. Разходите за отбрана също продължават да растат – бюджетът на Пентагона е около 700 милиарда долара годишно. От общо 23 трилиона само 17 трилиона са в ръцете на гражданите и финансовите институции, останалите 6 трилиона са заеми от различни институции на федералното правителство. Анализатори от американската инвестиционна компания „AllianceBerstein“ изчислиха, че реалният държавен дълг на САЩ достига 1832% от общата икономика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Държавният дълг на САЩ удари нов рекорд, надхвърли 23 трилиона долара"}
{"url": "https://trud.bg/%d1%85%d0%b0%d0%b9%d0%ba%d0%be-%d0%bc%d0%b0%d0%b0%d1%81-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be-%d0%b5%d0%b4%d0%b8%d0%bd/", "text": "Германският външен министър Хайко Маас призова европейските държави да са единни пред глобалните предизвикателства като климатичните изменения и миграцията, предаде Асошиейтед прес. В своя статия, публикувана в 26 страни членки от Европейския съюз, Маас припомня падането на Берлинската стена преди почти 30 години, което ознаменува края на продължилото десетилетия по времето на Студената война разделение на Германия. Външният министър изтъква, че Германия дължи благодарност на стотиците хиляди източногерманци, протестирали мирно срещу комунистическия режим, а също така и на борците за демокрация в останалите държави от Източния блок и лидерите от двете страни на идеологическата разделителна линия, проправили пътя за германското обединение. Според Маас събитията от 9 ноември 1989 г. създават задължение за съвременните европейци да работят в посока обединението на Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Хайко Маас призова за европейско единство пред предизвикателствата"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d0%b8-%d1%80%d0%b5%d1%88%d0%b0%d0%b2%d0%b0%d1%82-%d1%83%d1%87%d0%b5%d0%b1%d0%b5%d0%bd-%d0%b8%d0%bb%d0%b8-%d0%bf%d1%80%d0%b8%d1%81%d1%8a%d1%81%d1%82/", "text": "Директорите на училищата у нас решават дали в ръководените от тях учебни заведения понеделник – 4 ноември, денят след втория тур на изборите, ще бъде учебен или само присъствен ден, съобщава БНР. „Училищата решават в зависимост от това колко време им е необходимо да създадат организацията, две стаи трябва да се изчистят и подредят, това може да стане сравнително бързо, да започнат малко по късно, с малко намаление на часовете и да проведат учебен ден, дори училището да учи на две смени. Но има училища с много голям брой секции, където това е невъзможно да се направи за един, два или три час“, каза Красимир Вълчев, министър на образованието и науката. Едно започване от обяд предполага половин час формален учебен процес, затова сме подходили диференцирано, всъщност училищата са тези, които трябва да решат, добави министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Директори решават учебен или присъствен ден да е понеделникът след балотажа"}
{"url": "https://trud.bg/%d0%be%d1%89%d0%b5-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%82%d0%b2%d0%be%d1%80%d1%86%d0%b8-%d0%b7%d0%b0%d0%b6%d0%b8%d0%b2%d1%8f%d1%85%d0%b0-%d0%b2-%d0%b4%d0%b2%d0%be%d1%80%d0%b0/", "text": "Още четири достойни личности и творци намериха своето подобаващо място в Двора на кирилицата в старата столица Плиска. Точно преди две години с бюст-паметник на Пейо Яворов беше поставено началото на уникална Алея на писателите, творили на кирилица. В Деня на народните будители беше открит бюст-паметник на българския писател Александър Теодоров- Балан, пръв ректор на Софийския университет. Скулптор на бюста е Василий Гурмак. На събитието присъства делегация бесарабски българи от Украйна, оглавена от кмета на Болград Сергей Димитриев. Градоначалникът и зам.-ректорът на Софийския университет доц. Георги Вълчев откриха паметника. Любителите на фантастиката вече ще могат да се поклонят и пред първия и единствен в света паметник на Агоп Мелконян. Церемонията при откриването му беше вълнуваща. Лентата прерязаха съпругата и внукът на писателя. Автор на бюста е скулпторът Гагик Степанян. Специално за тържественото откриване на паметника на беларуския писател Янка Купала в Двора на Кирилицата пристигна беларуска делегация, оглавена от директора на Държавния литературен музей „Янка Купала“ Алена Ляшкович и посланикът на Беларус в България Александър Лукашевич. Скулптор на бюста е Владимир Слободчиков. Тържествено бе открит и паметник на арменския писател, творил на кирилица – Леонид Гурунц. Министърът на културата и туризма на Република Арцах (Нагорни Карабах) Лерник Ованесян, преряза лентата и посипа земя от родината на писателя. Скулптор на бюста е Юрий Ованесян.  Специално от Румъния, за да благослови събитието и паметниците, днес сред гостите бе и духовният глава на арменците в Румъния и България – Негово Високопреосвещенство Татев Акопян. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Още четирима творци „заживяха“ в Двора на кирилицата\t"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%b8%d1%81%d1%82%d1%8a%d1%82-%d0%bb%d1%8e%d0%b1%d0%be%d0%bc%d0%b8%d1%80-%d0%b4%d0%b0%d1%86%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-3/", "text": "Кабинетът одобри проектобюджета за 2020 г. Сега своята дума за финансовия план на страната за следващата година трябва да дадат и депутатите. Същевременно министърът на финансите Владислав Горанов обяви, че до края на април 2020 г. се очаква да получим покана за членство в чакалнята за еврото. С въпроси какво може да се направи за подобряване на икономиката на страната и за ефекта от влизането ни в еврозоната се обърнахме към финансиста Любомир Дацов. -Г-н Дацов в проектобюджета за 2020 г. е заложен ръст на икономиката с 3,3%, реалистично ли е това?  – По принцип не е много нереалистично. Неизвестните в икономиката, и то не само в българската, а и в икономиките на индустриално развитите страни от Западна Европа, САЩ и Китай, са много големи за следващата година. Сега тенденциите са по-скоро негативни, т. е. очаква се свиване на световния икономическия растеж, рисковете в много икономики се увеличават. Това основно е заради политическите действия, предимно на САЩ – така наречената търговска война с Китай. Германия, която е основната движеща сила в Европа, е близо до рецесия. Италия перманентно стои около нулата. Франция също е с негативни прогнози. Испания продължава да поддържа голяма безработица, макар че има някакъв растеж. А ние дължим развитието си на връзките с тази част на света чрез търговския баланс. На този фон не може да се каже, че няма никакъв риск за развитието на икономиката ни. Но макроикономическата прогноза към проектобюджета е тригодишна. Има смисъл да бъде анализирана не само първата година, защото целта на една такава прогноза е не толкова да служи за съставяне на бюджета, а правителството да изложи очакванията си за развитието на икономиката, за да може хората да ориентират дейността си и очакванията си според това, което правителството казва. Не че е задължително да му вярват, но в нормалните държави тази прогноза служи на хората и те изискват тя да е максимално точна и вярна. Хубаво ще бъде, ако икономическият растеж през 2020 г. се задържи на това ниво, просто прекрасно ще бъде, ако след две години пак имаме около 3% растеж. Според мен това може да се случи, ако изчезнат политическите рискове в световен мащаб. Защото икономическият цикъл още не е завършил, още не е изчерпан. Това, което се случва в световната икономика, е заради политически действия, а не заради достигане на горната мъртва точка на икономиката. Поради тази причина още не му е дошло времето да започне стагнация в икономиката. Ако се премахнат или намалеят политическите рискове, нищо чудно много от икономиките много по-бързо да излязат на пътя на растежа. Хубаво е да се дискутира този въпрос, защото ако през 2008-2009 г. имахме много дълбока криза в България, сега дори да няма отрицателен растеж със сигурност ще има намаляване на растежа, това за малко ще се задържи и отново икономиката ще се върне по пътя на силния растеж. Така че има възможности тази прогноза да се реализира. – Възможно ли е да се направи нещо за развитие на икономиката с ускорени темпове?  – Определено може. Ние сме показали, че като държава растеж от 5-6% на годишна база може да бъде постигнат. Но това е въпрос на управление и то не в рамките на една година. Защото растеж в рамките на година може да бъде постигнат с количествени мерки, а не с качествени натрупвания. При ниските преки чужди инвестиции през последните 10 години дългосрочно висок растеж няма как да се постигне. Освен това състоянието на пазара на труда е отчайващо. Поне ако го сравняваме с периода на икономически бум между 2001 г. и 2008. В момента хората на пазара на труда са с 300 хил. по-малко. Т. е. капацитетът на пазара на труда е доста по-малък. Да не говорим за качеството и за структурата му, което също не се е подобрило, а по-скоро се е влошило спрямо тогава. Така че трудно може да се очаква при тази политика и тази работна ръка да се постигне по-висок растеж. Още повече, че системното неправене на реформи в публичния сектор силно попива капацитета за растеж. И дори някой да се опита да промени нещата няма как това да стане веднага, защото проявата на структурната реформа се случва с лаг във времето от година до три в зависимост от размера на реформите и сферата, в която се правят. – За 2020 г. се предвижда сериозно увеличение на минималната заплата и на заплатите в бюджетната сфера. Според вас това ще повлияе ли добре на икономиката?  – Ние не сме синдикати, за да казваме, че административното увеличение на който и да било доход води до нещо добро и е изключително положително. По принцип минималната работна заплата трябва да е въпрос на договаряне. Това не се случва при нас. Но в края на краищата вдигането на минималната заплата не е неестествен процес поради състоянието на пазара на труда. Доходите в частния сектор силно растат поради липсата на достатъчно квалифицирани работници. Друг е въпросът, че подпирането на доходите откъм долната страна не е добре за икономиката, защото намалява гъвкавостта. Една от големите грешки, която беше направена през 2010-2011 г. в България, е че никой не седна и да договори с работодатели и синдикати да бъдат намалени макар и ниските доходи в България, но да бъде запазена заетостта. За разлика от нас, в Германия и в други по-големи страни беше постигнато съгласие да се намалят заплатите, но да се запази заетостта. Това позволи хората да запазят компетентността си и да имат някакви доходи, макар и по-ниски. В България това, че в момента има 300 хил. души по-малко на пазара на труда, се дължи на факта, че те изчезнаха от страната. Пред това да са безработни по време на кризата те предпочетоха да напуснат страната. И сега плащаме за грешната политика от 2011 г. – За 2020 г. отново се залага нулев бюджетен дефицит. Правилен ли е този подход?  – Ние трябва да имаме излишък, а не балансиран бюджет. Погледнете прогнозата за отклонението от потенциала за икономически растеж, с което се мери така нареченото прегряване. Прогнозата е това положително отклонение да се увеличава, тъй като най-голямата стойност се очаква да достигне през 2022 г., друг е въпросът дали вярваме на една такава прогноза. Трябва да има антициклична политика, която да е в съответствие с икономическия цикъл. Преведено на бюджетен език, в случая би трябвало да има поне 1-1,5% превишение на приходите над разходите в консолидирания бюджет, а не балансираност. – У нас данъците са едни от най-ниските в Европа. Това достатъчно ли е за привличане на чужди инвеститори?  – По принцип имаме ниски данъци, но не са най-ниските в Европа. Ние имаме най-ниските преки данъци – данък върху печалбата и данък върху общия доход. Но ако погледнем общо данъчната тежест, сме в средата на Европа. Данъкът върху печалбата е 10%, но това е номинална ставка, а би трябвало да видим действителните данъчни ставки. У нас ефективната данъчна ставка върху печалбата е 9,8-9,9%, а в Европа в повечето големи икономики тя е около 11-12% и не е много по-висока отколкото в България. Основната функция на приходите е да покриват държавните разходи. Т. е. първото нещо, когато конструираш една данъчна система е да я направиш така, че и по време на икономически бум и по време на криза нейната структура да осигурява максимално стабилни приходи в държавния бюджет. Ние имаме една от най-модерните и най-добрите данъчни системи, дотолкова доколкото е базирана върху широка данъчна основа, т. е. много малко неща са изключени от нея, и ниски ставки, които стимулират заетост и растеж. Това се отнася за преките данъци. Но косвените данъци в България въобще не са ниски. Те са съизмерими с тези в останалите държави в Европа. Например ДДС в България е 20%, а средно за Европа е около 21% – за много стоки те имат нулеви или намалени ставки, но за останалите имат по-високи, за да компенсират тези изключения. Но да отговоря на въпроса, дали данъците са достатъчни за привличане на чужди инвеститори. Вижда се, че не е достатъчно. За това как работи една държава, данъците не са най-важната част, защото например право и ред, сигурността са много по-важни. Никой не отива в държава, в която се смята, че има проблеми с правовия ред, че някой може да нареди и държавният орган може да дойде на вратата ти и да почука просто защото нещо не те харесват, или нещо си сгафил. Чуждите инвеститори, ако вече не са стъпили в една страна, трудно влизат в държава, където всеки местен бизнесмен може да купи държавата и да бъде предпочетен пред най-голямата западна компания, просто защото на място той се оправя по-бързо и е много по-гъвкав. Данъците са само едва част от нещата, от тези 5-6 основни стълба, които са определящи за условията за правене на бизнес според критериите в индекса Doing Business на Световната банка. Ако искаме да вървим напред и да решаваме проблема със системно ниското ниво на инвестициите в България, условията за правене на бизнес трябва да бъдат подобрявани. – Какви реформи трябва да се предвидят за 2020 г. Предвижда се сериозно увеличение на парите за образование и здравеопазване, но не са ли необходими и реформи?  – В България, ако нещо се прави в сферата на публичния сектор, то е в образованието. Само по себе си увеличението на учителските заплати в опит да бъдат запазени хората в тази сфера, не е лоша стъпка. Но само инвестирате в ресурс, какъвто е учителя, без да го обвързваш с резултата не води до нищо добро. В останалите области бих казал, че нещата са потресаващи. Просто се гледа как да не бъде направена определена реформа, да бъде задържано сегашното състояние, отколкото нещо да бъде направено. Виждаме поведението на министерството на здравеопазването, което по-скоро се опитва да имитира някаква дейност по отношение на реформите, или да задължи нещата в сегашните рамки. Според мен това е губене на време, защото сегашната система е деструктивна и не работи. Всяка година се влошават резултатите, все повече и повече пари, все повече недоволни в самата система, да не говорим че повечето от пациентите се страхуват да отидат в болница, от една страна заради качеството на лекуването, а от друга защото доплащанията в тази система скочиха толкова, че една голяма част от хората вече имат проблем с достъпа до здравеопазване. В България вместо да се разширява достъпът да публичните услуги, ние имаме проблем с осигуряване на достъп до тези системи. Т. е. толкова се деформираха тези системи, че създават проблеми. И не говорим за качество, говорим за осигуряване на елементарен достъп до образование, лечение и т. н. Говорим за някаква измислена дигитализация. Казвам измислена, защото дигитализацията е навлязла ежедневно в живота ни, но когато се сблъскаме с услугите на администрацията, се налага четири пъти да ходиш за нещо, което можеш да получиш по електронен път, ако електронната система работеше. Такива неща утежняват живота на човека, а освен това си задаваш въпроса защо плащаш данъци. – Наскоро ЕЦБ отново намали лихвите до по-ниско отрицателно ниво. Има ли положителен ефект от тази политика?  – Това е както, когато караш кола, залиташ, пътят е хлъзгав, натискаш спирачката и колата започне да се пързаля. В случая колкото и да навиваш кормилото ефект няма, колата е тръгнала нанякъде. Ситуацията с икономиките в Европа е същата. Не напразно, опитвайки се да избягат от настоящата ситуация, все повече политици започват да говорят, че монетарната политика не е достатъчна и трябва да бъде подкрепена от фискалната, визирайки нуждата да бъде разхлабена бюджетната политика. Бих казал, че това е голяма глупост. И ако вече си докарал нещата дотам, че не можеш да управляваш икономически процеси чрез лихвите, значи, че и бюджетната политика няма да ти помогне. Вместо да се говори, че почти никой в Европа не прави реални структурни реформи, ние се опитваме да завоалираме тези процеси чрез ЕЦБ и на ниво правителство, създавайки натиск за разхлабване на бюджетната политика. Отрицателните лихви действат деструктивно. Тази политика на отрицателни лихви на ЕЦБ не е решение на нито един от проблемите в реалната икономика. Липсва динамика в бизнеса, защото като цяло Европа е замряла. Това че сме стар континент, прекалено много започна да се чувства. – Очаква се до април 2020 г. да получим покана за членство в чакалнята за еврото. Как влизането ни във валутния механизъм ERM II, а след това и в еврозоната ще се отрази на икономиката на страната?  – Големият проблем е, че се очаква, защото се очакваше това да стане още тази година. Трябваше в рамките на настоящата година да получим тази покана. Сега се очаква през 2020 г. Не знам това какво означава като оценка за нас. На мен не ми изглежда като добра оценка. Дай Боже, да се случи. Поне има няколко предпоставки, макар че има и неизвестни. Досега г-жа Лагард подкрепяше политики, насочени към разширяване на еврозоната, макар да беше в Международния валутен фонд. Сега вече като гуверньор на ЕЦБ трябва да видим дали ще продължи с тази политика. ЕЦБ е основен играч в процеса по влизане на България в еврозоната. Европейската комисия също предстои да бъде променена, което е свързано с неизвестни какво ще бъде отношението към разширяване на еврозоната. Решението за влизане в ERM II трябва да бъде взето на ниво правителство на страните членки на еврозоната, т. е. това е политическо решение. Поне в тази сфера се надявам да имаме успех. Стоенето извън еврозоната е деструктивно. Членството в еврозоната означава, че принадлежиш към страните, които са в централния кръг на Европа и взимат решения. Това да си по-различен никога не води до нещо добро, особено пък ако си малък. Ако си голям и можеш да определяш посоката на развитие на нещата, тогава е друг въпрос. Но българската икономика е относително малка в ЕС и не може да бъде определяща. Ние трябва да си свършим работата, за да бъдем оценени положително. За мен посоката е еднозначна – максимално полагане на усилия за влизане в еврозоната. Това ще бъде добре и за банковата сфера, и за хората. Влизането ни в еврозоната ще направи живота ни много по-лесен, най-малкото ще ни спести ходенето до чейндж бюрото преди пътуване. Нашият гост  Финансистът Любомир Дацов е роден през 1965 г. във Враца. Завършил е “Планиране и прогнозиране на икономическите системи” в УНСС. Работил е в Министерството на финансите от 1992 г. като експерт, началник отдел и съветник по финансовите въпроси на министъра на финансите. Зам.-министър на финансите в кабинетите “Сакскобургготски” и “Станишев”. В момента е член на фискалния съвет към парламента – независим орган, който следи подготовката и изпълнението на бюджета, като е коректив на Министерството на финансите и изпълнителната власт.", "date": "2019.11.02", "title": " Финансистът Любомир Дацов пред „Труд“: Пациентите се страхуват да отидат в болница\t"}
{"url": "https://trud.bg/%d1%81%d1%8a%d0%b1%d0%be%d1%82%d0%b0-%d1%89%d0%b5-%d0%b5-%d0%bf%d0%be-%d1%82%d0%be%d0%bf%d0%bb%d0%b0-%d0%be%d1%82-%d0%bf%d1%80%d0%b5%d0%b4%d1%85%d0%be%d0%b4%d0%bd%d0%b8%d1%82%d0%b5-%d0%b4%d0%bd%d0%b8/", "text": "Атмосферното налягане е по-високо от средното за ноември, но през деня ще се понижи. Днес ще преобладава слънчево време с по-значителна ниска облачност преди обяд над Южна България и планинските райони. През деня ще има и висока разкъсана облачност. Ще се появи слаб до умерен юг-югоизточен вятър. Ще се затопли. Максималните температури ще са между 11° и 16°. Над планините преди обяд все още ще се задържи предимно облачно, по билата и мъгливо. На отделни места ще превалява слаб дъжд, над 1300 метра – сняг. След обяд облачността ще се разкъсва и намалява до предимно слънчево. Ще духа до умерен вятър от запад-югозапад. Максималната температура на височина 1200 метра ще е около 7°, на 2000 метра – около 1°. По Черноморието ще преобладава слънчево време. Ще духа слаб до умерен югоизточен вятър. Максимални температури на въздуха: 14°-16°. Температурата на морската вода е 18-19°. Вълнението на морето ще бъде 2-3 бала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Събота ще е по-топла от предходните дни"}
{"url": "https://trud.bg/%d1%85%d0%b0%d0%ba%d0%b5%d1%80%d0%b8-%d0%b7%d0%b0%d0%bf%d0%bb%d0%b0%d1%88%d0%b2%d0%b0%d1%82-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8%d1%82%d0%b5-%d1%81%d0%bf%d0%be%d1%80%d1%82/", "text": "Заплахите от хакерски атаки настигнаха и електронните спортове. Нарастващите суми, които се разиграват в гейминг индустрията, привличат все по-голямо внимание от страна на кибер престъпниците, предупреждава японският производител на антивирусни програми „Тренд Микро“.  „Пазарът буквално е наводнен от откраднати акаунти – твърди Бхарат Мистри, главен стратег по сигурността на компанията. – Когато нещо придобие големи мащаби, неизменно се появяват индивиди и групи, които се опитват да злоупотребят с него. Така е и в тази индустрия.“  Според него най-разпространените зловредни намеси са т. нар. DDoS, при които се атакува сървърът на даден турнир. Тя е най-лесна за изпълнение от хакерите и може да доведе до забавяне на трафика на данни между участниците, което води до насичане на картината в момент, в който решаващи са части от секундата. Така може да бъдат провалени отделни срещи или цяло състезание, а също и да бъдат изнудвани организаторите със заплахи.", "date": "2019.11.02", "title": " Хакери заплашват електронните спортове"}
{"url": "https://trud.bg/%d0%b4%d0%b5%d0%bd-%d0%b7%d0%b0-%d1%80%d0%b0%d0%b7%d0%bc%d0%b8%d1%81%d1%8a%d0%bb-%d0%bf%d1%80%d0%b5%d0%b4%d0%b8-%d0%b1%d0%b0%d0%bb%d0%be%d1%82%d0%b0%d0%b6%d0%b0-%d0%b7%d0%b0-%d0%bc%d0%b5%d1%81%d1%82/", "text": "В събота е ден за размисъл преди втория тур на изборите за местна власт, не се допуска предизборна агитация. Съгласно Изборния кодекс не разрешено да се публикуват данни от социологически проучвания, от допитвания до общественото мнение, както и от exit poll за резултатите и нагласите на избирателите за подкрепа на определена партия, коалиция, местна коалиция или независим кандидат до приключването на изборния ден в 20.00 часа на 3 ноември. В 196 общини ще се провежда втори тур в поне едно населено място: в 105 общини ще има вот за кмет на община, в 18 града, които са областни центрове, ще има балотаж; в 441 кметства ще има избори за кмет на кметство, и в 31 района ще има втори тур за кмет на райони. В три кметства на балотаж ще се явят трима кандидати, тъй като вторият и третият са получили равен брой действителни гласове на първи тур. Това са кметствата Климентово, Радиново и Александрово. Ако двама кандидати получат равен брой действителни гласове и на балотажа, тогава се насрочват нови избори. На втория кръг от изборите в бюлетината отново ще има квадратче „не подкрепям никого“, което се счита за действителен глас за избирателите. То обаче няма да повлияе на резултата на всеки от кандидатите, тъй като там определящи са само действителните гласове за него. В ЦИК не са постъпвали сигнали за отказ на членове на секционни избирателни комисии за отказ от присъствие в деня на балотажа. От Дирекция „Български документи за самоличност“ напомнят, че е създадена организация с цел всеки гражданин да може да упражни правото си на глас. В населените места, където се провеждат избори, съответните звена „Български документи за самоличност“ ще работят. На 2 ноември работното им време ще е от 8,30 до 17, 30 часа, а в деня на вота – 3 ноември – от 8,30 до 19,30 часа, съобщава БГНЕС. Така всеки гражданин, който желае да упражни правото си на глас ще може да получи издадената си лична карта, ако е подал заявление преди изборния ден, или в случай на изгубена такава, да подаде заявление и да получи удостоверение, което важи единствено и само за гласуването. Издадените удостоверения за гласуване за 27 октомври не важат за втория тур. В столицата в неделя ще бъдат разкрити 1609 секции, от които 13 подвижни, всички те са разположени на 283 изборни места. На територията на София ще има една общинска избирателна комисия, която в изборния ден ще работи в зала „Арена-Армеец“. Освен това , в обслужваната от СДВР територия е разположена и ЦИК, която е на пл. „Александър Първи“. Направени са разчети на нужните сили и средства, като цяло в София няма да има промяна в броя на секциите и в тази връзка е предвиден същият брой сили и средства, както на първия тур – общо 1659 ще са ангажирани в охраната на местата за гласуване и за ОИК. Изборните материали ще се съпровождат от 169 охранителни автомобила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Ден за размисъл преди балотажа за местна власт"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-60-%d0%b3%d0%be%d0%b4%d0%b8%d1%88%d0%bd%d0%b0-%d0%b7%d0%b0-%d0%be%d0%b1%d0%b3%d0%b0%d0%b7%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf/", "text": "60-годишна жена ще бъде глобена за  е на електронни платки, съобщиха от пресслужбата на МВР. Снощи, около 20, 00 ч. бил подаден сигнал в полицията, че в пернишкия кв. „Железни заводи“ има пожар. Пристигналите на място полицаи и пожарникари установили, че горят купчина електронни платки, които били запалени от 60-годишна перничанка с цел извличане на мед след изгарянето им. Огънят е потушен от служители на РСПБЗН – Перник. На жената е съставен акт за административно нарушение от представители на Общински инспекторат – Перник и ще й бъде наложена парична санкция. Издаден й е и протокол за предупреждение по Закона за МВР от служители на Първо РУ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Глобяват 60-годишна за обгазяването на Перник, горила електронни платки за извличане на мед"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d0%b0%d1%80%d1%85%d0%b0%d0%bd%d0%b3%d0%b5%d0%bb%d0%be%d0%b2%d0%b0-%d0%b7%d0%b0%d0%b4%d1%83%d1%88%d0%bd%d0%b8/", "text": "Мир на душата на всички починали наши близки! Това написа в социалната мрежа фейсбук министър-председателят Бойко Борисов във връзка с отбелязването на Архангелова задушница. „Дълбок поклон пред паметта на войниците и офицерите, които са жертвали живота си за свободата на България!“, пише премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Бойко Борисов за Архангелова задушница: Мир на душата на всички починали наши близки"}
{"url": "https://trud.bg/%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d1%81%d0%b0%d0%bc%d0%be%d0%bb%d0%b5%d1%82-%d0%ba%d0%b0%d1%86%d0%bd%d0%b0-%d1%83%d1%81%d0%bf%d0%b5%d1%88%d0%bd%d0%be-%d1%81%d1%8a%d1%81/", "text": "Пътнически самолет „Sukhoi Superjet“ 100 на превозвача „Ямал“ кацна със спрял двигател на летището в град Рошчино, Тюменска област. „Самолетът се приземи. Кацането премина в нормален режим”, заяви пред tass.ru източник от авиослужбите. Пострадали няма. На самата писта извънредните служби са чакали самолети, но намесата им не се е наложила. Пътниците не се нуждаят от помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Пътнически самолет кацна успешно със спрял двигател"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d0%b4%d0%be%d0%ba%d0%bb%d0%b0%d0%b4-%d0%bd%d0%b0-%d1%81%d0%b0%d1%89-%d0%b8%d1%80%d0%b0%d0%bd-%d0%b5-%d0%be%d1%81%d0%bd%d0%be%d0%b2%d0%bd%d0%b0-%d0%b4%d1%8a%d1%80/", "text": "През миналата 2018 г. „Ислямска държава“ (ИД) е продължавала да действа по света чрез свързаните с нея мрежи и групировки. Това се казва в годишния доклад за тероризма на Държавния департамент на САЩ. Въпреки че администрацията на президента Доналд Тръмп обяви джихадистката групировка за разгромена в Сирия и съобщи, че нейният лидер Абу Бакр Ал Багдади е убит миналия месец при операция на американски командоси, предаде Ройтерс. В доклада, който обхваща миналата година, се казва, че Иран продължава да е водеща държава спонсор на тероризма, която успява през свои канали да прехвърли близо милиард долара на година на подкрепяни от нея групировки в региона, въпреки че Вашингтон значително затегна санкциите срещу Техеран. Терористичните тактики и използването на технологии от терористите също се е развило през 2018 г., а опитни бойци на групировки като ИД, завръщащи се родните си страни, се превръщат в нова заплаха, се казва още в документа. „Въпреки че ИД изгуби почти цялата територия, която контролираше, групата показа способност да се адаптира, по-специално посредством усилия да вдъхновява или направлява последователи онлайн“, казва Нейтън Сейлс, американският координатор за борбата с тероризма, чиято служба подготвя доклада. Групировката ИД вчера потвърди смъртта на лидера си в аудиозапис, качен онлайн, и каза, че вече е назначен негов приемник, който се казвал Абу Ибрахим ал Хашеми ал Кураши. Групировката обеща да си отмъсти на САЩ за смъртта на Ал Багдади. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Според доклад на САЩ: Иран е основна държава спонсор на тероризма"}
{"url": "https://trud.bg/%d0%b0%d0%bb%d0%b5%d0%ba-%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d0%b3%d0%be%d1%82%d0%b8%d0%bd%d0%b8%d1%8f%d1%82-%d0%bf%d0%b8%d1%87-%d0%b5-%d0%bd%d0%b5%d0%b0%d0%bc%d0%b1%d0%b8%d1%86%d0%b8/", "text": "С Кийра Найтли си говорихме за футбол и пържоли Знам как дрогата убива, нямам нужда от това Ходих по операции, за да подготвя ролята си на доктор Дразни ме простащината и липсата на елементарно възпитание – Алек, на 8-ми ноември предстои премиерата на новия филм с твое участие – “Доза щастие”, който е по биографичната книга на журналистката Весела Тотева. Защо решихте да заснемете на лента нейната история за дългата є, но успешна битка със зависимостта?  – Когато с Яна Титова, която е режисьор на филма, прочетохме романа на Весето “Падение и спасение”, нямаше две мнения по въпроса. Почувствахме се силно привлечени да разкажем тази история и да я визуализираме. Защо – защото за първи път някой толкова откровено и честно говори за темата със зависимостта, при това с такава искрена лекота. Ние видяхме в това една лична и обща кауза, колкото и изтъркано да звучи тази дума напоследък. Отделно от това, по същото време Весето основа фондация “От другата страна”, чиято цел е да се информират децата и по-младите хора, а защо не и възрастните. Двамата с Яна превърнахме този роман във филм заради смисъла и потенциала, който носи тази много вълнуваща, истинска история. И най-важното – тя е с щастлив край. Това е един филм, който може да вдъхновява и да служи за пример. Считам, че е изключително важен за всички деца и трябва да бъде гледан дори от подрастващите, за да могат да бъдат по-осъзнати и да направят верните стъпки в живота си. – Във филма ролята на Весела се изпълнява от дъщеря є – актрисата Валентина Каролева. Това сигурно е било голямо изпитание за нея и по време на снимките е имало много емоционални моменти…  – Може би Валя би могла да отговори най-точно на този въпрос, но реално погледнато всичко е почти сюрреалистично, защото тя играе майка си и е преживяла всичко това още като дете. В самия филм пък други дечица играят нея самата. Много са интересни тези елементи и всичко беше изключително вълнуващо. Прекрасно е, че това се е предало и на екрана. Във филма има и много силни сцени между Силвия Лулчева,която е в ролята на майката на Весела и Валя, както и между Ая Алексиева – нашата дъщеричка и Валя. Като цяло, всичко беше наистина дълбоко и емоционално, но и много се забавлявахме. – Участват много популярни актьори, как ги събрахте?  – Яна направи страхотен каст и някак си се случи абсолютно естествено. От самото начало беше ясно, че Валя ще е Весела. Оттам нататък беше също така убедена за Димитър Николов. Заедно с Весела твърдо заявиха, че Асен Блатечки ще пасва на една от мъжките роли. Силвия Лулчева и Васил Бинев пък бяха добавени идеално, като двойка в живота – в това да изиграят майката и бащата. Химията помежду им е страхотна, а Силвето направи едно наистина много добро превъплъщение. Стефан Вълдобрев също има роля, предполагаща да го открием в малко по-нетипична светлина. Като актьор много харесвам такива моменти. Трябва да се търси различното, личния почерк. Иван Бърнев също е страхотен, както и Лидия Инджова, Илка Зафирова – получиха се интересни взаимодействия, а това е много важно за един филм. – Весела е била ваш консултант по време на снимките. Тя как реагира, когато видя заснетия материал, какво ти даде общуването с нея?  – Весела е един от най-великите хора и за мен срещата с нея е една от най-важните в моя живот, още повече, че сега заедно с дъщеря є Валя ще продължим нейната мисия. За мен Весела продължава да живее и да помага на хората, на по-малките, да е част от техния информиран избор и по този начин от превенцията. Когато гледа заснетия материал, Весела наистина беше много щастлива, защото видя един добър филм – красив и емоционален. Видя своята история, изиграна блестящо от дъщеря є Валя. Хубавото беше, че Весела ни се довери още от самата начало, защото все пак това е дебют в пълнометражното кино на Яна. Но тя виждаше, че ние знаем какво правим. Общуването ми с нея ме научи, или по-скоро ми припомни, че за да води някакъв пълноценен живот, човек трябва да се забавлява, но и да намери своята кауза и смисъл – да откриеш нещо, за което да се бориш и което те кара да се чувстваш пълноценен. Весето напомняше на хората да не се вземат толкова насериозно и че има много по-ценни и важни неща от битовизма, който ни е завладял генерално. – Доколко голям и разпространен е проблемът с наркотиците у нас?   – Смятам, че проблемът е доста сериозен. Не само с наркотиците конкретно, а със зависимостите въобще. Имам предвид и алкохола, и анаболите, каквото се сетиш. Има неща, за които обществото ни не говори, предпочита да игнорира, сякаш има доста теми, които са табу, а те са част от света около нас. Специално за наркотиците от всякакъв вид – има голяма липса на информация по тази тема при децата. Това е било така и преди Весела да се забърка, без да има съзнание за това – т.е. говорим за пълна липса на информация. Просто попадаш в една ситуация, след което се оказва, че не можеш да се измъкнеш от нея просто така. Често се случва децата да пробват нещо, което им се дава и нямат никаква идея какво е. След два-три пъти започват да си го купуват. В момента се продават много нискокачествени вещества, с неясен произход. Вина за това има самото общество, разбира се и родителите сме виновни до голяма степен… – Често родителите последни разбират за това, че детето им е попаднало в този капан…  – Разбират последни, защото отказват да го повярват. Уви, те не искат да се информират, защото са убедени, че това на тяхното дете не може да му се случи. – Какво е най-коварното в наркотиците?  – Ти можеш да си щастлив, преди да посегнеш, но след това вече си болен, вече си пристрастен, защото да имаш необходимостта от нещо, което си мислиш, че ти помага да оцеляваш и да живееш с някакво друго, особено съзнание. Имам представа до какво самоунищожение и унищожение на семейството може да доведе това и нямам необходимост от него. Всъщност това не си ти, това не е забавление, не е готино. И това трябва да стане ясно. Това е химия, която си вкараш и се самоубиваш постепенно и бавно. Забавление е да отидеш с приятели и да караш сноуборд, да отидеш и да караш сърф, да танцувате и две-три бири да си изпиете. Има много начини, по които да се забавлявате и другото не е нужно никому – това е една пералня за пари. – Твоята най-популярна роля е на д-р Александър Василев в “Откраднат живот”. По какво си приличате с него и промени ли те по някакъв начин участието ти в този сериал?  – Може би си приличаме по това, че и той и аз се борим за някаква честност и истинност. Иначе, аз съм доста по-циничен от Василев и имам повече чувство за хумор от него, но в тази роля има предизвикателство – да бъда много по-събран и лаконичен, отколкото съм в действителност и това е приятно. – А покрай тази роля няма ли шанс да станеш хипохондрик?   – Не, напротив, от малък обожавам да гледам кръв и съм изгледал много филми за операции, дори в началото като се подготвях за ролята ходих на открити операции и това много ми помогна. Иначе се забавляваме много по време на снимки, защото в този сериал имам тази възможност да застана до най-добрите актьори у нас и този пинг-понг, който се случва между нас е страхотен. Например, откакто снимаме новия сезон и с Димо Алексиев изпадаме в едни такива наши си състояния, при които успяваме да приобщим целия екип към това да има страхотно забавление, защото е много важно да сме близки с екипите си – осветители, гримьори, камера асистенти… – Ти си имал възможност да се снимаш с една от най-красивите и актуални холивудски актриси – Кийра Найтли във филма “Джак Райън: Теория на хаоса”. С какви впечатления остана от нея и Кенет Брана и имахте ли възможност да общувате извън снимачната площадка?  – Те са мега професионалисти, а Кийра е много приятна, но за едни е красавица, за други не. Като разбра, че съм българин ми сподели, че харесва Бербатов и с нея си говорихме за футбол и за пържоли. Тя ми сподели, че гледа супер много футбол и харесва “Уест Хем”, а аз съм фен на “Манчестър Юнайтед”. Като цяло, тези актьори са едни обикновени, нормални хора и разликата между тях и българските е в банковите сметки и в мащаба, до който те се докосват – в нищо друго, дори нашите актьори почти всички са в пъти по-добри от чуждите, но така е в нашата професия, на едни им се получава, на други – не, едни ги харесват, други не – относителни неща са. – Притеснява ли те това, че в съвременното комерсиално кино почти липсват филми с послание и се набляга повече на екшъна и насилието?  – Има агресия в киното, но то и в целия свят има, а то е като огледало, но и от тези филми може да вземем някакъв философски елемент. Има и много философски филми, които харесвам и честно казано не забелязвам другото. Можем да вземем “Ага” на Милко Лазаров – изключително екзистенциален и философски, можем да си говорим много и за филмите на Пепи Вълчанов и Павката Весняков. От чуждите режисьори харесвам Ким Ки Дук, Андреа Арнолд, Терънс Малик…, а филмите на Майкъл Ханеке ни карат да изпаднем в едни красиви състояния. – Дълго време си живял в чужбина. С какво ти е най-трудно да се приспособиш в България и би искал да се промени?  – Винаги ме е дразнила тази простащина и липсата на добро отношение между хората – точно “киселостта” на съгражданите ни и липсата на някакво елементарно възпитание. Този наш манталитет – всеки да ни е виновен за нещо и винаги да обвиняваме другите, това е нещо, което ме притеснява, и трябва да започнем с някаква промяна от нас самите – от най-малките неща и така да дадем посока на децата си, защото възпитанието е важно. – С Яна наскоро станахте отново родители. Как се чувстваш като баща на дъщеря за втори път?  – Честно казано доста съм зает, но откакто се роди Хана, съм много щастлив, защото нашето племе си има още един член и тези неща някак си осмислят до голяма степен съществуването и промените, които искам да постигна с каузите, по които работя. Да имаш дете е един допълнителен стимул, а е и забавно. – Колко време, след първата ви среща с Яна ти трябваше, за да разбереш, че точно тя е твоята половинка и успявате ли да запазите огъня между вас?  – На секундата разбрах – не знам какво стана, но в момента, в който се запознахме, бях неин! Още се обичаме с нея и съм се уверил, че всички трябва да намираме повече време едни за други, защото често потъваме в битовизми и нямаме време да погледнем човека до себе си в очите. – В какво вярваш?  – Вярвам в Бог и съм сигурен, че той съществува. Имам си някаква приказка с Бог и знам, че нещата зависят от нас, защото Бог е в нас, около нас и сред нас. – Любима мисъл?  – Ще цитирам моя колега Валери Йорданов: Готиният пич е неамбициозен човек, който гони идеите си, забавлявайки се.   НАШИЯТ ГОСТ  Алек Алексиев е син на известния актьор Стоян Алексиев и съпруг на режисьорката-актриса Яна Титова. Преди да стане известен като д-р Василев от хитовия сериал “Откраднат живот”, талантливият актьор дълги години живее в Англия и Америка. У нас се снима още във “Възвишение”, “Пеещите обувки”, “Воевода” и “Радиограмофон”. Повод за разговора ни е участието му в “Доза щастие”, нов филм по биографичната книга на журналистката и тв продуцент Весела Тотева. Тя почина внезапно на 46 години през март т. г. по време на сутрешния си крос. В книгата си Тотева разказва за успешната си битка с дрогата. Приживе тя е консултант на продукцията, в която участва дъщеря є Валя, а режисьор е Яна Титова.", "date": "2019.11.02", "title": " Алек Алексиев: Готиният пич е неамбициозен, забавлява се, докато гони идеите си"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8%d0%bc-%d0%b4%d0%b0-%d0%bf%d0%be%d0%b4%d0%ba%d1%80/", "text": "Ще продължим да подкрепяме нашите братя в Македония, всичко, което сме направили до момента е полезно за двата братски народа. Това заяви Негово светейшество българският патриарх и Софийски митрополит Неофит, предаде БГНЕС. “Разбира се! Каквото сме направили, то е било полезно и за тях, и за нас”, каза българският патриарх отговаряйки на въпрос дали ще подкрепяме нашите братя в Македония. Патриарх Неофит отбеляза значението на смесената българо-македонска църковната комисия, чийто председател от българска страна е Старозагорският митрополит Киприан. „Каквото се направи под негово ръководство ще имаме възможност да го разгледаме”, каза той и подчерта: “Всички имаме благородни намерения и ще се стараем да бъде всичко добре премислено и полезно за двата народа”. На въпрос дали българската православна църква ще последва примера на Гръцката православна църква и ще признае автокефалността на Украинската православна църква, патриарх Неофит заяви: „Засега няма разсъждения”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Патриарх Неофит: Ще продължим да подкрепяме нашите братя в Македония"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b5%d0%b4%d0%bf%d0%be%d1%87%d0%b8%d1%82%d0%b0-%d0%bb%d0%b5%d0%b3%d0%b0%d0%bb%d0%bd%d0%b8-%d0%b8%d0%bc%d0%b8%d0%b3%d1%80%d0%b0%d0%bd%d1%82%d0%b8/", "text": "Предпочитам легалните мигранти от Гвинея и Кот д’Ивоар пред нелегалните украински или български банди, заяви френският президент Еманюел Макрон в интервю за крайнодясното списание „Вальор актюел“. Макрон подчертава, че ще хвърли цялата си енергия срещу създаването на паралелни общества и срещу нелегалната миграция. Думите му, че предпочита легалните мигранти от Африка пред нелегалните украински или български мрежи вдигнаха голям шум и обиколиха редица издания в целия свят. Украинското министерство на външните работи извика френския посланик да даде обяснения за думите на Макрон относно „украинските банди”, съобщи говорителката на министерството Екатерина Зеленко, предаде БГНЕС. „По време на разговора френският посланик отбеляза, че Франция няма претенции към гражданите на Украйна, които посещават страната. Следователно думите на Макрон, засягащи проблематиката на миграцията и законното трудоустройство, са били извадени от контекста”, каза Зеленко след разговора с френския дипломат в Киев. Тя отбеляза, че „между Киев и Париж съществува пълно разбиране и сътрудничество в реализация на договореностите за движението на гражданите от двете страни”. Пред „Вальор актюел“ Макрон казва, че „предпочита да има законна, регистрирана, основана на квоти имиграция за определен брой години, отколкото потайната, нерегистрираната работа. „Предпочитам хора, идващи от Гвинея или от Кот Д’Ивоар, които са тук и вършат работа, отколкото българи или украинци с техните нелегални канали“, добавя той. Интервюто на френския президент предизвика остра реакция сред цялата журналистическа гилдия във Франция. Авторитетният седмичник „Обсерватьор“ подчерта, че „за първи път президент на Франция дава интервю за крайно дясна медия“. Сп. „Мариан“ се възмущава от нескопосаните обяснения на администрацията на Макрон за скандалното интервю. „С това си интервю Макрон зави рязко към крайната десница“, пише в. „Либерасион“. Остри коментари има и във вестниците „Паризиен“ и „Фигаро“. Интервюто на Макрон се интерпретира като намигане към дясното и търсене на по-добро позициониране срещу Марин льо Пен за президентските избори през 2022 г., посочва агенция ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Макрон предпочита легални имигранти от Африка пред украински или български банди"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d0%b5-%d1%82%d1%80%d0%b0%d1%84%d0%b8%d0%ba%d1%8a%d1%82-%d0%bd%d0%b0-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d1%81-%d1%80/", "text": "Интензивен е трафикът на границата с Румъния и Турция. Това съобщиха от пресслужбата на Главна дирекция „Гранична полиция“. Информацията за трафика е към 6.00 ч. На границата с Република Турция на ГКПП „Капитан Андреево“ трафикът е силно интензивен на изход за товарни автомобили. На границата с Румъния на ГКПП „Дунав мост Русе“ и ГКПП „Дунав мост Видин“ трафикът е интензивен на изход за товарни автомобили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Интензивен е трафикът на границата с Румъния и Турция"}
{"url": "https://trud.bg/%d1%81%d0%bf%d0%be%d1%80%d1%82%d1%8a%d1%82-%d0%bd%d0%b5-%d0%bf%d1%80%d0%b5%d1%87%d0%b8-%d0%bd%d0%b0-%d0%ba%d1%80%d0%b0%d1%81%d0%be%d1%82%d0%b0%d1%82%d0%b0/", "text": "В новия век паднаха всички табута и вече няма мъжка и женска работа. Освен раждането на деца, разбира се. Това се отнася и за спорта – смятани доскоро за чисто мъжки дисциплини като бойните спортове и футболът, вече привличат все по-голям брой дами. Те искат да покажат, че могат да се справят и на това поле не по-зле от колегите си от силния пол. Което понякога им навлича епитети като „мъжкарани“ или подобни. Както от завистливи жени, така и от мъже, недотам уверени в мъжествеността си. На част от тях не им пука или дори тайно се радват, но повечето жени искат да останат женствени дори с топка в краката или с боксови ръкавици на ръце…    Рускинята Даря Тулякова изглежда като мечтата на много мъже, но няма време за нито един. Пък и да си близо до нея не е съвсем безопасно. Цялото внимание на красавицата е отдадено на тренировките по карате и образованието. „Мисля, че всеки истински спортист трябва да прави всичко възможно да се представи възможно най-добре на състезанието“, казва блондинката. Усилията й дават резултат и отскоро тя намери място в националния отбор на родината си, което й осигурява достъпи до международни надпревари.    Хокеят не се отразява добре на външния вид дори на мъжете – повечето са с по няколко избити зъба. Това обаче явно не притеснява 33-годишната Шанън Сабадош. Къдрокосата красавица от Едмънтън, Албърта, е дългогодишна вратарка на канадския национален отбор. С него има две олимпийски титли – пред родна публика във Ванкувър през 2010-а и в Сочи 4 години по-късно. А миналата година в Пьонгчанг спечели и сребърен медал. На световни първенства пък има една титла, а три пъти е избирана за най-добра на поста си. Нещо повече – половин година от кариерата си прекара в мъжкия „Кълъмбъс Котънмаутс“ без да се притеснява, че дели леда с брадясали здравеняци.  За разлика от някои свои колежки Шанън не прави компромиси с външния си вид дори по време на игра.    Жена на шофьорското място е ужас за много мъже. Да не говорим, ако все още не е изкарала книжка. Това обаче едва ли е валидно за 16-годишната рускиня Ирина Сидоркова. Тийнейджърката има завиден опит – кара карт от 6-годишната и вече е на път да зареже училището, за да се отдаде на кариера в автомобилния спорт. Тя вече записа няколко успеха в испанските серии Формула 4, но амбициите й се простират до Формула 1. Любимецът й е Себастиан Фетел и след недотам успешните прояви на звездата на „Ферари“ Ирина вече си мечтае да го победи на пистата.    Царят на спортовете има и своята царица. Но това не е някоя от бляскавите „WAG“, както наричат съпругите и приятелките на звездите от терена. Дори на церемониите по награждаването на най-добрите от ФИФА разните манекенки и телевизионните водещи не могат да засенчат футболистка №1 в света Алекс Морган. 30-годишната американка е олимпийска и два пъти световна шампионка с тима на родината си, освен това печели и Шампионската лига в Европа с френския „Лион“. Тя е сред най-гласовитите поддръжнички на идеята, че жените трябва да се изравнят с мъжете по заплащане във футбола. Това не означава, че на Алекс й липсват пари – тя е най-добре платената жена на терена. Печели по над 200 000 долара годишно, а още толкова получава от рекламни договори, за което голяма роля има и външостта й.    Бутафорните сблъсъци в кеча не са точно спорт. Но също като в истинския спорт и в тях мъжете са главните герои. До момента, в който на ринга стъпи Ронда Раузи. Джобната красавица пък е много далеч от определението „фалшив герой“, защото има много белези от истински схватки. Американката е печелила бронзов олимпийски медал в джудото, а след това стана първата истинска глобална звезда на ММА веригата UFC. Именно тя привличаше най-много гледания на шоуто преди появата на Конър Макгрегър.  След като сложи край на състезанията Раузи бързо се научи да ходи наперено, да гледа лошо и да премята съперничките като истински бабаит от „развлекателния спорт“, а напоследък гради кариера и в киното. При това като екшън звезда – друга доскоро мъжка територия.", "date": "2019.11.02", "title": " Спортът не пречи на красотата"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%88%d0%be%d1%84%d1%8c%d0%be%d1%80%d1%8a%d1%82-%d0%b8/", "text": "Катастрофа по чудо се размина без пострадали тази сутрин във Варна, предаде БТВ. Автомобил се преобърна на булевард „Мария Луиза“ в града, а шофьорът му избяга от местопроизшествието. Органите на реда разследват детайлите около инцидента и самоличността на водача. При пристигането на екип на мястото шофьорът не е бил там, съобщиха от полицията. Предполага се, че причина за катастрофата е скорост, несъобразена с пътната настилка, която тази сутрин е била мокра и хлъзгава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Кола се преобърна във Варна, шофьорът избяга"}
{"url": "https://trud.bg/54-%d0%b2%d0%be%d0%b9%d0%bd%d0%b8%d1%86%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87%d0%bd%d0%be-%d0%bd%d0%b0/", "text": "Петдесет и трима войници и един цивилен бяха убити при терористично нападение срещу военен лагер в малийския регион Инделиман, близо до границата с Нигер, предаде Франс прес. „След атаката срещу позициите на малийските въоръжени сили в Инделиман изпратените подкрепления са намерили 54 тела, от които едно е на цивилен“, заяви снощи в Туитър малийският министър на съобщенията Яя Сангаре. Вчерашната атака доведе до една от най-тежките загуби за малийската армия от няколко години, отбелязва Франс прес. 40 войници са били убити при две джихадистки нападения на 30 септември в Булкеси и на 1 октомври в Мондоро (населени места, намиращи се в Южно Мали, близо до границата с Буркина Фасо), става ясно от доклад на министерството на отбраната. За вчерашната атака в Инделиман все още никой не е поел отговорност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " 54 войници загинаха при терористично нападение в Мали"}
{"url": "https://trud.bg/%d0%b4%d1%8a%d1%89%d0%b5%d1%80%d1%8f%d1%82%d0%b0-%d0%bd%d0%b0-%d1%81%d1%82%d0%be%d1%8f%d0%bd%d0%ba%d0%b0-%d0%bc%d1%83%d1%82%d0%b0%d1%84%d0%be%d0%b2%d0%b0-%d0%bc%d0%b0%d0%b9%d0%ba%d0%b0-%d0%bc%d0%b8/", "text": "Преди около десетина дни Стоянка Мутафова е получила тежко възпаление на жлъчката. Сега 97-годишната актриса бавно се въз цията на Университетска болница „Лозенец”. „Състоянието й се влоши ненадейно. В болницата установиха, че тя има гной в жлъчката. Поставиха ми две условия – жлъчката да бъде отстранена с операция и силна упойка или тя да се пръсне и Стоянка да си отиде за няколко дни. Трябваше да избера от двете злини – едната. Съгласих се за операцията”, сподели нейната дъщеря Мария Грубешлиева-Муки пред  „След операцията тя излезе в доста добро състояние. Каза ми, че ме обича и беше доста комуникативна. Малко по-късно обаче се наложи тя да бъде интубирана и вдигна висока температура. Сега се възстановява, но бавно”, допълни Муки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Дъщерята на Стоянка Мутафова: Майка ми се възстановява, но бавно"}
{"url": "https://trud.bg/%d0%ba%d0%b0%d0%bc%d0%b1%d0%b8%d1%82%d0%b5-%d1%81%d0%b0-%d0%bf%d0%be-%d0%b2%d0%ba%d1%83%d1%81%d0%bd%d0%b8-%d0%be%d1%82-%d0%b4%d1%80%d1%83%d0%b3%d0%b8%d1%82%d0%b5-%d1%87%d1%83%d1%88%d0%ba%d0%b8/", "text": "Свикнали сме да свързваме камбите с есента и приготвянето на туршии. Има десетки начини да ги консервирате за зимата, но съществуват и ястия, които доказват с прекрасния си аромат, че камбите са най-вкусните от всички познати видове чушки. Тези ястия могат да са постни, но и с месо във вид на кайма или с яйце и сирене. Като всички червени зеленчуци, камбите са много богати на витамини С и А. Те съдържат капсаицин, благодарение на който намаляват лошия холестерол, полезни са при ревматоиден артрит, защото възпрепятстват възпаленията. Лутеинът в тях предпазва очите от катаракта и макулна дегенерация в по-късна възраст.    Камби с мляко по капански Необходими продукти:  8-10 червени камби  600 мл прясно мляко  4-5 с.л. олио  1 ч.л. червен пипер  1 с.л. брашно  сол Начин на приготвяне:  В подходящ съд – например касерола, се сипва олиото, след като загрее се слагат камбите, нарязани на по-едри парчета, запържват се около 5-6 мин. Сипват се брашното и червеният пипер, бъркаме енергично около 2 мин. и наливаме прясното мляко. Изчакваме да заври, оставяме на тих огън да поври от 3 до 5 минути, ако искате да е по-гъстичко, се оставя повече да поври. Накрая се слага сол на вкус.   Пълнени камби със сирене и пъдпъдъчи яйца Необходими продукти:  4 камби  4 пъдпъдъчи яйца /или 2 кокоши/  чесън на прах  суха чубрица  100 г сирене  сол  настърган кашкавал за отгоре  зехтин  1/2 ч.ч. вода Начин на приготвяне:  На камбите се отрязват капачетата отгоре и се изчистват от семките. В купа се смесват натрошеното сирене, суровите яйца, чубрицата, чесънът на прах и сол на вкус. Към всичко това се добавят и част от капачетата на камбите, нарязани на ситно, за цвят и допълнителен аромат. Чушките се нареждат в тава, покрита с хартия, напълват се със сместа и се поръсва малко зехтин отгоре, като накрая се добавя и 1/2 чаена чаша вода в тавата. Пекат се 20 минути на 180 градуса в режим “вентилатор”. Изваждат се, поръсват се с настърган кашкавал и се връщат във фурната за още 2-3 минути.   Кюфтета в камби Необходими продукти:  3 камби  450 г телешка кайма  1/4 ч.ч. галета  1 яйце  1 ч.л. сос Уорчестър  1/2 глава лук – нарязана  1/2 ч.л. свежа мащерка  1 скилидка чесън – пресована  1 с.л. доматена паста  сол и черен пипер  1/4 ч.ч. кетчуп  1 с.л. кафява захар  2 ч.ч. твърдо сирене или кашкавал  олио (масло)  1 с.л. магданоз за гарниране Начин на приготвяне:  Нарежете чушките на кръгчета с дебелина около 3 сантиметра. Запазете средните най-широки кръгчета цели, а краищата нарежете на ситно. Смесете каймата, галетата, яйцето, соса Уорчестър, лука, мащерката, чесъна и доматената паста. Добавете нарязаните на ситно краища от чушките, подправете със сол и черен пипер и омесете каймата. Застелете тава с хартия и подредете кръгчетата чушка в нея. Всяко кръгче напълнете с кайма. Поръсете с олио (масло). Сложете ги да се пекат 35 минути на 170 градуса до готовност. Поръсете кюфтетата с настърганото сирене и запечете още 5 минути, докато то се разтопи. Сервирайте с магданоз.   Пържени камби с доматен сос Необходими продукти:  1 кг червени камби  1 ч.ч. олио  1/2 кг домати  2 с.л. доматено пюре  1/2 глава лук  1 глава чесън  сол  черен пипер и магнадоз на вкус Начин на приготвяне:  Камбите се измиват, изчистват, режат на четири и посоляват. В дълбока тенджера или тиган загрявате мазнината и изпържвате камбите. Доматите трябва да са добре узрели, за да се получи хубав доматен сос. Обелвате ги и ги режете на ситно. Обелвате лука и чесъна и ги режете също на ситно. В подходящ съд изсипвате 1-2 лъжици олио, добавяте доматите, доматеното пюре, лука, чесъна и подправките на вкус. Оставяте на бавен огън да се поизпари водата, като разбърквате от време на време, докато леко се запържи. Заливате камбите и поръсвате с нарязан магданоз.   Пълнени камби с кайма и гъби Необходими продукти:  10 червени камби, средно големи  6-7 скилидки чесън, ситно нарязани  350 г гъби, ситно нарязани  3-4 глави лук, ситно нарязан  3 средни домата, смлени  500 г кайма  3 с.л. олио за сместа  1,5 ч.ч. ориз  индийско орехче  дафинов лист  черен пипер  мащерка  риган  сол Начин на приготвяне:  Смесете всички продукти, с изключение на чушките, като разбъркате хубаво сместа и я оставите в хладилника да стегне. Почистете чушките от семките, измийте ги и ги напълнете със сместа. Наредете ги в предварително намазнен гювеч или йенска тенджера, залейте ги с хладка вода така, че да ги покрие малко над половината. Сложете 3-4 дафинови листа между чушките и похлупете с капак. Печете на 180-200 градуса във фурна около 2 часа, като разклащате от време на време, за да не залепне по стените, и доливате по малко вода, ако е необходимо.   Пълнени камби с боб Необходими продукти:  8-9 не много едри камби  1 глава лук  1,5 ч.ч. боб, сварен или от консерва  1 едър домат, обелен и нарязан на ситно  2-3 с.л. доматен концентрат  100 г целина  1-2 моркова  2 скилидки чесън  2 ч.л. чубрица  1 ч.л. девисил  1 с.л. магданоз  1 ч.л. червен пипер  1 щипка лют червен пипер  1 щипка кимион  пипер меланж  1 с.л. олио Начин на приготвяне:  Камбите се почистват от дръжките и семките. В загрятото олио се запържват лукът и чесънът. Прибавят се морковите и целината, докато омекнат. Ако решите да направите камбите с месце, добавете малко кайма. После се добавят свареният боб, доматите и доматеният концентрат. Осолява се и се прибавят пипер меланж и останалите подправки. Оставя се на котлона, докато сместа се редуцира. После камбите се пълнят и се запичат 20-25 минути на 180 градуса. По желание може да поднесете с кисело мляко.", "date": "2019.11.02", "title": " Камбите са по-вкусни от другите чушки"}
{"url": "https://trud.bg/%d0%b8%d0%bc%d0%b0-%d0%bb%d0%b8-%d1%81%d0%b5%d0%ba%d1%81%d0%b8%d0%b7%d1%8a%d0%bc-%d0%b2-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8%d1%82%d0%b5-%d1%81%d0%bf%d0%be%d1%80%d1%82%d0%be/", "text": "Електронните спортове са среда, в която нищо освен уменията на играча няма значение. „Задклавиатурното устройство“ може да е от всякаква възраст, раса и материално положение, както и от всеки един пол, признат в една или друга страна.  Британският „Гардиън“ обаче се загрижи за междуполовото равенство в средите на професионалните геймъри. „Нито един от стоте финалиста на Световната купа по Фортнайт, не е жена. Защо?“, пише изданието и дава за пример успешни геймъри като транссексуалната Саша „Скарлет“Хостин, която е един от най-добрите играчи на „Старкрафт 2“ в света. Катрин „Мистик“ Гън пък е най-добре платената жена в електронните спортове – спечелила е близо 200 000 долара в над 10-годишната си кариера. Това обаче е далеч от парите, които печелят мъжете, а на големите турнири по Call of Duty, League of Legends и Hearthstone, където са големите наградни фондове, дами почти липсват.  Тенденцията бе потвърдена и на последния турнир по CS:GO DreamHack Open в Ротердам. Дамският екип на турския „Бешикташ“ загуби и трите си срещи с общ резултат 10:48. А нежните успехи в електронните спортове обикновено са единични изяви в иначе мъжки отбори.  Според „Гардиън“ причината се крие в сексистката среда на геймърите.  „Общностите са съставени предимно от млади мъже и не са особено гостоприемни към жените – пишат британците. – Грубият език и обидите на сексуална основа са нещо обичайно. В резултат на това момичетата почти не използват гласовите функции за чат.“  „Ще те накарам да ми ду*хаш!“, „Имаш ли въобще топки?“, „Да не би да си в цикъл?“, са само част от нападките между геймърите по време на игра, дори когато не са наясно с пола на отсрещната страна.  Друг „сексистки“ момент е, че почти цялата рекламна индустрия, подкрепяща електронните спортове,  излъчва почти изцяло послания в съответствие с царуващата „мачо“ култура. Затова все по-често се чуват призиви женскитге състезания да бъдат отделени от мъжките, както е и в „традиционните“ спортове.", "date": "2019.11.02", "title": " Има ли сексизъм в електронните спортове?"}
{"url": "https://trud.bg/%d0%bf%d0%be%d0%b6%d0%b0%d1%80%d0%b8%d1%82%d0%b5-%d0%b2-%d0%ba%d0%b0%d0%bb%d0%b8%d1%84%d0%be%d1%80%d0%bd%d0%b8%d1%8f-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d0%b4%d0%b0/", "text": "Пожарите в Калифорния продължават да се разрастват, заради ниската влажност и на места ураганни ветрове, предаде БНТ. В южната част на щата има нови огнища, включително в района на град Сан Бернардино, източно от Лос Анджелис. Пожарникарите се надяват да овладеят огъня праз уикенда, тъй като вятърът се очаква да започне да стихва. В северните райони огнената стихия изпепели над 30 000 хектара лозя. Хиляди хора бяха принудени да напуснат домовете си. Извънредното положение в щата продължава. По данни на калифорнийското Министерство на горското стопанство и противопожарната защита, от началото на годината, при близо 6 200 пожара в щата, са изгорели над 80 000 хектара, а около 700 къщи са унищожени или засегнати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Пожарите в Калифорния продължават да се разрастват"}
{"url": "https://trud.bg/%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%b4%d0%b5%d1%82%d0%b5%d1%82%d0%be-%d0%b2-%d0%ba%d1%83%d1%84%d0%b0%d1%80%d0%b0-%d1%82%d1%80%d1%8a%d0%b3%d0%b2%d0%b0-%d0%be%d1%82/", "text": "Руснакът Герман Костин обвинен само за смъртта на малкия Никита, няма доказателства, че е убил и майката Делото срещу руснака Герман Костин, осъден миналата година на доживотен затвор за зверското убийство на 5-годишния Никита, тръгва отначало. Скандалният съдия Калин Калпакчиев, който пусна предсрочно от затвора убиеца Джок Полфрийман, през юни отмени присъдата на Костин. Мотивите – процесът не бил справедлив и били нарушени правата на подсъдимия. Зловещата история с убийството Никита Плотников се разигра през 2015 г., когато тялото на момченцето беше отрито на 20 март в куфар, захвърлен във водоема край софийското село Пасарел. Трупът на майка му Анна Леонтиева беше намерен малко по-рано разчленен в горичка край Приморско, части бяха изядени от животни, главата липсваше. Невъзможността да се разбере как е била убита и да бъдат събрани доказателства попречи Костин да се сдобие с обвинение и за нейната смърт. По време на разследването стана ясно, че на 8 февруари 2015 година под предлог, че ще ги закара до морето, Герман качил Никита и Анна в кола, закарал ги до Приморско, но се върнали само той и детето. Разследващи веднага предположиха, че момченцето е станало свидетел на убийството на майка си  и затова е Костин е ликвидирал и него. Установено е, че това е станало на 9 февруари. Ден по-късно, Костин напуска България и заминава за Северен Кипър – мястото, където се е запознал с Леонтиева. Там живеят бившата му съпруга и децата му. Разследващи смятат, че мотив за зверството са били парите, които Анна получавала от бившия си мъж Вадим Плотников – висш руски чиновник. През 2012 г. сънародникът й я убедил, че трябва да се разведе. Това е и годината, при която и той самият се разделя с жена си – българката Весела Вачева, с която имали общ бизнес в турската част на Кипър. Те инвестирали в имоти в България и Кипър получаваните от Плотников пари. Не е ясно дали Костин е имал връзка с Анна, но негови познати твърдят, че е разчитал тя да се омъжи за него, най-вероятно, заради парите. Младата жена отказала и това решило и нейната съдба, и съдбата на сина й. Месец след бягството в Северен Кипър руснакът разбира, че българските полицаи са по следите му и заминава за Турция. Той обаче нямал никакви средства и решил да се върне в България, за да продаде свои имоти. Арестуван е още на летището. По време на беседите му в полицията и в Института по психология на МВР на всичките въпроси за отношенията му с Анна, за причината да се намира в дните на убийствата в Пасарел и Приморско, където са изхвърлени труповете, заподозреният давал объркани и противоречиви обяснения. Той тотално се провалил и на детектора на лъжата. Доказателствата срещу него са събрани в 47 тома и категорично доказват вината му. По кърпата, с която беше увито детето, разследващите намират ДНК-материал на Костин. Възможността да е от друг освен от него е 1:38 000 000 000 000 000 000, твърдят специалисти. Другите доказателства, които са събрани, са записи от камери и засичане на джиесема му. Автомобилът „Фолксваген Поло” на Костин е сниман в района на Пасарел, където беше изхвърлено детето не само от камера на Агенция „Пътна инфраструктура”, а и от видеозаписващата техника на частна бензиностанция. Това е станало някъде между 8 и 9 февруари. Клетката на мобилен оператор също издава, че е бил там. Малко преди това той е засечен и в района на Приморско, но не от камери, а отново по джиесема му. Там бяха открити части от трупа на майката на Никита – Анна. Не е ясно как жената е била убита, защото липсваше голяма част от тялото й. Смъртта на детето е настъпила вследствие на задушаване, в кръвта му открито голямо количество алкохол, е показала експертизата. Жената живеела в разкош Убитата Анна работела за правителството на Пермска област 35-годишната Анна Леонтиева, чийто обезглавен труп бе намерен край резиденция Перла в Приморско, била жена на руски богаташ. Движела се е с червен мерцедес последен модел и демонстрирала, че живее в разкош. Иначе е била на държавна служба в правителството на Пермска област, в департамента по развитие на човешкия потенциал. Не била доволна от първия си брак и се развела. После се оженила за много по-възрастния от нея Вадим Плотников, който бил лекар и дори министър на здравеопазването в Пермска област. Малко след раждането на сина им Никита, вторият брак на Анна отново се разпада. Тя съди мъжа си за издръжка, успява да получи част от имотите, придобити от двамата, после напуска Русия. Отначало живее в Северен Кипър, след това идва в България и планира да остане с Никита или в Приморско, или в София. Две години никой не чува нищо за нея. В социалната мрежа „Одноклассники” рускинята за последен път влиза на 4 януари 2010 година. Там тя има 6 приятели – само жени.", "date": "2019.11.02", "title": " Делото за „детето в куфара” тръгва от нулата\t"}
{"url": "https://trud.bg/%d0%ba%d0%b0%d1%81%d1%82%d0%b5%d0%bb%d0%b1%d1%83%d0%be%d0%bd%d0%be-%d0%b6%d0%b8%d0%b2%d0%b5%d0%b5-%d0%b2-%d1%81%d1%80%d0%b5%d0%b4%d0%bd%d0%b8%d1%82%d0%b5-%d0%b2%d0%b5%d0%ba%d0%be%d0%b2%d0%b5/", "text": "Пътуваме в сърцето на природен парк Мадоние в Сицилия, към малкото средновековно селище Кастелбуоно със запазен исторически дух и кипящ съвременен живот. Градчето съществува от началото на 14 век. Тогава благородническото семейство Вентимиля от Лигурия решава да изгради тук замъка си – резиденция. „Когато навсякъде е много горещо, в Кастелбуоно е с 3-4 градуса по-хладно – обяснява вещо нашият гид Калинка Равелова, която живее от седем години в Сицилия и обожава да обикаля из околните селца. – Завият ли студените ветрове, завали ли, тук просто е приятно закътано.“  Господарят на замъка, а и на всички земи в парка Мадоние, започва градежа през 1316 г.  и за да ознаменува събитието, както си му е редно, изписва името и владенията си на латински върху плоча на входа. Нещо като средновековен нотариален акт, но вечен, върху камък. Замъкът е съграден до съществуваща от 12 век кула наблюдателница. Вдигнати са четири етажа, земетресение през 19 век срутва последния. Изкачваме се по внушителното парадно стълбище. Постройката е забележителна с четирите си странични кули, от които една кръгла и три квадратни. Попадаме в малък вътрешен двор. Каменният кладенец се оказва бутафорен, за заблуда на врага, който трябва да си помисли, че това е таен проход. Външно каменно стълбище ни отвежда към залите, запазили средновековния си чар с тесните прозорци-бойници и високите тавани.  Гордост за Кастелбуоно е реликвата, която замъкът притежава – черепът на Света Анна Тя е една от най-важните светици на християнството, майка  на Богородица. Владетелят получава мощите като дар за сватбата си. Един ден обаче, през 15 век, черепът изчезва, а с него и младеж с психични проблеми. Сто години по-късно в Палермо на смъртния си одър свещеник произнася думите: „Санта Лучия…“ Един от присъстващите се сеща, че в съседна църква има нейна икона. Всички хукват натам и намират зад леко изместената икона прясно зазидана стена. Разравят и вътре откриват търсения с години череп. Връщат го триумфално в Кастелбуоно. И за да не изчезва повече, го затварят зад решетки на главния олтар в стъклена кутия. Чудя се как ли го съхраняват с годините. „Завиват черепа с памук, напоен с нафталин, който се подменя всяка година – обяснява ни Калинка. – А веднъж годишно реликвата излиза навън, на литийно шествие, когато градът празнува деня на Света Анна, на 27 юли.“ Параклисът – другата ценност на замъка – е украсен с чудесни гипсови фигури, дело на прочутите братя Серпота. Някои в окаяно състояние, те плачат за реставрация. А тя е в ръцете на самия град, защото когато последният владетел на Вентимиля остава бездетен, той обявява имота на търг. Тогавашният кмет с право решава, че ако регион Сицилия или частно лице го купи, градът ще изгуби символа си. Организира хората и всеки вади от дома си каквото ценно има – кой жълтици, кой продава парче земя, кой ценни книжа. Така Кастелбуоно става горд собственик на замъка. Обиколката е приключила и поемаме из градчето. Главната улица е симпатична по италиански, но има една характерна особеност. Тя е в най-високата част на града, движи се по билото на хълм. Ако речеш да се отклониш вляво или вдясно, трябва да слезеш по стълбички, красиво украсени. Постройките са ниски, максимум два етажа. Къщите са залепени една за друга. Идеята на средновековния строител е била да си пазят сянка, за да се самоохлаждат или за да са на завет, когато е ветровито. В царството на манната В триъгълника Джибилмана, Кастелбуоно и Полина се добива прочутата манна, нещо като смола. Това са белезникави сталактити със сладък вкус, сок от разрези на дървета, които виреят само тук. Манната се изсушава на горещото лятно слънце и се използва като подсладител, слабително, пречистващо, в козметиката и медицината. Изнася се по цял свят. По улиците на градчето е пълно с магазинчета, които я предлагат. Нашата цел е сладкарската работилница на братята Фиасконаро, където ни очаква дегустация на специалитети. Семейството са трима братя. Единият е майстор-сладкар, който развива производството. Никола се грижи за търговската част и персонала, а Мартино е счетоводителят. „С Фаусто може да се запознаете, ако попаднете на някое международно кулинарно изложение, защото най-често той е там“, обяснява Калинка. Фиасконаро печелят кулинарни надпревари и се прочуват в Япония, Америка и Северна Европа. След подобно състезание, докато ги награждават, кметът на Венеция ги кани там като обещава парче земя, на която да развият производството. Братята категорично отказват с думите: „Ние сме сицилианци, благодарим!“ Първо опитваме панетоне – чудно вкусен коледен козунак, който се продава и в България. Не е Коледа, но козунакът е неземно вкусен, намазан с крем от манна. Примлясваме доволно. Протягаме ръка и за кубайта – местен деликатес, от времето на арабите, нещо като сусамка, но с шамфъстък и бадеми. Влюбваме се в оранчините – халвички, потопени в крем от манна. Има ги и с шоколад. Завършваме пиршеството с ликьори. Две чашки, три чашки… Питаме къде е магазинът, защото дегустацията тече на улицата. Отнасяме вкъщи и от млечнозеления ликьор, нали сме в острова на шамфъстъка… А, да, не опитахме теста ди турко – уникален, но бил свършил. Ей, насита нямаме…", "date": "2019.11.02", "title": " Кастелбуоно живее в средните векове\t"}
{"url": "https://trud.bg/%d0%b8%d0%b7%d1%80%d0%b8%d0%b3%d0%bd%d0%b0-%d0%b2%d1%83%d0%bb%d0%ba%d0%b0%d0%bd%d1%8a%d1%82-%d1%81%d0%b0%d0%ba%d1%83%d1%80%d0%b0%d0%b4%d0%b6%d0%b8%d0%bc%d0%b0-%d0%b2-%d1%8f%d0%bf%d0%be%d0%bd%d0%b8/", "text": "Вулкан изригна на остров Сацума в Югоизточна Япония, съобщава Метеорологичната агенция на страната. Засега няма съобщения за щети в префектурата Кагошима. Изригването е станало около 17:36 ч. местно време, информира Спутник. Издадено е предупреждение за ниво 2 по скалата до 5 след изригването на вулкана „Сакураджима“. „Сакураджима“ е най-активният вулкан в Япония. Бивш остров, сега е полуостров в префектурата Кагошима в Кюшу. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Изригна вулканът „Сакураджима“ в Япония"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b8-%d0%b4%d0%b5%d1%81%d0%b5%d1%82-%d0%bd%d0%b0-%d1%80%d0%b0%d0%b7%d0%bf%d0%b8%d1%82-%d0%b7%d0%b0-%d1%82%d1%8a/", "text": "Трима мъже са задържани за търговия с вот в горнооряховското село Драганово, а други десет души днес ще бъдат привикани за разпити в РУ в Горна Оряховица, научи „Труд“. По наша информация, тримата са задържани за 72 часа, а Районната прокуратура в железничарския град ще поиска от съда да им наложи постоянна мярка „задържане под стража“. Преди първия тур на изборите през миналата седмица, се разбра, че двама местни от Драганово предлагат пари срещу гласуване за кандидат за кмет от една от партиите в Горна Оряховица. Стана ясно, че вечерта преди 27 октомври в съседна на къщата на единия задържан са раздавани пари на гласоподаватели. Разпитите на останалите десет заподозрени са по друг сигнал за търговия с вот. Според разследващите, засега не са открити достатъчно доказателства и все още няма повдигнати обвинения и задържани лица. Проверяват се автомобили, имоти и се разпитват свидетели, за да се установи дали наистина са предлагани суми и в какви размери за купуване на гласове в полза на кандидат- кмет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Трима задържани и десет на разпит за търговия с вот в Горнооряховско"}
{"url": "https://trud.bg/57-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%b2-%d0%bf%d0%be%d0%b6%d0%b0%d1%80-%d0%b2-%d0%b4%d0%be%d0%bc%d0%b0-%d1%81%d0%b8-%d0%b2%d1%8a/", "text": "57-годишен мъж е станал жертва на пожар в дома му. Трагичният инцидент е станал в петък в село Попович, община Бяла. Около 23.00 часа снощи на телефон 112 е постъпил сигнал на пожар, горящ в къща в с. Попович. Към мястото на инцидента незабавно са изпратени сили и средства на РДПБЗН – Варна, които установяват, че огънят е обхванал цялата постройка. При действията по гасене и разчистване, е установено, че обитателят на къщата – мъж на 57 години е загинал. По случая е образувано досъдебно производство. Изясняват се причините и обстоятелствата около случая, съобщиха от пресцентъра на ОД на МВР във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " 57-годишен мъж загина в пожар в дома си във Варненско"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82%d0%b4%d0%b0%d0%b4%d0%b5-%d0%bf%d1%80%d0%b8%d0%b7%d0%bd/", "text": "На Архангелова задушница държавният глава и върховен главнокомандващ Въоръжените сили Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време. Това съобщиха от пресслужбата на „Дондуков 2“. Пред Военния мавзолей-костница на Централните софийски гробища президентът присъства на заупокойна панихида, отслужена от Негово преосвещенство Белоградчишкият епископ Поликарп. Президентът Радев положи венец пред мемориала на загиналите герои. На заупокойната панихида присъстваха министърът на отбраната Красимир Каракачанов, началникът на отбраната генерал Андрей Боцев, командири на видовете въоръжени сили, висши офицери, членове на военнопатриотичните съюзи и роднини на загинали военнослужещи при изпълнение на служебния си дълг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Президентът Румен Радев отдаде признателност на загиналите български воини"}
{"url": "https://trud.bg/%d1%81%d1%8a%d0%b4%d1%8f%d1%82-%d1%88%d0%be%d1%84%d1%8c%d0%be%d1%80-%d1%83%d0%b1%d0%b8%d0%bb-%d1%81%d0%bf%d1%8a%d1%82%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d1%87%d0%b5%d0%bb%d0%b5%d0%bd/", "text": "Окръжният съд във Велико Търново ще гледа дело, образувано по обвинителен акт на Окръжна прокуратура -Велико Търново, с който подсъдимият Мюмюн Н. С. от гр. Айтос е обвинен в това, че на 11 април 2017 г. на пътя Велико Търново – Гурково, при управление на собствения си лек автомобил марка „Фиат Пунто“ в посока към гр. Велико Търново, нарушил правилата за движение по пътищата, а именно: Не контролирал непрекъснато пътното превозно средство, рязко завил на ляво по кривата на завоя, като допуснал странично плъзгане и завъртане на лекия автомобил; при избиране на скорост за движение по -висока от граничната за странично плъзгане- 73 км/ч, не се съобразил със състоянието на пътя, а именно низходящ наклон на пътя, участък с ляв завой и мокра пътна настилка; предизвикал ПТП с насрещно движещия се товарен автомобил „Скания“ с прикачено полуремарке, управляван от правоспособния водач В. Г. Б. от гр. Бургас и по непредпазливост причинил смъртта на лицето Румяна М. Д. от Велико Търново, пътник, возещ се на предна дясна седалка в лек автомобил Фиат „Пунто „. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Съдят шофьор, убил спътница след челен удар в камион\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b8%d0%b7%d0%bf%d1%80%d0%b0%d1%89%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d1%87%d0%bb%d0%b5%d0%bd%d0%be%d0%b2%d0%b5-%d0%bd/", "text": "Министърът на вътрешните работи на Турция Сюлейман Сойлу заяви, че Турция ще изпрати заловените членове на групировката „Ислямска държава“ обратно в родните им страни и се оплака от бездействието на Европа по въпроса, предава Ройтерс. “Toва не е приемливо за нас. Също така е безотговорност“, заяви той.  „Ние ще изпратим заловените членове на „Ислямска държава“ в техните страни“, добави министърът пред репортери. Турция залови някои от избягалите членове на „Ислямска държава“ в Северна Сирия. Те успяха да се измъкнат от кюрдските затвори в следствие от турската офанзива „Извор на мира“ в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Турция изпраща задържаните членове на „Ислямска държава“ в родните им страни"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%81%d1%82%d1%83%d0%b4%d0%b5%d0%bd%d1%82-%d1%81%d1%82%d0%b0%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be-%d0%bf%d1%80/", "text": "Изкара 39 хил. долара за четири месеца 22-годишен български студент стана втори от 238 мениджъри от цял свят по продажби на образователни книги. За втори път Денислав Николов работи 4 месеца през лятото като търговец от врата на врата в САЩ и на втората година е направил оборот от 120 000 долара. Младежът е от Нова Загора и в момента е четвърти курс в Софийския университет “Св. Климент Охридски” със специалност “Журналистика”. Той стажува в лятната програма на една от най-старите американски компании – Southwestern Advantage, която се занимава с директни продажби. Тя е създадена през 1855 г. и е базирана в Нашвил, Тенеси, а в България стартира през 2006 г. Насочена е към студенти, които са редовно обучение и им дава възможност за управление на собствен бизнес, като продават образователна система от врата на врата. Всяка година се включват около 1800 студенти от цял свят, като през 2018 г. 80 от тях са били българи, а през тази година са били 100. В началото на кампанията всички преминават през селекционен процес и обучения. Започват като стажанти и имат възможност да израснат до мениджъри, да ръководят екип и да развият кариера. Денислав стремглаво се е изкачил на трето ниво за 2 години. “Голямо предимство е, че се развиват комуникационните умения, подобрява се английският език и се научаваш да ръководиш бизнес”, разказва той. Работи се по 13-14 часа на ден, 6 дни в седмицата. “Трудим се здраво, колкото продадем – толкова ще изкараме”, обяснява той. Студентите за разпръснати в различни щати, а тази година той е бил във Вашингтон. Презентират и продават образователни книги, които покриват материала от всички предмети от първи до 12 клас. Сборниците са подготвени от професори и учители и са универсални за всеки щат и учебна система. “Идеята е да имаш вкъщи една книга, която винаги може да отвориш, когато имаш въпрос, свързан с училище. А в САЩ държат много на домашните и пишат много. Една от основните причини за купуването на книгите е, че спестяват време за домашни. Много са полезни за отсъствалите или неразбралите нещо ученици”, разказва младежът. Има книги и за бебета и малки деца, които са цветни и интерактивни. Докато е в САЩ, Денислав живее в семейства, които често са на пораснали участници в програмата. По време на работа не подбира, а буквално обикаля от врата на врата. Винаги бърза да отговори на трите въпроса, които изникват на всеки един човек, на чиято врата почука: Кой си ти? Какво правиш тук? Ще ми отнемеш ли много от времето? “В САЩ са свикнали на такива продажби. Ние продаваме образование и те ни приемат много добре. Много са дружелюбни и приветливи, особено като разберат, че съм от другия край на света”, казва Денислав. Работата е тежка, защото в седмицата покриват 80 работни часа и трябва да направят по 30 демонстрации на ден. През това лято Денислав се е срещнал с 1755 души и е направил 1346 демонстрации. Реализирал е продажби в 294 семейства. През 2018 г. е обикалял с колело, докато тази година, след като е повишен, е имал право на пълна с книги кола. “Американците са много отзивчиви, след всяка среща се снимам с тях и показвам продажбата си в моята страница във фейсбук. Случвало се е да почукам на някоя врата и да ме разпознаят хора, видели мой пост в социалната мрежа”, разказва той. Оказва се, че младият търговец е добър в работата си. За 2018 г. като стажант за първа година завършва на трето място по продажби, а в Европа е на седмо. Тази година, освен че е втори от новоповишените мениджъри, е и на 20-о място от всички 1800 участници. Изкарва 39 хил. долара комисионни от продажбите си за 120 хил. долара. Студентът споделя, че благодарение на това предизвикателство е станал по-уверен и с високи комуникационни умения. Би искал в бъдеще да работи в тази сфера. “Но програмата е борба, в началото ми минаваше през главата да се откажа, защото има много отхвърляния и затръшвания на вратата”, разказва Денислав, който днес се е научил да приема “не” за отговор. “Вече съм по-позитивен и се научих никога да не го приемам лично”, споделя рецептата са успеха си той.   Пътешества с най-големия круизен кораб в света Денислав е впечатлен от разнообразните клубове в САЩ. “В Нашвил е доста популярна кънтри музиката и там може да се срещнат хора, които носят каубойски шапки и ботуши, тази музика гърми отвсякъде”, казва той. След стажа е посетил и Маями. В края на лятото с приятели от програмата той си запазва 7 нощувки на най-големия круизен кораб в света Symphony of the sea и пътешества до Хондурас, Мексико и Бахамите. Изумен е от воден театър, където екстремни спортисти правят шоу. “Беше супер забавно в дискотека, в която всеки беше със слушалки и имаше два канала и всеки танцуваше на музиката, която предпочиташе”, разказва с усмивка той.", "date": "2019.11.02", "title": " Български студент стана шампион по продажби в САЩ\t"}
{"url": "https://trud.bg/116-926-%d1%81%d0%b0-%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb%d0%b8%d1%82%d0%b5-%d0%b2-%d0%be%d0%b1%d0%bb%d0%b0%d1%81%d1%82-%d1%81%d0%bb%d0%b8%d0%b2%d0%b5%d0%bd-%d0%b7%d0%b0-%d0%b2%d1%82/", "text": "116 926 са избирателите в населените места и общините в Сливенска област, където ще се произведе втори тур на изборите за кмет на община и кмет на кметство, съобщиха от областната администрация. От тях 102 628 са избирателите в община Сливен и 11 081 – в община Твърдица, които имат право да отидат отново до урните за избор на общински кмет. Част от тях ще избират и кмет на 7 населени места в община Сливен и на 2 – в община Твърдица. В община Котел ще има балотажи за кмет на кметство в село Жеравна и село Ябланово, общият брой на гласоподавателите е 2 851. В община Нова Загора единствено в село Еленово ще има втори тур. Там избирателите по списък са 366 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " 116 926 са избирателите в област Сливен за втория тур"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%bf%d0%be%d0%bb%d1%83%d1%87%d0%b8-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%bd%d0%b0%d0%b3%d1%80/", "text": "Съюзът на народните читалища връчи своите 12-ти по ред награди „Следовник на народните будители“. Кметът на Свищов Генчо Генчев, получи специалната национална награда на името на проф. Иван Шишманов за изключителен принос за развитието на българските читалища и отстояване висотите на човешкия дух. „Повече от щастлив съм, че на днешния светъл празник имах честта да бъда в Народната библиотека „Св. Св. Кирил и Методий“ в София, сред едни от най-именитите светила в днешната българска наука и култура. Тази награда посвещавам на Свищов и читалищата в общината, за които винаги съм давал всичко от себе си, за да бъдат на нужната висота.“ – каза Генчо Генчев при получаването на високото отличие. Събитието се проведе в Националната библиотека „Св. Св. Кирил и Методий“ в София., на която присъстваха и много интелектуалци. Припомняме, че на 30 януари 1856 г., именно в Свищов е основано първото българско читалище – Читалище „Еленка и Кирил Д. Аврамови“ от Димитър Начович, Христаки Филчов, Емануил Васкидович и Георги Владикин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Кметът на Свищов получи голямата награда на Съюза на народните читалища\t"}
{"url": "https://trud.bg/%d1%84%d0%b8%d0%b1%d1%80%d0%b8%d1%82%d0%b5-%d1%81%d0%b0-%d0%b2%d0%b0%d0%b6%d0%b5%d0%bd-%d0%bf%d0%be%d0%bc%d0%be%d1%89%d0%bd%d0%b8%d0%ba-%d0%bd%d0%b0-%d0%b4%d0%be%d0%b1%d1%80%d0%be%d1%82%d0%be-%d0%b7/", "text": "Специално за „Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Известно е, че многото сурови плодове, зеленчуци, бобовите и пълнозърнести храни носят неоценими ползи за човешкия организъм и пренебрегването им може да създаде редица проблеми за здравето. Те ни зареждат с витамини, минерали, незаменими аминокиселини, микроелементи, пигментни вещества – вещества, открити, или все още неоткрити от науката. Съвестно вършат своята работа, а от нас се иска да не прекаляваме с нищо. Едно от важните места в това изброяване се пада на фибрите. Фактът не бива да се подминава, особено в навечерието на студените и „болни” месеци, когато ни е потребна цялостна растителна храна, с която да отдалечим вирусите и неразположенията. Приемът на продукти, богати на фибри, е най-добър избор за съвременния цивилизован човек. Тези специфични влакна се състоят от много молекули глюкоза, свързани една с друга. Но нашата храносмилателна система не произвежда ензими, които да ги разградят до отделни молекули. Благодарение на тях обаче имаме адекватна физиология на стомашно-чревния тракт. Добре е да се знае, че фибрите са два вида – разтворими и неразтворими. Когато чрез храната разтворимите фибри попаднат в устата и после в стомаха, те набъбват и многократно увеличават обема си, образувайки гелоподобна маса. Разтягат се стомашните стени и се отделя лептин – хормонът на чувството за ситост. Докато разтворимите фибри имат силно влияние при функционирането на тънките черва чрез забавяне на абсорбцията на хранителните вещества, тяхното въздействие върху дебелото черво почти липсва, защото те лесно биват ферментирани, тоест разградени от бактериите в дебелото черво. Неразтворимите фибри от друга страна са далеч по-устойчиви на разграждане от въпросните бактерии, относително стабилни са и фино и нежно дразнят неговите рецептори и предизвикват перисталтиката му – последователно свиване на определени участъци за придвижване на съдържимото към ануса. Ако в менюто ни преобладава храна без или с много малко фибри (всички животински и всички рафинирани храни, като бяло брашно и бяла захар), няма перисталтика. Неизбежно се предизвиква тежък хроничен запек – причина за над 80% от болестите при хората. Важни акценти: Първо – основната разлика между животинската и растителната клетка е наличието на клетъчна стена. Тази целулозна обвивка „заключва” хранителните вещества в растителната клетка и те не могат да бъдат усвоени от човешкото тяло. Но от това не произтича изводът, че би трябвало да се храним основно с животински продукти. Тялото ни е адаптирано перфектно за усвояване на растителна храна, като тя трябва да бъде хубаво сдъвквана. По тази причина, за разлика от хищниците, ние имаме добре развити плоски кътници и алкална слюнка, способност да движим долната си челюст водоравно и бузи, в които да задържаме храната, докато я стрием хубаво и слепим на хапки. Задължително сдъвквайте хубаво храната или използвайте помощта на блендер или подобен кухненски уред. Второ – много от семената имат здрави повърхностни люспи с агресивна целулоза. Пример са конопът, просото и слънчогледът. Затова ги използваме предварително обелени, иначе има потенциална опасност за възпаление на апендикса. Известно е, че дори и птиците ги белят при хранене. Трето – някои зеленолистни съдържат големи количества съединения на силиций (кварцоподобно вещество), което прави целулозата им неподходяща за храносмилателния тракт. Типичен пример са представителите от семейство Житни. Дори тревопасните животни допълнително ги „повръщат”, за да досдъвчат тази храна. При консумация във вид на сок от житна трева например е задължително старателно прецеждане. Тя не е подходяща за смути, а за извличане на зелен сок. Подчертавам го, защото консумацията на различни сокове от житна трева е все по-популярна. Случаи на дискомфорт, породен от голямо количество фибри, се наблюдават при опити за замяна на естествения им прием с хранителни добавки. Великата природа е определила точното съотношение на необходимите за организма ни съставки в плодовете, зеленчуците, варивата, ядките. Според стандартите, установени и чрез публикации в редица медицински издания, средният дневен прием на фибри чрез храна трябва да е между 25 и 35 грама. За това съвсем не е необходимо да се разхождаме с кантарче, защото са известни голям брой храни, с чийто прием ще си гарантираме достатъчните количества. Освен това повечето от тях се откриват целогодишно на пазара на достъпни цени. Всички непреработени храни от растителен произход съдържат и двата вида фибри. Някои са по-богати на разтворими – круши, портокали, овесени ядки, маслен боб. При други неразтворимите са значително повече – леща, кафяв ориз, пълнозърнест хляб, броколи, зеленолистни и т.н.   Пюре от червена леща (1 порция) Продукти  60 г червена леща,  по 20 г обелени глава целина и морков,  10 г кромид лук,  1/2 скилидка чесън,  по 1 щипка морска или хималайска сол, червен пипер и чубрица. Приготовление  Червената леща и зеленчуците се покриват с 200 мл вода и се задушават на слаб огън. Когато са готови, се дръпват от огъня, прибавят се подправките и се пасират. Пюрето се сервира с листенца магданоз и резен лимон.   Богата на фибри вкусна зелена салата Продукти  1 бр. средно голяма маруля, 1 връзка репички, 2 стръка пресен лук, 2 стръка пресен чесън, 1/2 узряло авокадо, 1 суп. лъжица ленено семе, 1 суп. лъжица хранителна мая, 1 суп. лъжица ябълков оцет, самардала на вкус. Приготовление  Нарязваме марулята, репичките и лука. Към тях добавяме оцета и прясно смляното ленено семе. Намачкваме добре авокадото със самардалата и хранителната мая до получаване на паста. Прибавяме и нея в купата с марулята и добре разбъркваме.", "date": "2019.11.02", "title": " Фибрите са важен помощник на доброто здраве\t"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b5-%d0%be%d0%b1%d0%b2/", "text": "Британското правителство беше обвинено в „огромни лъжи“ във връзка с публикуването на доклад за заплахата от руска намеса в демократичните процеси на страната, предава  . Това е още едно обвинение към правителството на премиера Борис Джонсън за скриване на руското влияние в Обединеното кралство от страна на ръководителя на Комисията по разузнаването и безопасността в парламента Доминик Грийв. Той твърди, че Джонсън отказва да предостави одобрение за публикуването на изготвения от комисията доклад. Грийв, който е бивш член на Консервативната партия заради опозицията си към Брекзит без сделка, призовава за това докладът да бъде публикуван преди парламентът да бъде разпуснат на 5 ноември, малко повече от месец преди изборите. Според предишната информация, докладът е бил изпратен още на 17 октомври, но все още не е одобрен за публикуване от правителството, което трябва да го разгледа, за да провери дали в него няма конфиденциална информация. Очаква се парламентът във Великобритания да заседава на 4 и 5 ноември, след което да бъде разпуснат, което може да означава, че докладът ще бъде публикуван едва след края на изборите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Правителството на Борис Джонсън е обвинено в укриване на руско влияние на Острова"}
{"url": "https://trud.bg/%d0%bf%d1%80%d0%be%d1%84-%d1%82%d0%be%d0%b4%d0%be%d1%80-%d0%ba%d0%b0%d0%bd%d1%82%d0%b0%d1%80%d0%b4%d0%b6%d0%b8%d0%b5%d0%b2-%d1%85%d1%83%d0%b1%d0%b0%d0%b2%d0%be%d1%82%d0%be-%d0%b2%d1%80%d0%b5%d0%bc/", "text": "Хубавото време, на което ще се радваме поне още две седмици, отлага грипа. Това каза пред   проф. Тодор Кантарджиев, директор на Националния център по заразни и паразитни болести. 60 хил. безплатни ваксини срещу очакваните грипни щамове, предназначени пенсионерите, вече са разпределени, но повечето от тях в София. В цялата страна ще бъда доставени след средата на ноември. Те ще стигнат за 10% от възрастните над 65 години и ще се разпределят по преценка на общопрактикуващите лекари. Осигуряването на безплатни ваксини за 10% от най-възрастните е добро начало, коментира проф. Канатарджиев. Той призова безплатните ваксини да се поставят максимално бързо, след като бъдат доставени. Важно е също да се поставят на здрави хора. Епидемиологът напомни, че в търговската мрежа вече има ваксини за този зимен сезон. Той напомни, че са нужни 21 дни на организма, за да изгради защита срещу грипните щамове. Пикът на грипа през последните години е в третата седмица на януари и това означава, че е хубаво до декември ваксините да са сложени, каза епидемиологът. Той е категоричен, че в момента грип няма у нас. Хората с хрема и кашлица в момента са с риновируси, които се разпространяват от мръсните ръце уточни Кантарджиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Проф. Тодор Кантарджиев: Хубавото време отлага грипа"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b8%d0%b7%d0%ba%d0%b0%d0%b7%d0%b2%d0%b0%d0%bd/", "text": "Вицепремиерът Красимир Каракачанов и евродепутатът Ангел Джамбазки с остри позиции срещу   че „предпочита легални мигранти от Африка пред украински или български банди“. Искат бърза реакция на Министерството на външните работи по случая. Ето какво написа Каракачанов във „Фейсбук“: „Изказването на френския президент Макрон, че предпочита мигранти от Африка вместо „български и украински банди“ е поредната проява на политическа арогантност и високомерие, демонстрирани от един от настоящите лидери на някогашната Антанта. В навечерието на 100 години от подписването на Ньойския договор в Париж подобно поведение показва, че историческите грешки не са научени от т.нар. политически елит на Европа. Това, че Макрон предпочита мигранти от Кот д’Ивоар си е негово право и мен не ме интересува. Не мога обаче да подмина с лека ръка квалификацията на българите като „банди“. Това е недопустимо и обидно. Нека не забравяме, че точно преди 100 години, именно във френската столица, под натиска от Съглашението е подписан един от най-мракобесните договори, които пренареждат насилствено картата на Балканите и оставят тежка кървава следа в последващата история на балканските народи. Подобно поведение през 21-ви век, независимо от вложения в него смисъл, е дипломатически недопустимо. ЕС в своята същност е общност, която трябва да работи за еднакво спазване на човешките, икономическите и политически права на гражданите на държавите членки. Свободното придвижване на хора, стоки и услуги, залегнало в неговата философия, е един от водещите принципи. Демонстрацията на незачитане, декларирането на поведение на двойните стандарти във всички области на живота спрямо страните от бившия Източен блок е всъщност отричане на Договора за Европейския съюз и на Договора за функционирането му. Като заместник министър-председател на Република България категорично се противопоставям на подобни опити за дискредитиране на името на държавата и погазване на правата на българските граждани. Който е имал колонии, да се оправя с наследството, оставено от някогашното им управление. Българските граждани обаче са равноправни граждани на ЕС и аз няма да допусна който и да е да се гаври с моите сънародници. Ето защо настоявам Външно министерство да реагира на поредната проява на високомерие, обидно отношение и неуважение към българския народ“, пише вицепремиерът Каракачанов. Евродепутатът Ангел Джамбазки също реагира гневно, като публикува в страницата си в социалната мрежа следното изказване: „Изявлението на френския президент Еманюел Макрон за това, че предпочита мигранти от Африка пред български банди е елементарна манипулация, опитваща се по недопустим начин да свърже България с престъпност. Да не говорим, че по техните собствени стандарти подобно обобщение си чист расизъм. Да, именно расизъм. Настоявам за незабавно обяснение и извинение и ще го търся. Това е все едно цяла Франция да бъде свързана с колаборацията с нацисткия режим или с ужасните деяния на френските колонизатори в африканските и задокеанските територии на тази страна. Изявлението на Макрон е скандална демонстрация на обратна дискриминация и ясно потвърждава всичките ни твърдения за обидни двойни стандарти – такъв е и планът „Макрон“, целящ съсипването на българския транспортен бизнес. Такива са и двойните стандарти, поради които страната ни е държана извън Шенген и еврозоната. Скандално е президентът, срещу когото протестират стотици хиляди французи в цяла Франция в продължение на месеци и който не може да овладее ширещата се престъпност от африкански банди в редица френски градове – точно този президент да говори за някакви банди, от която и да е източноевропейска страна. Ако президентът Макрон има поне малко мъжество, вероятно би посочил истинските причини да предпочита африканци пред европейци, каквито са българите от повече от 1300 години? Ако президентът Макрон има поне малко мъжество, вероятно би се съгласил, че не източноевропейци, а африкански банди вилнеят в разширяващите се етнически мюсюлмански гета във все повече френски градове. Имайте поне малко мъжество и бъдете докрай откровен в причините за своите предпочитания.  Едно стана ясно със сигурност – изявлението на Макрон за пореден път доказва наличието на системни усилия на западноевропейските лидери да бъде извършена невиждана подмяна на населението на Европа чрез незаконно насърчаване на мигрантска вълна. Това вече видяхме от редица изявления на канцлера Меркел, видяхме го от Глобалния план за миграция на ООН, подписан в Маракеш на 11/12 декември 2018 г., от който по настояване на ВМРО България остана встрани. Виждаме го и днес в изявлението на френския президент Макрон. Това изявление е обидно преди всичко за френската президентска институция и за Франция като европейски лидер. Това изявление е обидно и като ярко доказателство за духа на обратната дискриминация в главите на високопоставени западноевропейски лидери.Точно затова България досега не получи покана нито за Шенген, нито за еврозоната – друг въпрос е дали изобщо се нуждаем от това. Но не заради интереса на България ние не получаваме такава покана, а поради двойните стандарти, които царят в Западна Европа спрямо източноевропейските страни. Това е едно исторически погрешно отношение, което винаги в историята е коствало висока цена. Господин президент Макрон, великото минало на страна като Франция има всички основания да се срамува от Вас заради Вашето изявление!“, пише Джамбазки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Вицепремиерът Каракачанов: Изказването на Макрон за „българските банди“ е недопустимо и обидно\t"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%b2-%d0%ba%d1%83%d0%bf%d1%83%d0%b2%d0%b0%d0%bd%d0%b5-%d0%bd%d0%b0-%d0%b3%d0%bb%d0%b0%d1%81%d0%be%d0%b2%d0%b5-%d1%82%d1%80%d0%b8%d0%bc%d0%b0%d1%82/", "text": "Районната прокуратура в Горна Оряховица повдигна обвинение на тримата мъже, задържани за търговия с гласове за местните избори, предава БНР. Както   съобщи мъжете са арестувани за 72 часа, а Районната прокуратура в железничарския град ще поиска от съда да им наложи постоянна мярка „задържане под стража“. Преди първия тур на изборите през миналата седмица, се разбра, че двама местни от Драганово предлагат пари срещу гласуване за кандидат за кмет от една от партиите в Горна Оряховица. Стана ясно, че вечерта преди 27 октомври в съседна на къщата на единия задържан са раздавани пари на гласоподаватели. Разпитите на останалите десет заподозрени са по друг сигнал за търговия с вот. Според разследващите, засега не са открити достатъчно доказателства и все още няма повдигнати обвинения и задържани лица. Проверяват се автомобили, имоти и се разпитват свидетели, за да се установи дали наистина са предлагани суми и в какви размери за купуване на гласове в полза на кандидат- кмет.", "date": "2019.11.02", "title": " Обвиниха в купуване на гласове тримата арестувани в Горнооряховско"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%80%d1%83%d1%81%d0%ba%d0%b8%d0%bd%d1%8f-%d1%81-%d1%82%d1%80%d0%b8-%d1%84%d0%b8%d0%ba%d1%82%d0%b8%d0%b2%d0%bd%d0%b8-%d0%b1%d1%80%d0%b0%d0%ba/", "text": "За 6 години 46-годишна рускиня успя да оплете в мрежите си трима гърци и да сключи паралелни граждански бракове с различни данни в документите за самоличност. От разследването става ясно, че и трите брака са активни към момента, като всеки от тях е сключен с фалшива самоличност в Еласона, Волос и Атина, с разлика около две години между всеки от тях. Идентичното в действията на жената е, че след като установявала, че парите в семейството намаляват изчезвала без да оставя следи след себе си. 46-годишната успяла да получи десетки хиляди евро в брой от мъжете си под различни предлози, като например, че семейството й се нуждае от пари или че брат й има здравословни проблеми и трябва да се подложи на операция. Пъзелът започва да се разплита след като един от съпрузите й от град Волос наел детектив да я издирва. 46-годишната жена пътува редовно до родината си, за да променя самоличността си чрез фалшиви паспорти. По този начин успяла да сключи виртуалните бракове и в рамките на шест години да се възползва от десетки хиляди евро, въпреки финансовата криза. В момента се проверява дали жената се намира законно в страната, тъй като разрешението й за пребиваване е изтекло още през юни миналата година, а трите й брака, се оказва, че са нереални.", "date": "2019.11.02", "title": " Задържаха рускиня с три фиктивни брака в Гърция"}
{"url": "https://trud.bg/%d0%bc%d1%8a%d0%b6%d0%b5%d1%82%d0%b5-%d0%b2%d1%8a%d0%b7%d0%b4%d0%b8%d1%88%d0%b0%d0%bb%d0%b8-%d0%bf%d0%be-%d0%b4%d0%be%d1%80%d0%b0-%d0%b3%d0%b0%d0%b1%d0%b5/", "text": "През лятото на 1905 г. Дора Габе е 18-годишна студентка в Швейцария. „Недейте се показва скоро в София – да не стане някоя междуособица зарад Вас!“ Такова предупреждение й отправя харамията поет Пейо Яворов. И наистина – по изящната като статуетка полска еврейка вече въздиша не един мъж. Мургавият поет сам се влюбва в нея от пръв поглед. Отхвърлен ухажор обаче нагнетява душата му с ревност. Двамата са твърде горди, за да опазят чувството си, и в кратък сух разговор си казват сбогом. Точно в тоя труден за нея момент смуглата красавица е атакувана от младия литературен критик Боян Пенев. „Слушай, аз те обичам!“, пише й той още в първото си писмо на 9 септември 1908 г. „Нашата среща не е случайна. Ако се разминем сега, вече никога няма да се срещнем… За мен ти си едно нежно, самотно цвете, до кето само груби ръце са се докосвали. Дай ми нещастието си, аз ще ти дам моето щастие. Само аз бих могъл да те направя щастлива.“ Следват нови и нови писма, които я заливат с водопад от чувства В едно от тях влюбеният мъж пише, че ако сега е до него, ще я удуши от обич. Непрекъснато говори за топлината на ръцете й, за устните й, за усмивката й, за дъха й. Не само говори, но и действа. Благодарение на неговите усилия в края на 1908 г. се появява първата стихосбирка на Дора Габе „Теменуги“, кръстена така заради белите теменужки, които Яворов редовно й е носел. И тя се предава – на 7 януари 1909 г. се венчава за Боян, като преди това приема православно кръщение. В първите години на брака им Боян е силно влюбен в нея. Истинската му голяма страст обаче е работата. Едва 27-годишен, той започва да чете лекции като частен доцент в Университета и всичките си сили отдава на утвърждаването си пред професорите и студентите. По цял ден се рови в архивите, по цели нощи пише. Дора изоставя писането и самоотвержено му помага. Но точно тогава тя забременява. Двамата горещо са желали да имат дете, но сега младият учен е разколебан. „Той ме помоли да изчакаме още – спомня си на старини поетесата. – Каза, че едно дете ще му пречи в този момент. Послушах го и отидох на лекар. Но после не можах никога да стана майка.“ През есента на 1911 г. Дора прави аборт по желание във Виена. Интервенцията води до усложнения и тя е принудена да остане в клиниката, изтърпявайки страшни мъки. Съпругът й е разтревожен и има угризения, но все така е отдаден на работата си. Най-сетне в началото на следващата година той е избран за редовен доцент и получава дългоочакваното разрешение за отпуск и научна командировка. Двамата пътуват в Германия, Италия и Швейцария, ала краят на щастливите им дни е близо. Боян Пенев е изключително надарена натура – той рисува, прекрасно музицира и навсякъде блести с финия си интелект. Всичко това обаче е пронизано от една болезна чувствителност. Вечно копнеещ за нещо непостигнато и незаситен от нищо, нуждаещ се непрекъснато от нежността и обаянието на жените, от тръпката на ново и лудо чувство, той постоянно се впуска в любовни авантюри. На всичко отгоре е и много магнетичен Започват тежки дни за Дора Габе. Случва се при посещение на някоя студентка слугинята уплашена да й докладва, че „професорът е налегнал госпожицата върху килима“ или да е свидетелка на откровения му флирт с нейна приятелка. Тя обаче реагира с неочаквано благородство. „Той имаше право на свой живот, на своя радост – не го спрях“, признава по-късно. „Знаех за някои от приятелките му, но мълчах. Дълбоко в себе си имах обида – нали все пак сме женени… После си помислих: той е така умен и е над всички други, а пък – нещастен. И не го осъждах.“ Докато са в Татрите на гости в дома на известния чешки поет Ян Каспрович, Боян Пенев завърта роман с доста по-младата му съпруга Маруся, рускиня по произход. Парализирането на съпруга й обаче я отрезвява и кара да остане до него. През 1917 г. благородството и търпението на поетесата е поставено на изпитание поради задълбочилата се връзка на Боян с Олга, дъщерята на проф. Милетич. Дора Габе изпада в тежка депресия. За да я извади от това състояние, баща й я взема със себе си в дълга обиколка из Добруджа. После я изпраща във Виена. Мъжът й също не е щастлив – мъчат го угризения, работата и завистта на по-старите професори изпиват силите му. Оценила изключителните му качества, познаваща изтънко сложната му душа, Дора остава най-верният му приятел. „Бяхме лоши съпрузи, може би условията на живота и нашите различни натури да са виновни за това – какво може да ни пречи обаче да бъдем интимни приятели“, пише му тя през 1918 г. Раздвоен между две жени Боян страда много, а когато майка му умира, е убеден, че него го чака същото – и той страда от майчината си меланхолия. „Върни се, моля ти се, веднага“, телеграфира той на Дора. И тя се връща, посрещната от него със сълзи на очи. Нормализирането на семейния им живот обаче трае по-малко от две години. През лятото на 1920 г. Боян е в Чамкория сам и връзката му с Олга Милетич се възобновява. След още две-три години на зигзаги и колебания Дора окончателно напуска съпруга си – появява се нещо, което дори нейното благородно сърце не може да надживее. „Нещото“, разделило окончателно Боян и Дора, остава скрито чак до смъртта на поетесата на 16 ноември 1983 г. Тогава в нейния личен архив е открита снимка на сияещата от радост Олга, държаща в обятията си своя малък син Владимир. На гърба на снимката Дора Габе саморъчно е написала: „Синът на Боян“. Момчето се ражда в Мюнхен през ноември 1922 г., макар Олга вече да е омъжена за друг. Дора, която е пожертвала своето дете по настояване на Боян, не може да понесе това.", "date": "2019.11.02", "title": " Мъжете въздишали по Дора Габе\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-31-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81%d0%ba%d1%80%d0%b8%d1%82%d0%b8-%d0%b2-%d0%ba%d0%b0%d0%bc%d0%b8%d0%be%d0%bd-%d0%b1%d0%bb%d0%b8/", "text": "31 пакистанци бяха открити вчера при проверка на камион на магистрала в Югоизточна Франция, близо до италианската граница. Шофьорът който също е сънародник на бежанците, е арестуван, съобщи прокуратурата в Ница, цитирана от Франс прес. В групата мигранти има три момчета на около 15 години, но не и семейства, посочва прокуратурата. Всички са предадени на италианските власти, както предвижда процедурата за недопускане, въведена след възстановяването на граничния контрол през ноември 2015 г., съобщиха властите в департамент Алп Маритим. Тази процедура се прилага, когато проверката е осъществена на „разрешен пропускателен пункт“ – нещо като виртуална граница, какъвто е случаят, и се прилага за всички незаконно пребиваващи независимо от възрастта им, отбелязва АФП. Ще опитаме да установим дали не става въпрос за мрежа и има ли организатори, както правим системно в такива случаи. Ако не установим такива, шофьорът на камиона, който е под стража в граничната полиция, ще бъде предаден на прокуратурата и ще бъде съден по бързата процедура за съдействие на чужденци да влизат незаконно в страната, казаха от прокуратурата в Ница.", "date": "2019.11.02", "title": " Хванаха 31 мигранти, скрити в камион, близо до френската граница"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%b4%d0%b8%d1%80%d0%b2%d0%b0-%d0%b4%d0%b2%d0%b0%d0%bc%d0%b0-%d0%b0/", "text": "Италианските власти издирват двама албански граждани, Бардул Ходжа и Буджар Хиса, заподозряни, че са подготвяли терористична атака в страната, съобщава МИА. След като италианската полиция разкрила плановете на албанците е било стартирано издирване из цялата италианска територия на двамата заподозрени. Бардул Ходжа, 46-годишен, е известен с псевдонима Батар Набиюла или Максимилиан Дефилад, докато Буджар Хиса не е известен и се смята, че е на възраст между 40 и 48 години. Италианските власти затегнаха контрола в цялата страна.", "date": "2019.11.02", "title": " Италианската полиция издирва двама албанци, подготвяли терористично нападение"}
{"url": "https://trud.bg/%d1%81%d0%b0%d0%bb%d0%bc%d0%b0-%d0%b1%d0%bb%d0%b5%d1%8a%d1%80-%d0%b2%d1%8a%d0%b7%d0%bc%d0%be%d0%b6%d0%bd%d0%be-%d0%b5-%d1%81%d0%ba%d0%be%d1%80%d0%be-%d0%b4%d0%b0-%d1%83%d0%bc%d1%80%d0%b0/", "text": "Множествената склероза при актрисата Салма Блеър беше диагностицирана преди малко повече от година. Оттогава 47-годишната звезда, която беше принудена да обръсне косата си и започна да ходи с бастун, активно се бори с нея и открито разказва на феновете си за това.  Миналата седмица тя говори по време на форума TIME 100 Health Summit в Ню Йорк, където разказа за „агресивното“ лечение, през което е преминала. „Лечението на болестта ми не даваше никакви резултати и състоянието ми се влошаваше много по-бързо, отколкото беше допустимо”, каза тя. В търсене на възможности за лечение, й е предложено да опита с трансплантация на стволови клетки и да премине през „агресивен“ курс на химиотерапия, за да рестартира имунната си система, но актрисата беше доста внимателна. „Нямах намерение да правя това. Мислех си, че не искам да разрушавам тялото си, или поне това, което е останало от него. Защо трябваше да прилагам това ужасно лекарство – химиотерапия? Нямам рак! Но нямах избор”, каза Блеър. След като получава малка доза химиотерапия преди трансплантацията на стволови клетки, състоянието й се подобрява значително и тя решава да се подложи на лечение. „Бях предупредена, че се налага да си направя план в случай на смърт. Казах на сина си, че се това е един от възможните изходи, а той ми отговори, че би искал да бъда кремирана. Назначават ви по-силна химиотерапия от онкологичен пациент, защото смисълът е почти да ви убият. И именно стволовите клетки ви позволяват да живеете с толкова много химиотерапия. Химиотерапията е лек за множествена склероза”, признава Селма. Блеър все още се възстановява, но засега не говори за пълно оздравяване. Според нея обаче „всичко мина доста гладко“ и тя очевидно не губи надежда. Селма извървява дълъг път, преди изобщо да получи адекватна диагноза. Симптомите на МС (множествена склероза) варират при всеки човек, но сред тях са болка, затруднена подвижност, липса на координация, виене на свят, проблеми с паметта и сексуални дисфункции. Над 2.3 милиона души по света в момента страдат от МС. Селма Блеър се снима в редица игрални и телевизионни филм, включително в „Хелбой”, „Секс игри”, „Професия блондинка”, „Най-сладкото нещо”, сериалите „Психотерапия” и „Друг живот”.", "date": "2019.11.02", "title": " Салма Блеър: Възможно е скоро да умра"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b8%d0%b7%d0%ba%d0%b0%d0%b7%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b5/", "text": "Изразяваме недоумение по повод  , че предпочита мигранти от различни държави, сравнено с „незаконни каналджии”, както е и точният превод, от Украйна и България. Това каза външният ни министър Екатерина Захариева по време на извънредн изявление по повод думите на френския държавен глава. Изказването е обидно, каза още Захариева. Тя поясни, че не разбира причината за думите на Макрон и вероятно става дума за някакви вътрешнополитически проблеми. „Цялото интервю, доколкото разбрах, е свързано с незаконната миграция и надигащото се недоволство във Франция относно многото незаконни мигранти, но не толкова срещу централноизточно европейците. Освен това нашите хора не са мигранти. В ЕС има свободно движение на хора, стоки капитали и услуги. Но между приятелски държави не бива във вътрешнополитическите напрежения да се използват имената на други държави. Ние не го правим тук”, каза още Екатерина Захариева. Думите на Макрон пред сп. „Вальор актюел“ станаха повод  .", "date": "2019.11.02", "title": " Екатерина Захариева: Изказването на Еманюел Макрон е обидно"}
{"url": "https://trud.bg/%d0%bf%d0%be%d0%bd%d0%b5-13-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b2%d0%b7%d1%80%d0%b8%d0%b2-%d0%b2-%d0%ba%d0%be%d0%bd%d1%82/", "text": "Най-малко 13 души са загинали при взрив на кола-бомба в близост до пазар в сирийския граничен град Тел Абяд, контролиран от турските сили. Iнформацията беше потвърдена както от Турция, така и от базираната във Великобритания Сирийска обсерватория за човешки права, предава АФП. Турското министерство на отбраната заяви, че 13 цивилни са загинали, а други 20 души са ранени при експлозията, за която Анкара обвинява кюрдските бойци. Сирийската обсерватория за човешки права пък съобщи за смъртта на 14 цивилни и подкрепяни от Турция бунтовници при взрива.", "date": "2019.11.02", "title": " Поне 13 души са загинали при взрив в контролирания от Турция сирийски град Тел Абаяд (ВИДЕО)"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b7%d0%b0%d0%b3%d1%83%d0%b1%d0%b8-%d0%be%d1%82-%d0%bd%d0%be%d0%b2%d0%b0%d0%ba-%d0%b4%d0%b6%d0%be%d0%ba%d0%be/", "text": "Григор Димитров загуби от световния номер едно Новак Джокович в два сета в двубой от полуфиналите на Мастърса в Париж. Първата ни ракета бе равностоен на сърбина и показа силна игра на корта, но отстъпи пред с 6-7 (5-7 ), 4-6. Началото на първия сет бе равностойно и Джокович печелеше сравнително лесно подаването си, но Гришо бе не по-малко солиден на своя сервис и до 12-ия гейм не се стигна до възможности за пробиви. В тайбрека сърбинът пръв направи минипробив и поведе с 2-1, но Григор го върна моментално – 2-2. После сърбинът губеше с 3-5, но спечели четири поредни точки и поведе в сетовете. Григор показа, че не е притеснен от развоя на срещата, като взе убедително първите си две подавания във втория сет. Българинът обаче имаше сериозни проблеми в петия гейм, когато губеше с 15-40 на своя сервис. Това бяха и първите възможности за пробив в мача и Джокович се възползва от втория брейкбол, повеждайки с 3-2, след което затвърди пробива за 4-2. При 5-4 Джокович сервира за победа в мача и спечели гейма си на нула, слагайки край на спора след 1 час и 38 минути игра. Така Димитров приключи сезона със загуба от Джокович, но утре ще се завърне в Топ 20. В другия полуфинал днес Рафаел Надал ще спори с Денис Шаповалов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Григор Димитров загуби от Новак Джокович на полуфинала в Париж (ВИДЕО)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%ba%d0%be%d1%80%d0%be-%d1%81%d0%b8%d0%bb%d0%b2%d0%b5%d1%81%d1%82%d1%8a%d1%80-%d1%81%d1%82/", "text": "Легендарният екшън актьор Силвестър Сталоун скоро отново ще дойде в България. Новината беше разкрита от премиера Бойко Борисов, който написа във Фейсбук: „Скоро Силвестър Сталоун идва отново в България. За холивудските звезди София вече е утвърдена дестинация за работа – това е една от най-добрите реклами за страната ни! А ето какво неотдавна засне самият Роки и Рамбо:).“. Премиерът сподели и видео, в което холивудската везда му честити рождения ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Премиерът Борисов: Скоро Силвестър Сталоун идва отново в България (ВИДЕО)\t"}
{"url": "https://trud.bg/%d1%82%d1%80%d0%be%d1%82%d0%b8%d0%bd%d0%b5%d1%82%d0%ba%d0%b8-%d0%ba%d0%b8%d1%81%d0%b5%d0%bb%d0%be-%d0%b7%d0%b5%d0%bb%d0%b5-%d0%b8-%d0%b5%d1%81%d0%b5%d0%bd/", "text": "Очебийна безстопанственост, имаща за начало домашните навици С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Намирам много безотговорно позволението тротинетки и техните производни да се търкалят не само по тротоари, пешеходни зони и улицата, но и оставянето им наляво, вдясно и по средата на всевъзможни места. Влизам аз в магазин и на излизане пред входа тропната тротинетка тип “паркиране на арабин в пустиня”. Никаква мисъл на оставяне, никакво съобразяване с правила и естетика, ако щете, защото паркирането също съдържа естетика до известна степен. Тротинетки има оставени в средата на тротоарите, леко на кестерме, леко сложени така, че да възпрепятстват придвижването, особено там, където на велосипедистите е дадено повече пространство, а кроткият клет пешеходец слаломира около дървета и видите ли – блъска се през тротинетка в десета. Несвикналият на подобни несгоди софиянец комай посреща всичко това нерешително и неосъзнато, но ако аз мога да изразя този потиснат гняв, уверявам ви, никак не е приятно. Освен това се налага очебийна безстопанственост, имаща за начало домашните навици, неподредената детска стая, неоправеното юношеско легло и впоследстие всичко това пренесено в университета, офиса, семейното огнище. Гледано отстрани това превозно средство, по-скоро затормозно средство, не допринася кой знае колко с полезност, нито с бързо придвижване, а “що ще чиниш ти зимъска, кога сняг забръска” – тогава хич не ми се мисли. Дали това е мода-еднодневка или ще има своето ластовиче завръщане идната пролет, предстои да видим. Но следва да предвидим и каква ще е столичната търпимост към возилата, които не само че могат да пометат “майка си и баща си” по пътя си, може и да намерят законов отпор, което много ми се иска. Без да съм против едно или друго нововъведение, тротинетка гейт не ме свърта на едно място когато профучават около мен, стопанинът му гледа на една страна, а завива на друга, докато е със слушалки и не можеш нито да му подвикнеш, нито да го стреснеш с клаксон. И за да не звучи някак пристрастно словото ми, в това число поставям още скейтбордистите и велосипедистите, улавите пешеходци, колите, които не спират на пешеходните пътеки. И бахура, и бахура, както съм запомнил от едни телевизионни скечове. И киселото зеле, чиито дъх те преследва от всяко мазе, от всеки вход, от всяка кухня. Че то има ли търпение на всичко това, братя и сестри, виж лятоска и гей парад ще предстои. Пред нас са блеснали житата, дето се вика, но комбайните са малко.   Боева излиза от дупка, празнува до дупка Фамозната Таня Боева за първи път ще празнува рожден ден след месеци на лично напрежение и раздяла с предишния си съпруг. Родената на 3 ноември звезда и носител на Златен Орфей, предвижда да събере дузина приятели и колеги на малка вечеря, на която ще присъства новият мъж на живота є, както и вечният мъж на мечтите є – нейният син Росен. Още отсега двамата мъже до Таня обмислят своята изненада, пазена разбира се в пълна тайна, но съобразена с вкусовете на рожденичката. Макар Боева да избра временно отшелничество, тя не спира да твори, като обмисля нови проекти, дуети с известни колеги, а участията и са широко посещавани. Лилавото е нов елемент в гардероба на певицата, за която черното и сивото в последните години бяха отговор на случващото се около нея.   Ави Бенеди Макар да не настоява за място в почетни модни класации, израелският певец Ави Бенеди прави впечатление на стилен и добре подържан джентълмен. В този кадър всичко напомня за Холивуд, пищният разкош на Лас Вегас и тихото съгласие за сценичен и естетски успех. Метално сивият костюм и цветът на автомобила се допълват и заедно работят за модния успех на Бенеди, който тази седмица извади на бял свят своята версия на български на песента “Милион алых роз”. Ави работи за световно известни певци и в качеството си на звезда сам по себе си е напълно отговорен към външността си.   Почитат Мащенко с изложба Споминалата се преди месеци художничка Зара Мащенко, ще бъде почетена с възпоменателна изложба от страна на сина и Виктор. Освен знаменит автор на картини с цветя, за покойната се носят легенди за любови, ухажвания є аромат на турско кафе. Родената под знака на зодия Скорпион дама, приживе посрещаше гостите си по копринен халат и тюрбан, изпод който наблюдаваше с огромни, добре гримирани очи. На най-отдадените си приятели гледаше на турско кафе. Годините с режисьора Мащенко, Бондарчук, поискал я за главна роля, съдбоносен сън, след който започва да рисува с ръце, всичко това ще бъдат аспекти от предстоящата изложба, в която синът є Виктор Тръпков влага душа и сърце. Сред гостите ще бъдат нейни приятели и колекционери, интелектуалци и съмишленици.", "date": "2019.11.02", "title": " Тротинетки, кисело зеле и есен\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%be%d1%82%d0%bd%d0%be%d0%b2%d0%be-%d0%b5-%d0%b2-%d0%bc%d0%b5%d0%b4%d0%b8%d0%ba%d0%b0%d0%bc%d0%b5%d0%bd%d1%82/", "text": "Големият български актьор Стефан Данаилов отново е в медикаментозна кома. Новината потвърдиха за   неговите близки. По думите им, Данаилов е на апаратно дишане в реанимацията на Военно медицинската академия. Преди две седмици актьорът отново беше в кома за няколко дни. А в началото на септември постъпи в лечебното заведение заради вода, събрала се в белите му дробове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Стефан Данаилов отново е в медикаментозна кома"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b5%d0%bf-%d1%81%d0%bb%d0%b5%d0%b4%d0%b2%d0%b0%d1%89%d0%b8%d1%82%d0%b5-6-%d0%bc%d0%b5%d1%81%d0%b5%d1%86/", "text": "Перспективата на Македония за ЕС е жива – следващите 6 месеца са много важни, казва председателят на Европейския парламент Дейвид Сасоли, цитиран от македонският телевизионен канал ”24 Вести“. „Следващите 6 месеца ще бъдат много важни. Мисля, че трябва да постигнем на срещата на върха в Загреб европейски консенсус. Какво ще направи новата Европейска комисия ще бъде решаващо. Вярваме, че новата Комисия ще следва същия път като Комисията Юнкер, че ще продължи тези усилия и ще ги превърне в нещо солидно. Не губим време и следващите шест месеца няма да бъдат загубени. Това също ще бъде възможност да подчертаем нашата решителност “, заяви Дейвид Сасоли, председател на Европейския парламент.", "date": "2019.11.02", "title": " Председателят на ЕП: Следващите 6 месеца са много важни за влизането на Северна Македония в Съюза"}
{"url": "https://trud.bg/%d1%81%d0%b8%d0%bb%d0%bd%d0%be-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%80%d0%b0%d0%b7%d1%82%d1%80%d0%b5%d1%81%d0%b5-%d0%b1%d0%be%d1%81%d0%bd%d0%b0-%d0%b8-%d1%85/", "text": "Силно земетресение е от 4,8 по Рихтер е регистрирано в Босна и Херцеговина, сочи справка в сайта на Европейския сеизмологичен център. Трусът е станал в 15:11 часа местно време. Епицентърът е  бил на 60 километра югоизточно от Баня Лука и на 81 километра северозападно от столицата Сараево на дълбочина 10 километра. Земетресението е усетено на цялата територия на страната, но особено силен е бил в района на Травник, близо до епицентъра. Засега няма информация за пострадали хора и нанесени материални щети.", "date": "2019.11.02", "title": " Силно земетресение разтресе Босна и Херцеговина"}
{"url": "https://trud.bg/%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Велосипедист загина след удар от лека кола на пътя Велико Търново, съобщиха от пресцентъра на Областната дирекция на МВР във Велико Търново. Инцидентът е станал край полскотръмбешкото село Раданово. Водачът на автомобила е изпробван за употреба на алкохол, пробата е отрицателна. Причините за произшествието се изясняват. Екипи на полицията регулират движението, което в района на катастрофата се осъществява в едната лента.", "date": "2019.11.02", "title": " Велосипедист загина на пътя Велико Търново – Русе\t"}
{"url": "https://trud.bg/%d0%b0%d0%bb-%d0%bf%d0%b0%d1%87%d0%b8%d0%bd%d0%be-%d0%bd%d0%b5-%d0%b8%d1%81%d0%ba%d0%b0%d0%bc-%d0%b6%d0%b5%d0%bd%d0%b8-%d0%b4%d0%b0-%d0%bc%d0%b8%d1%80%d0%b8%d1%88%d0%b0%d1%82-%d0%bd%d0%b0-%d1%86/", "text": "Алфредо Джеймс Пачино. Американецът със сицилиански корени. Любимият на милиони актьор. Суперлативите са излишни за един от най-големите живи актьори в историята на киното. По-важното е, че на прага на своята 80-годишнина той е все така енергичен и в добра кондиция. Макар че се възприема предимно като театрален актьор, филмите са тези, които го прославят по целия свят. Кариерата му обхваща пет десетилетия и над тридесет филма. Между сцената и екрана Ал Пачино е роден на 25 април 1940 година в Ню Йорк. Има сицилиански произход. Неговите дядо и баба по майчина линия имигрират в САЩ от Корлеоне. През цялата си кариера Пачино се раздвоява между любовта си към сцената и екрана. Родителите му Салваторе и Роуз Пачино се развеждат, когато той е още дете. Баща му напуска семейството, когато Алфредо е бебе и грижите за него поемат неговата майка и нейните сицилиански родители. Израства в Манхатън. Записва се в студиото на Хърбърт Бъргоф, където изучава драма.След като завладява сцената, Пачино решава да опита и в киното. Прави дебюта си през 1969 г. във филма „Me, Natalie“. Малко след това получава и първата си главна роля (на наркоман) в „Panic in Needle Park“ (1971) на Джери Шацбърг. „Кръстникът“ – великият учебник Режисьорът Франсис Форд Копола е толкова впечатлен от изпълнението му, че решава да го вземе за ролята на Майкъл Корлеоне в „Кръстникът“ („The Godfather“, 1972). Това е безспорно една от най-големите роли в модерното американско кино, въпреки скептично настроените критици към почти неизвестния дотогава Пачино, при наличието на звезди от ранга на Уорън Бийти и Джак Никълсън. Филмът е приет с възторг, а Пачино получава първата си номинация за „Оскар“ за поддържащ актьор. Две години по-късно повтаря успеха си с ролята на вече зрелия Майкъл Корлеоне в продължението „Кръстникът 2“ (1974). За следващите си проекти Пачино сътрудничи на режисьора Сидни Лъмет и резултатът е все така впечатляващ – още две номинации за „Оскар“ за ролите на неподкупно ченге в „Серпико“ („Serpico“, 1973) и на бисексуален банков крадец в „Кучешки следобед“ („Dog Day Afternoon“, 1975). И двата филма са добре приети заради оригиналната трактовка на актуалната тема за престъпността, а Пачино се доказва като актьор с разностранни възможности. Следва ролята му на адвокат в „И справедливост за всички“ („And Justice For All“, 1979), която му носи четвърта номинация за академичната награда. Култова е ролята на Пачино и във филма „Белязаният“. „Усещане за жена“ и първият „Оскар“ След толкова много номинации най-накрая Пачино получава първия си „Оскар“ за най-добър актьор за ролята на слепия ветеран във филма на Мартин Брест „Усещане за жена“ („Scent of a Woman“, 1992), като в същото време пак е предложен за статуетката за поддържащата си роля в „Glengarry Glen Ross“. През 1993 г. отново работи под режисурата на Брайън Де Палма във филма „Пътят на Карлито“ („Carlito’s Way“). През 1995 г. в тандем с Робърт де Ниро участва в запомнящия се филм на Майкъл Ман „Жега“ („Heat“). Наистина златни времена за киното, които никога няма да се върнат. „Дони Браско“, „Адвокат на дявола“ – сякаш списъкът с шедьоври на Ал Пачино е безкраен… През януари 2001 г. актьорът получава „Златен глобус“ за цялостната си кариера. През 2011 г. на кинофестивала във Венеция печели награда за цялостно творчество по време на премиерата на „Саломе“. Вечният ерген Пачино никога не се е женил, въпреки няколкото дълготрайни връзки с актрисите Джил Клейбърг, Марти Келър, Даян Кийтън и Бевърли д’Анжело. През 1989 г. от връзката му с преподавателката по актьорство Джан Терънт се ражда дъщеря му Джули Мари. Пачино е известен с алергията си към звездния блясък и затова стои далеч от светската суматоха. Живее в скромен апартамент в Ню Йорк. От последната си, вече бивша приятелка, актрисата Бевърли д’Анджело, с която се запознава през 1977 г., има две деца – близнаците Антон и Оливия. Иска биограф да му бъде Достоевски За себе си Пачино казва: „Работя, правя филми, създавам сценични образи. Но не пари, те не са това, с което се занимавам”. На въпроса кой би искал да бъде негов биограф, Ал без колебание заявява: „Достоевски”. Чете много, особено руски автори, които истински му допадат. Ето няколко незабравими цитата от великия актьор, върху които си струва да се замислим: „За хората, за които съществувам само от време на време, аз нямам време.“ „Надявам се, че хората ме възприемат като актьор. Никога не съм искал да бъда филмова звезда.“ „Ще бъда мъж, докато има жени, които не миришат на цигари и бира.“ „Животът е пътуване с влак. Първо минаваш през един дълъг тунел, без да знаеш къде води той. След това, някъде към 50-те, влакът излиза от тунела на светло и в далечината виждаш голяма планина — крайната цел на пътуването. Аз вече зърнах планината. Това е едно ужасно усещане, което смразява кръвта.“ „Аз наистина съм наследник на мафията. Моят дядо Джерарди идва от градчето Корлеоне в Сицилия. Затова много исках ролята на Майкъл Корлеоне в „Кръстникът“. И никой не вярваше в мен освен режисьорът Франсис Форд Копола. А като излезе филмът, всички ме поздравяваха.“ „Да ти кажа ли от какво човек става безчувствен и циничен? От това, че са го предавали, захвърляли и заменяли за други хора, а той е бил готов да даде ако не всичко, то твърде много.“ „Лесно е да се заблуди окото, но е трудно да се заблуди сърцето.“ „Най-трудното нещо в това да бъдеш известен е, че хората винаги са мили с вас. Водиш разговор и всеки се съгласява с това, което казваш – дори и да говориш пълни глупости.“ „Моите слабости… Може би, ако ме бяхте питали за силните ми страни, щях да направя същата пауза. Може би те са едно и също нещо.“ „Когато всичко работи, човек престава да се показва и доказва на другите. Когато човек е силен, той излъчва спокойствие и не влиза в излишни битки.“ „Когато обикнеш настоящето, спираш да бъдеш обсебен. Тогава човек става самостоятелен, уповава се на вярата в себе си, знае на какво е способен и не се нуждае да убеждава другите да вярват в него.“ Завръщане в киното Филмът „Имало едно време в… Холивуд“ е деветият в кариерата на режисьора Куентин Тарантино. В него Ал Пачино си партнира със звезден състав – Леонардо Ди Каприо, Брад Пит, Кърт Ръсел. Всъщност това бе и един вид завръщане на легендарния актьор в киното. Лентата е наситена и с типичния хумор на Тарантино, както и със забавните и оригинални промени в развитието на историята. Друго знаково събитие е събирането отново на екран на Ал Пачино с другата голяма легенда на киното Робърт Де Ниро. Пачино и Де Ниро ще са заедно на екрана и в края на тази година в „Ирландецът“ на Мартин Скорсезе, където компания ще им правят още легендите Джо Пеши и Харви Кайтел. Все още не е ясно дали студиото зад мегапроекта, Netflix, ще му осигури заслуженото световно разпространение по киносалоните.", "date": "2019.11.02", "title": " Ал Пачино: Не искам жени да миришат на цигари и бира\t"}
{"url": "https://trud.bg/%d0%bc%d1%8a%d0%b6-%d0%be%d1%82-%d1%81%d0%b2%d0%b8%d1%89%d0%be%d0%b2-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d0%bb-%d1%88%d0%be%d1%84%d1%8c%d0%be%d1%80-%d0%b7%d0%b0%d1%80%d0%b0%d0%b4/", "text": "Мъж от Свищов, прострелял шофьор заради отнето предимство, жали 15 г. затвор и крупно обезщетение пред Апелативен съд Велико Търново. Със своя присъда от 14 ноември миналата година, Окръжен съд – Велико Търново признал подсъдимия Кирил К. за виновен в това, че на 12 октомври 2014 г. в крайдунавския град, чрез използване на пистолет „Глок“ 19 SET, калибър 9х19 мм и произвеждане на изстрел с него, направил опит умишлено да умъртви Марин Д. (56 г.). Причинил му пронизващо огнестрелно нараняване в гърдите. Благодарение на оказана навреме медицинска помощ и оперативно лечение в УМБАЛ „Проф. д-р. Георги Странски“ в Плевен, пострадалият е спасен. Първоинстанционният съд осъдил Кирил К. на 15 години лишаване от свобода, които да изтърпи при първоначален строг режим. Със същата присъда, той е наказан и да заплати на пострадалия Марин Д. 60 000 лева като обезщетение за неимуществени вреди. Делото в Апелативен съд – Велико Търново е образувано на основание въззивна жалба от защитника на подсъдимия. Според обвинителния акт, деянието е извършено на ул. „Студентска“ в Свищов, като подсъдимият е управлявал лек автомобил по улицата, а пострадалият се е включил в движението от странична улица с камион „Татра“. Подсъдимият бил афектиран от маневрата за включване в движението на пострадалия, която възприел като отнемане на предимството му, поради което с маневра принудил водача на товарния автомобил да спре. Подсъдимият излязъл от колата, като взел оръжието със себе си. Доближил кабината на товарната машина, където между двамата водачи протекла свада, приключила с произвеждането на изстрел от страна на Кирил К. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Мъж от Свищов, прострелял шофьор заради отнето предимство, жали 15 години затвор"}
{"url": "https://trud.bg/%d0%bf%d0%be%d1%80%d0%b5%d0%b4%d0%b5%d0%bd-%d1%83%d0%b8%d0%ba%d0%b5%d0%bd%d0%b4-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8-%d0%b8-%d1%81%d0%b1%d0%bb%d1%8a%d1%81%d1%8a%d1%86%d0%b8/", "text": "Полицията в Хонконг използва сълзотворен газ, за да разпръсне многолюдна антиправителствена демонстрация в парка Виктория, където по традиция се организират бдения и демонстрации, предаде Ройтерс. Хиляди хора, много от тях облечени в черно и с маски, се отзоваха на призива за пореден митинг с искания за реална автономия на Хонконг от Пекин. Това е 22-ят пореден уикенд на протести в Хонконг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " Пореден уикенд на протести и сблъсъци в Хонконг"}
{"url": "https://trud.bg/%d0%bc%d0%b8%d1%81%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%82%d1%8a%d0%bf%d0%b2%d0%b0-%d0%b2-%d0%b8%d0%bd%d0%b4%d0%b8%d1%8f/", "text": "След продължителната борба за независимост, оглавявана от Махатма Ганди, през 1947 г. Индия получава своята свобода През последните дни на октомври 2019 г. още не е отшумял отзвукът от поредната мисия в Постоянното представителство на България в Женева. Ще припомня на читателите на “Труд”, че става дума за голяма инициатива на нашето външно министерство, стартирала с българското председателство на ЕС през миналата година. По замисъла на “Мисия България” двамата с известния историк проф. Пламен Павлов обикаляме света и разказваме в различни страни за чудесата на нашата Родина. А следващата ни мисия започва на 21 октомври и е с фаталния номер 13. Нищо чудно, защото тя е в далечна Индия, някогашната “Перла в короната” на Британската империя. Както може да се очаква, полетът през столицата на Катар Доха е доста тежък. След цяло денонощие във въздуха и по пейките на летищата най-сетне кацаме в столицата на Индия. Но междувременно аз съм подредил записките си за тази екзотична страна. Със своите 3 300 000 кв. км и близо милиард и половина население Индия е наистина необятна. Там са си дали среща различни култури и в няколкодневния си престой ние очевидно не можем да се запознаем с всички. Затова ще се ограничим със столицата и нейните околности. А само по себе си това е една гигантска тема. Наричат Делхи “столицата на седемте империи” и на огромната му територия се намират хиляди паметници със световно значение. Той е разположен на река Ямуна, десен приток на великата Ганг. Днес градската агломерация се изчислява на повече от 25 милиона души, живеещи на 1500 кв. км. Основните говорими езици са хинди и урду, но, разбира се, всички знаят английски – езика на британските завоеватели. Стратегическото положение на Делхи дава възможност да контролира важните търговски пътища от североизток към плодородната долина на Ганг на югозапад. Ето защо хората се заселват по тези места още в дълбока древност. Според записаната в свещения епос “Махабхарата” легенда, първият град тук е основан от династията Пандави още през III хил. пр. Хр. и носи името Индрапрастха. Археологическите проучвания на територията на по-късната крепост Пурана Кила датират най-ранното селище през VIII-II в. пр. Хр. В следващите векове земите край Ямуна са под властта на царете от династията Маурия. Първите достоверни данни за Делхи са от началото на VIII в., когато войнствените царе от новата династия Томар основават крепостта Лал-Кот и успешно управляват през последвалите столетия. Благополучието е прекъснато в 1011 г. след превземането и разграбването на града от афганистанския султан Махмуд Газневи. Нова страница в историята на Делхи е отворена през 1193 г. със завоюването му от военачалника Кутб уд-дин Айбек. Той създава Делхийския султанат, просъществувал до ХVI в. Пълководецът дава началото на първата “афганистанска” династия, при чието управление Делхи става един от най-богатите градове в Азия. Тогава в южната част започват да се строят величествени архитектурни ансамбли като една от най-големите забележителности на днешната столица на Индия – Кутаб Минар. През 1288 г. първата династия на Делхийския султанат е заменена от фамилията Хилджи, по време на която успешно са отразени нападенията на монголите. В 1321 г. на власт идва третата династия, основана от тюрка Гияс уд-дин Туглак. Той строи великолепния град Туглакабад, чиито високо запазени руини се виждат и днес. При неговия син Мухамед ибн Туглак султанатът се разраства и обхваща почти целия Индийски полуостров, а Делхи е неговият безспорен търговски и занаятчийски център. През 1398 г. Делхи не избягва печалната участ на повечето азиатски градове при ужасното нашествие на поредния “бич божи” – монголския хан Тимур. Това довежда до продължителни междуособици, приключили към 1450 г. с идването на власт на династията Лоди. Финалът на Делхийския султанат настъпва през 1526 г., когато на Индийския полуостров нахлува поредният завоевател. Тогава владетелят на Фергана Бабур разгромява султанската армия в битката при Панипат и основава империята на Великите Моголи. А през 1533 г. неговият син Хумаюн завладява Делхи и го прави столица на огромната си държава. Във втората половина на ХVI в. градът за известно време губи значението си, защото столицата е преместена в намиращия се на 200 км град Агра. Столичният блясък е възвърнат при император Шах-Джахан (1627-1658), който връща престолнината на империята обратно в Делхи. Той изгражда поредната мощна крепост и я нарича на името си – Шахджаханабад. Още тогава обаче я назовават Червената крепост и днес тя е ядрото на Стария Делхи. Моголската империя обаче постепенно губи сила и в 1739 г. Делхи е превзет и разграбен от иранския пълководец Надир-Шах. Държавата стремително се разпада и през следващите десетилетия Индия е обхваната от тежки смутове. От това се възползват британците и през 1803 г. командваните от генерал Лейк английски войски влизат в Делхи. Известно време властта на Великите Моголи е запазена, макар да има номинален характер. През лятото на 1857 г. избухва бунт, известен като “въстанието на сипаите”. Европейците са изгонени, а Великият Могол е провъзгласен за император на Индия. Отговорът на британците не закъснява и на 20 септември 1857 г. генерал Уилсън превзема с щурм Делхи, пленявайки Великия Могол и семейството му. Започва вековното британско владичество в Индия. Най-големият разцвет на Делхи идва след 12 декември 1911 г., когато там е пренесена от Калкута резиденцията на британския вице-крал на Индия. Три дни по-късно е основан Ню Делхи, който с годините става икономическото сърце на града. След продължителната борба за независимост, оглавявана от Махатма Ганди, през 1947 г. Индия получава своята свобода, а Делхи става нейна столица.   Откъде идва името на града? Според някои версии наименованието на града идва от персийската дума “дахлиз”, означаваща “праг” или “граница”. По мнението на други то е свързано с името на един от царете от династията Маурия – Раджи Дехлу. Надписът на император Ашока През 1966 г. археолозите откриват в Делхи много важен надпис. Той е изпълнен по заповед на император Ашока (273-232 г. пр. Хр.) – един от великите владетели на империята Маурия. Тогава държавата обхваща огромна част от Южна Азия от съвременния Афганистан до Бенгалия. Ашока е смятан за човека, допринесъл най-много за превръщането на будизма в световна религия.", "date": "2019.11.02", "title": " “Мисия България” стъпва в Индия\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81-%d0%bf%d1%80%d0%be%d1%82%d0%b5%d1%81%d1%82%d0%bd%d0%b0-%d0%bd%d0%be%d1%82%d0%b0-%d0%b2-%d0%bc%d0%b2%d0%bd%d1%80-%d0%bd%d0%b0-%d1%84%d1%80%d0%b0/", "text": "Вицепремиерът и министър на външните работи Екатерина Захариева нареди на посланика ни в Париж Ангел Чолаков да връчи протестна нова във френското външно министерство, съобщиха МВнР. Френският посланик у нас г-жа Флоранс Робин е извикана в понеделник в МВнР за обяснения. Това се налага след думите на френския президент Еманюел Макрон  „Предпочитам легалните мигранти от Гвинея и Кот д’Ивоар пред нелегалните украински или български банди“, казва френският президент в интервю за крайнодясното списание „Вальор актюел“. Макрон подчертава още, че ще хвърли цялата си енергия срещу създаването на паралелни общества и срещу нелегалната миграция. „Това е едно обидно изказване, доста не премерено, от френския президент. Абсолютно не съм съгласен. Заради личните политически неудачи на Макрон, България да бъде вкарване в подобна квалификация – българският народ да бъде наричан бандити. Дали Макрон иска да си намира евтини работници от Африка, си е негово право, но няма право до обижда българския и украинския народ. За какви банди говорим? В края на краищата в навечерието Ньойския договор сме, когато същата тази държава Франция, унижиха и орязаха България по най-отвратителен начин. Явно никакви поуки не са си взели и от своята политика на Балканите. Ако по този начин той се стреми да оправдае ветото, което Франция наложи на Македония, също не го приемам. Не е нормално президент на съюзническа и уж приятелска държава, да използва подобни квалификации“,  По думите му се вижда, че след толкова години на власт, президентът Макрон губи от крайната десница във Франция, но това не му дава основание да обижда българския народ. Украинското министерство на външните работи също извика френския посланик. Интервюто с Макрон предизвика остра реакция и сред цялата журналистическа гилдия във Франция. Правителствени източници защитават интервюто пред крайнодясното списание с аргумента, че трябвало да се разговаря с всички французи през всички медии. Дебатът във Франция за миграцията и исляма се поднови заради разгорелия се отново спор около носенето на забрадките като религиозен символ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.02", "title": " България с протестна нота в МВнР на Франция заради изказването на Макрон\t"}
