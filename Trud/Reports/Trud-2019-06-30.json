{"url": "https://trud.bg/%d0%b3%d0%b0%d0%b2%d1%80%d0%b0-%d1%81-%d1%85%d0%be%d1%80%d0%b0%d1%82%d0%b0-%d0%bf%d0%be-%d0%b3%d1%80%d0%b0%d0%bd%d0%b8%d1%87%d0%bd%d0%b8%d1%82%d0%b5-%d0%bf%d1%83%d0%bd%d0%ba%d1%82%d0%be%d0%b2%d0%b5/", "text": "Виновни били ксерокопията на декларациите за деца, пътуващи без единия родител Три дни – от петък до неделя, на граничен пункт Кулата е същински ад. Извиваха се колони с дължина от 3 до 6 км. Чакаше се с часове. В горещините колите прегряха, хората се изнервиха, пищяха деца. Ужас бе и за шофьорите на ТИР-ове, които бяха отбити да изчакват, за да преминат при намаляване на трафика по нощите. Подобна бе картината и на пункт Маказа не само този, а и в последните три уикенда през юни. На пунктовете Илинден при Гоце Делчев, Златоград и Капитан Петко войвода при Свиленград също имаше колони, но се минаваше по-бързо. Във фейсбук плъзна конспиративната теория, че затрудненията по границите са предизвикани умишлено, за да насочат туристите към българското, а не към гръцкото море. Откъм Калотина още от петък започнаха да пристигат коли с турски гастарбайтери, пътуващи от Западна Европа към родината си. Тапи се образуваха и там, и на пунктовете Капитан Андреево, Лесово и Малко Търново. Тежката ситуация допълнително се натягаше от пътуващи по системата “за един ден” на плаж в Гърция или на пазар до Одрин. Автомобилите на изходите към Гърция бяха предимно български и румънски, както и миналото лято. Гранични полицаи и висши шефове от МВР и тогава, и сега продължиха да се оправдават с обяснението “много хора пътуват”. “Няма кой да ти даде информация какво става, повреда ли има, защо се виси часове и докога. И ние и други хора ходихме пеша за вода и до тоалетната до близките бензиностанции, но и там не знаеха”, оплака се млад шофьор на автомобил със софийски номера, с когото пътуваха съпругата му и нейните родители. Всички трасета на Кулата са отворени и работят, но толкова е капацитетът на пункта, обяви главен комисар Светлан Кичиков, който дойде да инспектира подчинените си в неделя – чак на третия ден от задръстването. Той завари колона от 3 километра. Кичиков обясни, че голямото чакане ставало заради родители, които не спазвали закона. Когато пътували без другия родител, не носели ксерокопие на нотариалната декларация за съгласие детето да излезе извън границата. Налагало се да се спира колоната, докато се направи такова копие. “Реално те създават напрежение, защото ако спазваме правилата, то трябва да върнем обратно родителя и колата, да си правят сами копие. Но колегите им влизат в положение и губят време да им снимат сами нотариалната декларация. И забележете – това е за сметка на нашия бюджет. Само в съботния ден служителите ни са издали 486 такива копия”, обяви той. Към 16 ч вчера задръстваният бяха на входа за леки автомобили откъм Сърбия на пункт Калотина, както и на вход откъм Гърция на Кулата и Маказа, съобщиха от МВР. В същия час на българо-турската граница, на Капитан Андреево опашките бяха от товарни автомобили на изход, а на пункт Лесово, също на камиони, но на вход. На Дунав мост 2 при Видин се образуваха колони от ТИР-ове, а на Дунав мост при Русе и на сухоземните пунктове с Румъния трафикът бе интензивен за леки автомобили, влизащи у нас.   Трафикът на коли нарасна с 25% “Трафикът на леки автомобили през Кулата спрямо същия период на миналата година се е увеличил с 25%. Трасетата, на което се обработват колите са четири и, на всяко гише обработката на документи отнема около 30 секунди до 1 минута. Само за едно денонощие през Кулата се преминали 10 000 автомобила”, съобщи вчера главен комисар Светлан Кичиков. Той допълни, че се работи на облекчен режим при обработка на документите на граждани от страни от ЕС. Капацитетът на пункта Кулата също е проблем. Той е проектиран преди повече от половин век с мост, който има четири платна между България и Гърция. Така че, колкото и гишета да има, мостът действа като фуния и предизвиква задръствания. От години се говори, че ще се строи още един мост, но това досега не се случва. Самите граничари се оплакват, че хем трябва да пускат по-бързо колите, хем носят отговорност, ако бъде изведено незаконно някое дете, или пуснат през границата нелегален мигрант или, недай Боже, – терорист.   МАРИЯ КЕХАЙОВА  ТРУД, Бургас Сутринта в неделя на граничния пункт в Малко Търново към Турция е било спокойно, но още по обед са се образували километрични опашки. Чака се час, а вече около 14 часа следобед, престоят, докато се обработят документите, клони към час и половина, казаха пред “Труд” служители на пункта. Причината за огромното задръстване не е толкова в липсата на нотариално заверено пълномощно ако единият родител пътува с дете, без другия. Причината е най- вече, че трафикът е скочил десет пъти и този огромен удар трудно се поема от съответния ГКПП, довериха служителите. Освен че нашенци пътуват към турското море или на станалия вече традиционен пазар за перилни препарати и омекотители в южната ни съседка, в момента се прибират и гастарбайтерите. Точно сега е времето, в което те си пътуват към дома, в Турция, от Германия. Затова потокът е толкова голям. В петък вечер те тръгват от Германия и точно в момента влизат към родината си. Това е всяка година, те и гастарбайтерите вече не протестират, защото си знаят, коментираха митничари. На ГКПП Лесово чакането в ранния следобед също е факт, казаха и от там. Около 14 часа опашката е била половин-един километър. Чакането е около половин час, защото лентите са повече и обработката става по-бързо, отколкото в Малко Търново. Пълномощно от другия родител, ако само единият пътува с детето, задължително се търси на границата. Ако пуснеш да премине някой без такъв документ с малчугана, риташ си трудовата книжка. Но това е ясно от много време насам и за пътуващите и го спазват, разказаха още служители на двата пункта.   Какво казаха потърпевшите  От петък до вчера привечер стотици граждани звъняха в редакцията да излеят гнева си за съсипания им уикенд на граничните пунктове “Кулата” и Маказа. Те категорично не приемаха обясненията и оправданията на шефа на гранична полиция и другите МВР-началници километричните опашки и убийственото чакане по четири-пет часа на границата. Питаха от небето ли падат полицейските шефове, за да приказват, че в тия дни трафикът бил увеличен. Това се повтаря всеки сезон и е доста цинично полицейските шефове да обвиняват хората за опашките вместо да видят нескопосаната си организация на работата на граничните постове – бяха категорични хората. Според тях оправданието с декларациите за децата е поредното прехвърляне на вината върху гражданите заради безпомощността на гранична полиция да управлява трафика. Защо-питаха хората, не отделяха встрани на паркинга онези, на които трябва да се копират декларациите, а не да ги държат на трасето и цялата колона да чака? Много от обадилите се бяха категорични, че граничните пунктове не работят с пълния си капацитет въпреки увеличения трафик. Те предлагаха също така колите с малки деца поне на 300 метра преди границата да бъдат насочвани в една колона, пътните полицаи, вместо да размахват безцелно палки, да обясняват на хората какво става и най-вече питаха ще има ли накрая на магистрала “Струма” нормална пътна обстановка, а не каша от автомобили, хора, дупки, мръсотия и битпазар.   Колона от 1 километър на Калотина минава за нормална Колона с дължина от около 1 км в 5 платна се беше образувала на пункт Калотина преди влизане в България. За излизане нямаше опашка. Това видя вчера около 14 ч екип на “Труд” на българо-сръбската граница. Основният трафик бе от леки автомобили с турска и българска регистрация, сръбските коли бяха доста по-малко. Имаше голямо количество български автобуси, както от редовни линии до цяла Европа, с които пътуват гурбетчии, така и с организирани екскурзии, които се прибират в неделния ден. “Един километър тук е нищо. Ела, комши, някоя неделя към края на юли, може да е 7-8 км. Пък и сега не е толкова горещо”, каза на български любезно сръбски граничар. Според него колоната върви нормално, отворени са всички гишета, няма забавяне при обработката нито на леките коли и автобусите, нито на камионите.  От средата на миналата седмица на българска територия между Драгоман и Калотина има стеснение заради строежа на новата магистрала “Европа”. Камиони и коли минават през чакъл и павета, ограничението е 60 км/ч, шофьорите карат внимателно, защото има много табели и ограждения.   За по-малко от 24 часа са минали 6500 автомобила “В последните дни имаше голямо натоварване, но само на Кулата. Съседните пунктове бяха абсолютно празни”, обяви в ефира на БНР главният секретар на МВР ст. комисар Ивайло Иванов. Той допълни, че само в петък за по-малко от 24 часа са преминали над 6500 автомобили и обобщи наблюденията на шефа на Гранична полиция Светлан Кичиков, че автомобилите се обработват за време под минута. “Когато се носи декларация за непридружено дете, трябва да има и копие. Вчера (събота) колегите са направили над 500 копия. Тази декларация трябва да остане и при нас. На сайта на “Гранична полиция” има много точни указания и разяснения какви документи трябва да се носят от гражданите”, обясни подробно Иванов за причинете довели до задръстването на ГКПП Кулата. Той категорично отхвърли конспиративните теории за умишлено създадените задръствания по границата с цел туристите да бъдат върнати на българското Черноморие и да спасят сезона.", "date": "2019.06.30", "title": " Гавра с хората по граничните пунктове\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d1%80%d0%be%d0%b4%d0%b5%d0%bd%d0%b0-%d0%b2%d1%8a%d0%b2-%d0%b2%d0%bb%d0%b0%d1%81%d1%82%d1%82%d0%b0-%d0%bd%d0%b0-%d1%81%d0%ba%d0%be%d1%80%d0%bf/", "text": "България се ражда в 00.30 ч. на 27.10.679 г., когато Аспарух забива сабята си в скованата от студ земя и изрича: “Тук е България”. Това е моментът, който дава астрологичния знак и асцендента на страната ни, които властват над съдбата є. Това разкри пред “Труд” астрологът Светлана Тилкова – Алена. “Вечерта на 26 октомври 679 г. цялата група българи стига до мястото, където днешната румънска река Жиу се влива в Дунав, в близост до Козлодуй. Реката е широка около 300 метра, но има плитчини и подаващи се от водата островчета. Мракът се е превърнал в безвидна тъма. Духа вятър и шиба суграшица. Часът е 19.00. Първите влизат в реката. Всъщност България на Дунав започна да се ражда в Скорпион с изгряващ знак Близнаци в мига, в който те стъпват във водата”, разяснява Алена, която поради липса на документ за дата и час на събитията, прави преход във времето и пространството, за да каже кога е създадена България. По думите є изгряващият знак в мига, в който Аспарух обявява раждането на България, е Лъв. “България е родена във властта на Скорпион с асцедент в Лъв”, уточнява тя и допълва: “Вярвам, че ще заслужим някога да открием каменната колона с рунически знаци и глаголически букви, увенчала на постамент сърната-майка кърмилница на Авитохъл, дълбоко скрита в земята. На нея е врязана датата”. Всъщност, тъй като конниците на Аспарух първи започват да преминават Дунав на 26.10.679 г., датата е носител на двойна кармична разплата, натрупана при предходното присъствие на българите по тези земи започнало през 142 г. пр.н.е. Датата обещава изключително много трудности, свързани със създаване на новата държава, отвоюването на територии и защита на границите на България, разкрива още Алена. Слънчевият знак Скорпион е причина за прикритост и сдържаност, а изгряващият знак Близнаци е заредил Аспаруховата конница с доза лекомислие, която е причина да не изчакат сутринта въпреки липсата на реална заплаха, а да преминат през ледените води на реката вечерта в непрогледната нощ. Съчетанието от двата знака им е помогнало да се научат да оцеляват във всякакви условия на новата територия, която са нарекли своя нова родина, сочи още хороскопът на държавата ни. “В астрологичен аспект 26 октомври 679 г. е заредил дедите ни с оптимизъм и им е дарил мъдростта да приемат предстоящото като своя Карма, а не като досадно задължение. Помагала им тяхната силно развита интуиция, която им е гарантирала успех и развила умението да предвиждат развитието на нещата”, казва астрологът. По думите є са намирали лесно общ език с местното население, което в случая е недостатък, защото изискването на този ден, повлияващ и следващите дни и месеци от заселването на прабългарите по крайдунавските земи, е било да внимават с кого се обвързват, да не се доверяват на местното население, което е било изплашено и готово на предателство. “Последният, преминал Дунав от народа на Аспарух, е излязъл от реката и стъпил на твърда почва половин час след полунощ на 27.10.679 г. Датата има едно преобладаващо значение – агресия, но и склонност към по-малка концентрация върху основните задачи. Датата бележи началото на живот с постоянни промени, които ще следват хората на тази територия през столетията”, казва Алена. Изгряващият знак Лъв в мига на забиването на сабята от Аспарух е дарил на всички нови обитатели на тези земи и на техните потомци общителност, добронамереност и толерантност. Били са лесно раними от дума или от нечие неодобрение и не са пропускали да си отмъстят. Това качество ги е превръщало в непримирими врагове, но, ако отсрещната страна го е заслужила, и в предани приятели, готови на саможертва, обобщава астрологът. Какво е отредено за 2020-а: Чака ни трудна година От нумерологична гледна точка 2020 година за България ще бъде трудна, но заредена с хъс и желание за борба, за да бъде съхранена целостта на държавата ни и да не бъде допуснато нейното разграбване, прогнозира Алена. По думите є в духовно отношение страната ще върви във възходяща посока, а интелектуалците и хората на науката, изследователската дейност, изкуството ще се докажат и пред световната общественост, особено след като 2020 година е подвластна на Уран – планетата на духовното начало. “Проблемите между политическите партии ще са изявени, наситени с омраза и недоволство заради присъствието на планетата на материалното начало Лока Фортуна в дома на асцедента. Ще бъде изявено от властнямащите партии насъскването на народа колко вредно е управлението на България, но Меркурий и Венера няма да допуснат да бликне потока омраза, подтикващ към желание за разруха”, уточнява астрологът. Други теории: Защо ректификацията не е точна “Астрологията е прецизна и точна наука и затова винаги ми е болно, като чувам и чета подигравките на нейните отрицатели, при това с основание, как без да се знае датата и часът на основаване на България астролози определят нейния зодиакален знак, че и асцедента й, който е следствие единствено от часа на раждане. Едни твърдят, че България е двоен Козирог, защото имала много планини. За други е родена в Телец с асцедент в Козирог, защото “страната ни е надарена с плодородна почва”. Въпреки че тези българи и чужденци се изявяват като астролози, ще ги нарека фантазьори”, разяснява Алена. “Не е възможно дори чрез ректификация (астрологичен метод за установяване на час на раждане) да се определи мигът на раждане, без значение на човек или на държава. Ректификацията е изключително недостоверен метод, който световната астрология отдавна не използва за точни изчисления. Той може да е интересен за любопитните или за онези астролози, които се опитват да търсят начини да го усъвършенстват, но няма практическа стойност. За ректификацията каквото и да казвам, все ще има астролози, които да внушават нейната значимост, нищо че световната астрологична общност я е отхвърлила като недостоверна преди много десетилетия.", "date": "2019.06.30", "title": " България е родена във властта на Скорпион\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd%d0%be%d0%b2%d0%b8%d1%8f%d1%82-%d0%bf%d1%80%d0%b5%d0%b4%d1%81%d0%b5%d0%b4%d0%b0/", "text": "Председателят на Европейския съвет Доналд Туск предложи новият председател на Европейската комисия да бъде представител на Прогресивния алианс на социалистите и демократите, която е на второ място по брой на мандатите, предава Reuters. Туск отправи предложението в рамките на консултации с представители на основните парламентарни фракции в навечерието на срещата на върха на ЕС. Държавните и правителствените ръководители на Европейския съюз  ще се срещнат в неделя вечер в Брюксел на извънредна среща на високо равнище за обсъждане на кандидатите за ръководството на петте ключови институции на ЕС в периода 2019-2024 г. Според източниците на агенцията на най-голямата фракция в Европейския парламент (Европейска народна партия, ЕНП) Туск предложи позициите на председателя на Европейския парламент и ръководител на външната  служба на ЕС. На либералите, които включват партията на френския президент Еманюел Макрон, Туск е предложил поста председател на Европейския съвет. За поста председател на ЕЦБ Туск не е говорил. Въпросът вероятно ще бъде оставен за извънредната среща на върха на ЕС. Не са обсъждани и конкретни имена за постовете.", "date": "2019.06.30", "title": " Доналд Туск предлага новият председател на ЕК да бъде от групата на социалистите в Европарламента"}
{"url": "https://trud.bg/%d0%b1%d0%b0%d1%80%d1%81%d0%b0-%d0%b7%d0%b0%d0%b4%d0%b5%d0%bb%d1%8f-112-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d1%81%d1%8a%d0%be%d1%82%d0%b1%d0%be%d1%80%d0%bd/", "text": "Шампионът на Испания „Барселона“ се огледа сериозно в нападателя Лаутаро Мартинес. Според аржентинското радио „Ла Ред“, каталунците са готови да платят 112 млн. евро на „Интер“ за съотборника на Лионел Меси в националния отбор. Именно Мартинес се представя най-солидно на Копа Америка това лято от „гаучосите“, а под ръководството на новия селекционер Лионел Скалони офанзивният футболист има пет гола в девет срещи. Ако се стигне до подобен трансфер, на „Джузепе Меаца“ ще останат доволни от сделката. Мартинес пристигна в Милано от „Расинг“ преди година за скромните 14 млн. евро. Очаква се нападателят да бъде следен под лупа в сряда, когато е и голямото дерби на турнира Бразилия – Аржентина. Другият полуфинал пък противопоставя Перу и Чили. Потенциалният нов съотборник на Мартинес в „Барселона“ Луис Сурес се превърна в антигерой за своята страна, след като пропусна дузпа на 1/4-финалите. Звездата на „уросите“ не успя да се разпише срещу Перу от бялата точка, след като двубоят не излъчи победител в редовното време. Останалите му сънародници бяха точни, но на свой ред перунците вкараха пет от пет. Двубоят можеше да има и друг изход, ако не бе намесата на ВАР. Цели три гола бяха отменени за Уругвай, два от които след помощ от видео асистент арбитрите. Един от тях бе именно на Суарес. След поражението нападателят не сдържа сълзите си.", "date": "2019.06.30", "title": " “Барса“ заделя 112 млн. евро за съотборник на Меси"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8-%d1%81%d0%b5-%d1%81%d0%bf%d0%b0%d1%81%d0%b8%d1%82%d0%b5%d0%bb-%d0%bd%d0%b0-%d0%bf%d0%b0%d0%bb%d0%b5%d1%80%d0%bc%d0%be/", "text": "Масимо Фереро, босът на „Сампдория“, ще се опита да продаде клуба, за да спаси „Палермо“. Тимът на Ивайчо Чочев е пред банкрут, който може да ги прати в четвъртото ниво на италианския футбол.  „Опитвам се да продам „Сампдория“, това се знае от известно време – обясни Фереро. – Аз съм човек на действията, не на думите. Ако имам достатъчно късмет да направя това, което успях за 5 години в Генуа, тогава „Палермо“ ще е в безопасност. Винаги съм бил влюбен в този град, помогнал ми през годините да развия моята кариера в киното. Свикнал съм с големите сцени и ще се опитам, ако е възможно, да върна клуба там, където му е мястото.“", "date": "2019.06.30", "title": " Намери се спасител на „Палермо“"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bb%d1%8f%d1%82%d0%bd%d0%b0-it-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d0%b2-%d0%b1%d1%83%d1%80%d0%b3%d0%b0%d1%81/", "text": "На 1 юли започва четвъртото издание на Лятна IT академия за ученици и студенти, организирана от Община Бургас, Център за подкрепа на личностното развитие, ППМГ „Акад. Никола Обрешков“, Университет „Проф. д-р Асен Златаров“ и ПГЕЕ „К. Фотинов“ по инициатива на кмета Димитър Николов. Сформирани са шест групи с ученици от III до XI клас и една група студенти. Заниманията ще бъдат насочени към овладяване на основите на програмирането С ++, програмиране на уеб страница, разработка на игри, а за студентите – програмиране с Java и създаване на мобилни приложения. За първа година за по-малките ученици – III и IV клас, организаторите на академията предлагат интересното за тях програмиране във визуална среда със Scratch. Преподаватели във всички групи са доказани специалисти от ППМГ „Акад. Н. Обрешков“, ПГЕЕ „К. Фотинов“ и Университет „Проф. Д-р Асен Златаров“. В края на академията – 26 юли, всички участници ще получат сертификати за придобитите умения и подаръци. След успешно издържан тест, в понеделник своето обучение в лятната академия започват 106 ученици и студенти.", "date": "2019.06.30", "title": " Започва лятна IT академия в Бургас"}
{"url": "https://trud.bg/%d0%bd%d0%be%d0%b2%d0%b0-%d0%ba%d0%be%d0%bc%d0%b8%d0%ba%d1%81%d0%be%d0%b2%d0%b0-%d1%82%d1%83%d0%bf%d0%b0%d0%bb%d0%ba%d0%b0-%d0%bd%d0%b0-%d1%85%d0%be%d1%80%d0%b8%d0%b7%d0%be%d0%bd%d1%82%d0%b0/", "text": "Проектът е на Amazon Studios “Момчетата” е екранизация по едноименния комикс на Гарт Енис (“Preacher”) и Дарик Робъртсън (“Tran­sme­tro­politan”) и се очертава като една от най-интригуващите комиксови тупалки на хоризонта. Проектът е на Amazon Studios, които задвижиха рекламната кампания с нови трейлъри и изображение. Действието се развива в свят, където супергероите са известни, влиятелни и почитани като богове. Те се опияняват от славата и успеха си и по всевъзможни начини злоупотребяват със силите си. В центъра на историята са “The Boys” – малка група обикновени хора, които се борят за справедливост, разполагащи единствено с хъс и мръсни номера. Те са си поставили за цел да разкрият истината за супергероите, известни като Седмицата, и мултимилионния конгломерат Vought, който ги менажира, и да потърсят отговорност за престъпленията им. Великолепната Елизабет Шу (“Палмето”, “Да напуснеш Лас Вегас”) прави зрелищно завръщане в една от централните роли.  Изпълнителни продуценти са Сет Роугън и Евън Голдбърг (които стоят и зад екранизацията на “Preacher” на Енис), а в главните роли освен Шу ще видим още Карл Ърбан, Ерин Мориарти, Антъни Стар, Доминик МакЕлигът, Джеси Т. Ъшър, Чейс Круфърд, Саймън Пег и др.", "date": "2019.06.30", "title": " Нова комиксова тупалка на хоризонта\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b2%d0%b4%d0%b8%d0%b3%d0%bd%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-15/", "text": "Варненската окръжна прокуратура е повдигнала обвинение на 32-годишния румънец, който в събота при маневра на частен платен паркинг в Морската градина . С прокурорско постановление чужденецът е задържан за 72 часа, след което съдът ще гледа мярката му за неотклонение. Направените на шофьора тестове за алкохол и наркотици са отрицателни, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Прокуратурата повдигна обвинение на румънеца, прегазил дете в Морската градина"}
{"url": "https://trud.bg/%d0%b8%d0%bd%d0%b4%d0%b8%d1%8f-%d0%b8%d0%b7%d0%bf%d1%80%d0%b0%d1%89%d0%b0-%d0%b2%d1%82%d0%be%d1%80%d0%b0-%d0%bc%d0%b8%d1%81%d0%b8%d1%8f-%d0%b4%d0%be-%d0%bb%d1%83%d0%bd%d0%b0%d1%82%d0%b0-%d0%b3%d1%80/", "text": "Името на програмата е амалгама от индийските думит „чандра” – луна и „яян” – превозно средство Индийската организация за космически изследвания (ИОКИ) планира в ранните часове на 15 юли да изстреля космически апарат, с надеждата да приземи управляемо превозно средство, тип всъдеход, на Луната. Ако мисията бъде успешна Индия ще се превърне в четвъртата нация, извършила успешно прилуняване на управляем апарат на земния спътник – след САЩ, бившия СССР и Китай. „Чандраян – 2” е втората мисия до Луната, която ИОКИ предприема, след като нейният предшественик „Чандраян – 1” извърши успешен полет в лунна орбита през 2008 г. Името на програмата е амалгама от думите „чандра” – луна и „яян” – превозно средство. „Чандраян – 2” се състои от три модула: Орбитален апарат, апарат за прилуняване „Викрам” и всъдехода „Прагиян”, като общото им тегло възлиза на 2 379 кг. Основните приоритети на мисията са събиране и анализ на проби от минерали и скални образувания, в търсене на възможни следи за наличието на вода на Луната. За целта Апаратът за прилуняване на „Чандраян – 2” трябва да кацне на некартографирана досега част от повърхността на земния спътник на 6 септември, в близост до южния полюс, което ще е първият път, в който мисия се достига толкова далече от екватора. Продължителността на живота на орбиталната станция, която ще анализира и предава събраните от нея и всъдехода данни е фиксирана на 12 месеца, уточняват индийските учени. Самият луноход обаче няма да издържи повече от 14 земни дни. Общата стойност на проекта възлиза на 140 млн. американски долара.", "date": "2019.06.30", "title": " Индия изпраща втора мисия до Луната (ГРАФИКА)"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b1%d0%bb%d0%be%d0%ba%d0%b8%d1%80%d0%b0-%d0%b3%d0%bb%d0%b0%d0%b2%d0%b5%d0%bd-%d0%bf%d1%8a%d1%82-%d0%b5-79-%d0%bf%d1%80%d0%b8-%d0%b3%d0%b0%d1%80%d0%b0/", "text": "Жителите на пет населени места блокираха главен път Е-79 при гара Владая в знак на протест, съобщава  . Протестът започна в 17:00 ч. и в него се включат жителите на с. Владая, с. Драгичево, с. Мърчаево, с. Рударци и с. Кладница. Причината за протеста са плановете на Агенция „Пътна инфраструктура“ от началото на юли да спре реверсивното движение, което всяка сутрин се извършва чрез поставяне на конуси, които осигуряват движението посока София в две ленти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Протест блокира главен път Е-79 при гара Владая"}
{"url": "https://trud.bg/%d0%ba%d0%b8%d1%80%d1%81%d1%82%d0%b5%d0%bd-%d0%b4%d1%8a%d0%bd%d1%81%d1%82-%d0%bc%d1%80%d0%b0%d0%b7%d1%8f-%d1%81%d1%83%d0%b5%d1%82%d0%b0%d1%82%d0%b0-%d0%bd%d0%b0-%d1%87%d0%b5%d1%80%d0%b2%d0%b5%d0%bd/", "text": "В киното бягам от себе си Чистата уязвимост като популярна женска черта в киното ме отегчава “Фарго” беше нещо специално Предпочитам да работя по посредствен сценарий с велик режисьор, отколкото по велик сценарий с посредствен режисьор Кирстен Дънст е една от най-качествените актриси на своето поколение. Тя играе от малка и става едно от малкото деца звезди, които продължават кариерата си на високо ниво в киното и телевизията след навършване на пълнолетие без особени кризи, паузи и скандали. Тя прави своя дебют през 1989-а в антологията “Истории от Ню Йорк”, в сегмента, режисиран от Уди Алън. Пет години по-късно става световноизвестна с ролята на малкото момиче в модерната класика “Интервю с вампир”. Дънст продължава със силните изяви в “Да разлаем кучетата”, “Малки жени”, “Crazy/Beautiful” и други. Доказва се в комерсиалното кино като пораснала млаза дама “Спайдърмен” на Сам Рейми и прави широко дискутирана главна роля в “Мария Антоанета” на София Копола, с която работи редовно. Продължава със смелите избори с “Меланхолия” на Ларс фон Трир, за който е наградена в Кан. Сега работи по нов сериал със заглавие “Да станеш Бог в централна Флорида”.  – Кирстен, Вие играете от дете. Променили се Холивуд за тези години и има ли още вредни стереотипи за жените в индустрията?  – Нещата са се променили, но винаги има още пространство за еволюция и развитие. Аз лично не искам вече да играя ролята на момичето в опасност. Да крещя от балкона и да чакам да ме спасят. По-скоро бих участвала в някой хубав екшън. Чистата уязвимост като популярна женска черта в киното ме отегчава. Предпочитам изпълнения като тези на великата Джина Роуландс в “A Woman Under the Influence”, където на жените им е позволено да объркани и с недостатъци. Такива образи ме вдъхновяват да търся роли извън кутийките, стереотипите и предразсъдъците. Но не винаги имам възможност да играя в подобни филми. – Какви проекти Ви привличат сега?  – Бих искала да снимам филм на друг език. Баща ми е от Германия, би било прекрасно да участвам в немскоезична продукция. Не съм особено добра по немски, но с малко уроци и нещата ще станат. Имам и добър акцент, със сигурност не бих се чувствала неадекватно и като риба на сухо. – Кои са лошите страни на Вашата професия?  – Мразя суетата на червения килим. Там се чувствам странно, изпитвам особен дискомфорт. Изходът е да проявиш чувство за хумор относно подобна ситуация и със сигурност да не попуснеш грешката да се вземеш насериозно и да прикрепиш някаква особена тежест или значение на разхождането по червения килим за гала премиера или светско събитие. Другото нещо е свързано с прекалено бързо постигнатия успех. Много хора на моите години нямат особено опит с актьорската игра, получава роля в хитов сериал и вече са милионери. Тези хора най-често имат проблеми да останат здраво стъпили на земята и да бъдат себе си. Бързо и лесно постигнатият успех се оказва клопка. – Как се подготвихте за “Меланхолия” – тежък филм, посветен на депресията?  – По принцип използвам личния си житейски опит във всеки филм, който правя. Малки забавни моменти, дребни детайли от ежедневието, всичко. Понякога си ги записвам. Но трябва да дойдат естествено. Нещото, което би ме спряло от работа е депресията. Не мисля, че бих била физически способна да играя ако съм депресирана. Затова “Меланхолия” беше една от най-тежките ми роли и едно от най-силните ви творчески предизвикателства. След “Меланхолия” и “По пътя” исках да направя комедия. Участвала съм в прекалено малко комедии като по-млада, но там проблемът е, че лесно може да влезеш в стереотипа на комедийна изпълнителка. Обратната страна на монетата пък е, че ако не се снимаш редовно в комедии хората изобщо не те свързват с подобни филми и не ти звънят да те канят в тях. – Изиграли сте над 70 роли в голямото кино. Имате ли си любими?  – Прекалено са много. Със сигурност много се гордея с участието си в “Блясъкът на чистия ум” и “Обречени да умрат”. Това са наистина качествени и специални произведения на седмото изкуство. Толкова освободена и вдъхновена се чувствах на снимачните площадки на тези филми. – Прекарали сте почти целия си живот по снимачни площадки и премиери. Съжалявате ли за нещо пропуснато?  – Не. Съжалението е контрапродуктивна емоция. Истината е, че сега съм в перфектен баланс и гледам напред. С изминаването на годините се чувствам много по-добре. Човек не се безпокои толкова какво ще си помислят другите за него. Просто се усещаш по-комфортно в кожата си. – Вие сте филмова актриса, но вече имате опит и в телевизията. Какво мислите за това, което много хора наричат “новата златна епоха” на сериалите?  – Киното винаги ще бъде моята голяма любов. В киното бягам от себе си и в същото време намирам себе си. Но това, което се случва в телевизионната индустрия в последните години е историческо. Толкова много качествени истории със страхотни екипи. Горда съм, че мога да бъда част от това явление. “Фарго” беше нещо специално – една от най-трудните ми роли. – Каква бяхте като по-млада?  – Като бях по-млада се фрустрирах от поведението на момчетата с техните индиректни послания, техните игри. Просто исках да знам дали някой ме харесва или не. И ако не ме харесва, да знам и да мога да премина нататък. Мисля, че всяка жена е имала връзки, в които избраният мъж не е бил за нея и в един момент тя осъзнава това напълно, но все пак не предприема решителните мерки навреме. Понякога се случва така, че просто се изгубваш в една връзка. Губиш перспектива, губиш пътя, моралният ти компас се обърква и е въпрос на време нещата да ескалират и да се спасиш в последния възможен момент. Човек никога не може да контролира напълно чувствата си и да си наложи в кого да се влюби или не. Това просто се случва – дори и когато преминаваш през по-тъжните си и объркани периоди. Това си е правило. Човек не се влюбва защото обектът на неговите желания е забавен и го развлича. Много по-сложно, по-силно и по-дълбоко е. – Какви качества търсите в мъжете?  – Увереността е много секси. Няма значение дали се вписваш в общоприетите стандарти за добре изгледащ човек – с увереност веднага си вдигаш акциите и ставаш много по-харесван. – Имате ли любими режисьори, с които искате да работите?  – Много бих искала да работя с Куентин Тарантино – той е моят любим режисьор в момента. Обожавам още творчеството на режисьори като Пол Томас Андерсън, Александър Пейн, Педро Алмодовар. С всеки от тях работата ще бъде едновременно признание, удоволствие и творческо предизвикателство. Предпочитам да работя по посредствен сценарий с велик режисьор, отколкото по велик сценарий с посредствен режисьор.", "date": "2019.06.30", "title": " Кирстен Дънст: Мразя суетата на червения килим\t"}
{"url": "https://trud.bg/%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%b1%d1%8a%d1%80%d0%b7-%d1%84%d0%b0%d0%bb%d0%b8%d1%82-%d0%bd%d0%b0-%d0%bc%d0%b0%d0%bb%d0%ba%d0%b8-%d1%84%d0%b8%d1%80%d0%bc%d0%b8/", "text": "Промените се правят по настояване на ЕК Ускорени процедури за фалит на малки филми ще бъдат въведени с промени в Търговския закон. Наред това на дружества с трайни финансови проблеми ще бъде даден втори шанс да работят, като вместо да се стига до обявяване в несъстоятелност, ще бъде въведена процедура за опрощаване на част от дълговете им. Това предвижда Пътна карта за изпълнение на препоръките на ЕК относно процедурите за обявяване на фирми във фалит, приета от Министерски съвет. Всяка година в периода от 2010 г. и 2017 г. в окръжните съдилища са заведени средно по 1200 дела за несъстоятелност. Те са бавни и скъпи и не водят до задоволителни резултати, пише в годишния доклад на ЕК за България. За да бъде повишена ефективността на процедурите по обявяване във фалит, ще бъде въведен по-лесен и по-бърз достъп до производства по несъстоятелност и процедури по стабилизация за юридически лица и предприемачи. Ще се дава шанс на фирмите със затруднения, като в процедурата по несъстоятелност може да се опрощава част от дълга им. В същото време ще бъдат взети мерки, предотвратяващи недобросъвестно поведение на длъжниците. Ще бъдат въведени по-бързи процедури, а съдебните такси ще бъдат намалени. Ще бъдат взети мерки и за по-голяма ефективност при разпродаване на имуществото на длъжниците, пише в Пътната карта. С промени в Търговския закон ще се гарантира, че по време на целия процес по обявяване на една фирма във фалит документите ще може да се изпращат по интернет.  Ще бъдат въведени и по-строги правила за упражняване на професията синдик – човекът, който съдът назначава, за да управлява фирмата и разпродава имуществото в процедурата по несъстоятелност.", "date": "2019.06.30", "title": " Въвеждат бърз фалит на малки фирми\t"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d0%b5%d0%bb%d0%b8%d1%8f-%d0%b4%d0%be%d0%bc-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8/", "text": "Американски и севернокорейски журналисти се сбиха по време на срещата между президента Доналд Тръмп и лидерът на Северна Корея – Ким Чен-ун. Заради свадата е пострадала говорителката на Белия дом Стефани Гришъм, съобщи Ройтерс. Тя е била изблъскана от севернокорейската охрана, която се опита да попречи на журналистите да стигнат до Тръмп и Ким За инцидента сигнализира и журналистът на CNN Джим Акоста в личния си профил в Туитър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Говорителят на Белия дом пострада при сбиване между американски и севернокорейски журналисти (ВИДЕО)"}
{"url": "https://trud.bg/%d0%b3%d0%b5%d0%bd%d1%81%d0%b5%d0%ba%d1%8a%d1%82-%d0%bd%d0%b0-%d0%b1%d0%be%d0%ba-%d0%b1%d0%b5%d0%bb%d1%87%d0%be-%d0%b3%d0%be%d1%80%d0%b0%d0%bd%d0%be%d0%b2-%d0%bd%d0%b0%d0%b4%d1%85%d0%b2%d1%8a%d1%80/", "text": "ОТ Владимир Памуков, Боян Бойчев  Наши пратеници в Минск  – Преди четири години в Азербайджан игрите бяха по-експериментални отсега. Нормално е, това беше техният дебют. Сега в Минск много от грешките на растежа бяха изчистени. Видяхме едни прекрасно организирани игри. Форматът им се променя. Например волейболът отпадна от програмата. Видяхме така наречената динамична лека атлетика. Един напълно нов формат за Кралицата на спортовете. Очаквам той да се развие и да бъде изчистен в детайли до следващите игри в Краков след 4 години. В Минск четири спорта бяха със статут на европейско първенство – бокс при мъжете, джудо, бадминтон и кану-каяк. Конкуренцията в рамките на Стария континент беше на най-високо ниво и това не е изненада. Впечатляващ бе турнирът по борба като по никакъв начин не отстъпваше на европейското в Букурещ през април и дори в някои категории беше по-силен.  – В Минск Международният олимпийски комитет недвусмислено показа, че търси развитие на спортовете. От една страна привлича вниманието на младите с нови модерни спортове и експерименти, но от друга твърдо се спазват вековните традиции на олимпизма. Видяхме колко много тийнейджъри идваха в Минск на състезанията. И колко емоционално реагираха на експериментите с някои от дисциплините. Поддръжката към въпросните иновации, бих ги нарекъл, увеличава видимо популярността. Организаторите положиха усилия, изпипваха детайлите и обраха заслужените плодове на успеха.  – Преди началото на игрите искахме да повторим постижението от 10 медала на първите Европейски игри Баку 2015, където бяхме 27-ми в генералното класиране. Сега тайничко се надявахме на малко повече отличия, но не го афиширахме и не обременявахме спортистите ни с планове и задачи ала „на всяка цена“. И тази тактика видимо сработи. Медалите са над очакванията. Може да звучи клиширано, но всеки даде всичко от себе си според моментната си форма. Казвам го, защото на повечето от нашите национали подготовката е насочена към пика през есента, когато ще се разпределят олимпийски квоти на световни първенства. Имахме шансове за малко повече златни медали, но нека не сме максималисти. Представителите ни на игрите заслужават аплодисменти. В спорта говорят резултатите. Когато погледнем класирането по медали и виждаме колко много са украсени със знамето на България, е наистина много приятно. Още повече, че отдавна не ни се беше случвало.  – Доволни сме дори и от тези, които останаха близо до медалите, но не ги взеха. Няма как да не похваля състезателките ни по художествена гимнастика – индивидуално и като ансамбъл. Също и боксът със златния медал на Станимира Петрова и среброто на Даниел Асенов. Страхотно представяне на аеробиката. Адмирация за първата ни златна медалистка Мария Оряшкова в самбото. По най-добрия начин най-класният ни джудист Ивайло Иванов се отблагодари за честта да бъде българския знаменосец. И след загубения финал той първо потърси грешките в себе си. Така се върви нагоре. В борбата очакванията ни бяха основно при жените и те ги оправдаха, въпреки че се състезаваха след базов лагер и нямаше как да са в топ форма. Специално искам да поздравя Антоанета Бонева, която не само спечели два бронзови медала в стрелбата, но е и единствената с отличия от първите две издания на Европейските игри. Важна беше подкрепата на легендарната Мария Гроздева, която не стигна до финалите, но двете бяха истински екип. Всички тези успехи нямаше да дойдат без добрата работа в отделните федерации и тази на екипа на БОК в Минск.  – Европейските игри реално са част от подготовката за олимпиадата. Не се заблуждаваме – там ще е много по-трудно. Адски трудно! Сега се радваме на спечелените медали, гордеем се с всеки един медалист. Но мисълта ни трябва да е насочена към Токио 2020. Преди за медали на олимпиадата трябва да се борим за квоти, което също е много трудно. Федерациите, БОК и Министерството на спорта сме убедени, че в Минск изградихме добра основа. Но тепърва ще трябва да се гради върху нея.  – Непрекъснато имахме срещи с колеги от другите олимпийски комитети. Теми за разискване? Колкото искате! Има един проблем, който трябва да решим и по него изглеждаме единодушни. Олимпийските квоти трябва да се определят много по-рано. Това е важно за спортистите, които се подготвят. Важно е и за комитетите от организационна гледна точка. Сега има спортове, които буквално дават квоти 2-3 дни преди старта на игрите. Освен това с г-жа Костадинова участвахме на извънредната асамблея на Европейските олимпийски комитети, на която полският град Краков беше избран за домакин на третите игри след четири години. Много голяма внимание бе оказана на Стефка Костадинова от президента на Международния олимпийски комитет Томас Бах при откриването на новата сграда в Лозана, където тя бе в центъра на всички важни събития. Вие също видяхте, че г-жа Костадинова бе сред най-уважаваните ВИП-ове в Минск. И неслучайно именно нея поканиха да награди медалистите в леката атлетика в централната фен зона до Двореца на спорта, където обра не по-малко аплаузи от призьорите.  – Досега такава идея не е обсъждана. Но за каквото и да се кандидатираме, то няма да стане без безрезервната подкрепа на държавата. Ние я имаме в лицето на премиера Борисов и министър Кралев, които вече се срещнаха по темата с Томас Бах. Самата кандидатура означава много. По света започват да говорят за страната, започва да се изгражда инфраструктура. Това е наследство, което ще остане за поколенията. Дори да не спечелим никакво домакинство. Шансовете ни за младежки зимни олимпийски игри не са лоши. Малко преди Минск беше инициирана среща в МОК с националните комитети. Форматът на младежките игри е по-различен от този на големите. МОК промени своята концепция като изисквания към съответния град. В тази връзка през есента ще дойде експертна комисия в София, за да се запознае с условията ни.  – Прекрасно! Повтаря се тенденцията от Баку.  – Радост, но не и главозамайване. Това са само Европейски игри. Основите са поставени. От нас зависи какво ще изградим върху тях. Снимка: БОК, Костадин Андонов", "date": "2019.06.30", "title": " Генсекът на БОК Белчо Горанов: Надхвърлихме очакванията за медали"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%bf%d0%b5%d0%bd%d1%81%d0%b8%d0%b8-%d0%be%d1%82-%d1%83%d1%82%d1%80%d0%b5/", "text": "От утре се увеличават всички пенсии с 5,7%. Същевременно обаче увеличение има и на цените на топлата вода и на тока средно с 4 на сто. Като се прибави и инфлацията, реално увеличението ще се компенсира с новите по-високи цени. Единствено природният газ ще бъде по-евтин от 1 юли – с под 1 процент, информира Държавата е предвидила допълнително 277 млн. лева, за увеличение на всички пенсии от 1 юли. Така средната пенсия у нас ще стане 386 лева. Минималната пенсия за стаж и възраст ще нарасне с 12 лева, а социалната със 7 лева. Вдига се и таванът на пенсиите до 1200 лева. Така около 43 000 души ще получат реалните си пенсии, а други 26 000 ще останат с таван. Изплащането ще започне след седмица. Увеличение обаче ще има и на консуматитивите. Парното и топлата вода ще поскъпнат с 4,5% средно. В София увеличението ще бъде 4,3 на сто, а в Пловдив – 7,4. Най-голямо повишение на цените ще има в Разград и Габрово – над 17 и над 12% съответно. Единствено в Сливен отоплението ще поевтинее. Очаква се Комисията за енергийно и водно регулиране да приеме и увеличение на цените на тока средно с 3.5%. Простата сметка показва, че при средно потребление с две тарифи – дневна и нощна, сметката на битовите потребители ще се увеличи с близо 3 лева на тока и с още 7 лева през зимата за парно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " По-високи пенсии от утре\t"}
{"url": "https://trud.bg/%d0%b2-%d0%b0%d0%bb%d0%b1%d0%b0%d0%bd%d0%b8%d1%8f-%d1%81%d0%b5-%d0%bf%d1%80%d0%be%d0%b2%d0%b5%d0%b6%d0%b4%d0%b0%d1%82-%d0%bc%d0%b5%d1%81%d1%82%d0%bd%d0%b8-%d0%b8%d0%b7%d0%b1%d0%be%d1%80%d0%b8/", "text": "В Албания гласуват на местни избори. Опозицията бойкотира вота и няма да участва. Тя обвинява правителството в корупция и измама и настоява за оставката на премиера Еди Рама. Той отхвърля обвиненията и е категоричен, че веднага след днешното гласуване ще започне процедура за смяна на държавния глава, информира БНТ. Илир Мета отмени изборите с аргумента, че ще бъдат недемократични без участието на опозицията. Управляващите обаче не се съобразиха с неговия указ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " В Албания се провеждат местни избори"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d0%b7%d0%bb%d0%b0%d1%82%d0%bd%d0%b0-%d0%ba%d0%b0%d1%80%d0%b0%d1%82%d0%b5%d0%ba%d0%b0/", "text": "ОТ Владимир Памуков, Боян Бойчев  Наши пратеници в Минск България има златна каратека! В последното състезания преди закриването на европейските игри в белоруската столица Ивет Горанова триумфира като шампионка в кат. до 55 кг.  Железният юмрук на „нежната ни мощ“ се стовари два пъти върху украинката Анжелика Терлюга – първо 8:0 в предварителната група, а после и 4:3 във финала. В битката за златото Горанова поведе с 1:0, последва обрат 1:3, а 40 сек. преди сирената нашето момиче нанесе шампионския си удар – 4:3. Две секунди преди края срещата бе спряна за видео повторение на голям екран и украинците чакаха точки, но арбитрите бяха категорични – „Не“!  Така дамите са българската гордост на вторите Европейски игри. И трите златни медала са на сметката на нежния пол, който явно властва в бойните спортове у нас – Мария Оряшкова (самбо), Станимира Петрова (бокс) и сега Горанова. По пътя към финала нашата каратека фиксира 3 победи от 3 мача в група „В“ на турнира. Горанова преодоля убедително лидерката в световната ранглита и еврошампионка Анжелика Терлюга (8:0) и едва ли някой предполагаше, че сблъсъкът между двете ще е своеобразна репетиция за големия финал. В карето Ивет се разправи също с туркинята Туба Якан (6:3) и най-трудно с британката Ейми Конъл (2:1). С тези победен двубой Горанова осигури 18-ия медал на България на вторите Европейски игри в Минск. А по неписаното правило – щастието на едни е за сметка на нещастието на други дойде новината, че българката ще играе за титлата без полуфинална битка. При последния си мач в групите Дженифер Варлинг (Люксембург) бе изнесена на носилка от залата веднага след края на боя срещу Ирина Шарикина (Беларус), спечелен с 4:0. След като слезе от татамито тя се олюля и лекарите веднага я взеха под крилото си. До последно се очакваше все пак Варлинг да излезе на арената срещу националката ни, но лекарите обявиха, че това е невъзможно. В последствие прегледът в болницата установи, че състезателката на Люксембург е получила комоцио.  Междувременно украинката Терлюга си осигури право на реванш срещу Ивет като направи „на пух и прах“ Яна Бич (Германия) – успех с 8:2. Тази развръзка не предизвика еуфория в българския лагер, заради максимата, че в един финал всичко може да се случи, но …историята не се повтори като фарс. Последното злато на игрите отиде на адрес България! Снимки: БОК, Костадин Андонов", "date": "2019.06.30", "title": " България има златна каратека"}
{"url": "https://trud.bg/%d0%b1%d0%b5%d0%b7-%d0%b4%d0%b2%d0%b0-%d0%b7%d1%8a%d0%b1%d0%b0-%d0%bd%d0%be-%d1%81%d1%8a%d1%81-%d0%b7%d0%bb%d0%b0%d1%82%d0%be-%d0%b7%d0%b0-%d1%80%d1%83%d1%81%d0%ba%d0%b8-%d0%b1%d0%be%d1%80%d0%b5/", "text": "МИНСК – С два избити зъба, но със злато завърши паметния финал на руснака Александър Чахиркин срещу арменеца Чайлян в кат. до 77 кг на класическия стил в Минск (7:6). По време на сблъсъка шампионът поведе с 5:0, но направи хвърляне, при което удари челюстта си и счупи два странични зъба. Съперникът му намали резултата до 5:4 за секунди. „Тогава разбрах, трябва да се активизирам, иначе губя – призна №1 в света и Европа. – Когато искаш да спечелиш в главата ти е само мисълта за победа, дори и да си изплюл зъбите си…“  Така с нови атаки Александър успява да спечели битката.  „А шефът на федерацията Михаил Мамиашвили се пошегува с думите: Може да сложим златни зъби, те са по-добри от сребърните“, продължи той.  Още в първата среща Чахиркин завърши 3:3 с нашия Даниел Александров.", "date": "2019.06.30", "title": " Без два зъба, но със злато за руски борец"}
{"url": "https://trud.bg/%d0%b1%d1%80%d0%b0%d1%82%d1%8f%d1%82%d0%b0-%d0%ba%d0%be%d0%bd%d1%8a%d1%80-%d0%b1%d0%b8%d0%bb%d0%b8-%d1%81%d0%bc%d0%b5-%d0%bd%d0%b0-%d0%bf%d1%80%d0%b0%d0%b3%d0%b0-%d0%bd%d0%b0-%d1%81%d0%b0%d0%bc%d0%be/", "text": "В България изкуството се цени повече, отколкото във Великобритания Създадохме грамаден фалшив музей – Това е втората ви изложба в България и първата самостоятелна. Какви са впечатленията ви?  Джеймс: Да, през април бяхме тук. Направи ни впечатление колко е уважавана културата в България. Бяхме много впечатлени от отношението към изкуствата и културата. От броя на академиите и институтите, свързани с изкуствата. От това как се отнасят тук към писателите, към хората на изкуството. Тук то се цени много повече, отколкото в Лондон. – По образование ли сте артисти?  Джеймс Голдинг: Не, по случайност.  Майк Снели: Джеймс е хероинозависим по образование, а аз съм философ.  Дж: От десет години сме приятели. Аз преживях тежка криза във връзка с наркозависимостта ми и вероятно затова през 2011 г., когато Майкъл беше зле, той се обърна точно към мен за помощ. Поживя известно време при мен и жена ми и през това време започнахме да водим едни сериозни разговори за проблемите си. И, за да се разсейваме от тези неща, започнахме с тези картини. Не сме имали намерение да ставаме художници, или да правим изложби. Просто приказвахме, а картините ги правехме за разтуха. – С какво си изкарвахте хляба по това време?   Джеймс: По това време бях куратор, а Майк имаше галерия и тъкмо я беше продал, така че не сме били съвсем извън сферата на изобразителното изкуство. И двамата имахме по 10 г. опит в този бизнес. – Ако не е грубо да попитам, какви точно бяха психическите ви проблеми?   Дж: Аз съм хероино- и кокаинозависим.  М: Аз бях диагностициран с биполярно разстройство. – Какво ви накара да отидете на психиатър?  М: Бях в тежка депресия.  Дж: И по една случайност Майк беше приет в същото отделение, където аз съм лежал преди 15 г. – Джеймс, а вие как попаднахте в клиниката?   Дж: След 20 г. употреба на наркотици бях стигнал дъното – спях на улицата, имах проблеми с полицията… Като дете се чувствах различен, отхвърлен. До такава степен ме притискаше това усещане, че на моменти бях като парализиран. Не можех да функционирам. Отчасти това беше причината да посегна към наркотиците – едно временно облекчение, след което тревожността се завръщаше с удвоени сили. Не след дълго бях тотално затънал. Бях 11 или 12-годишен. – Имате ли съвет за хората, които се чувстват в задънена улица?  Дж: Едно от най-важните неща е да говориш за проблемите си. Намерете с кого да говорите за това как се чувствате. Дали ще бъде лекар, или роднина, дали ще са родителите ви, някой учител, на когото имате доверие, приятел, съотборник – трябва да има с кого да споделите. Не се затваряйте в себе си. Ако това е невъзможно, тогава пишете. Излейте това, което ви е на душата – дори ако никой няма да го прочете. Ние сме посланици на благотворителната организация СALM – Campaign Against Living Miserably, която се бори за подпомагане на хора, които живеят в душевно страдание. Нещата не опират само до това да се разчупи стигмата и да се извести обществото за наличието на такъв проблем. Много по-важно е да има с кого да споделиш и да излезеш от изолацията. За хората е трудно да говорят открито за тези проблеми – първо, защото не е обществено прието. Знаете, когато ви попитат: “Здрасти, как си?”, социално приетият отговоре “Добре съм.” Не се смята за нормално да кажеш: “Нещо не ми е добре, цяла нощ мислих за самоубийство…” CALM също така работи за превенцията на самоубийствата, които са основна причина за смъртност сред мъжете на възраст 18-45. Това е голям проблем във Великобритания.  М: В Англия се самоубиват 84-има мъже на седмица. По 12 на ден.  Дж: Всъщност и в България имаше правителствена инициатива за намаляване на самоубийствата. – Вие били ли сте на ръба на самоубийствто?  М: Аз да, преди да отида на лекар.  Дж: Аз също може би се опитвах да се самоубия по някакъв начин. Използвал съм чужди игли на разни бездомници – хора, които можеше да имат СПИН, хепатит, какво ли не. И не ми пукаше. – Как създадохте първата си картина?  Дж: На масата в кухнята у нас.  М: Не сме го смятали за изкуство. За майтап го правехме. Слагахме на хората балончета с реплики. И когато Джеймс реши, че трябва да направим изложба, аз бях категорично против. – Защо не искахте да показвате картините?  М: Защото не сме ги правили за това. Правехме ги, за да се посмеем. Те бяха продължение на разговорите ни за психичното здраве, а аз тъкмо бях диагностициран с биполярно разстройство. Не исках да се излагам пред чужди очи по този начин. – Кое ви накара да си промените решението?  М: Джеймс е много убедителен.  Дж: Смятах, че ще е полезно за нас да покажем творбите си. По принцип обичам да поемам рискове. И на мен ми беше малко некомфортно да се разкривам пред чужди очи. Но бях по-оптимистичен от Майк. И го врънках, докато накрая се нави: “Виж какво, ще се съглася, но ако кажем, че някой друг е авторът.” А на следващия ден във влака за 20 минути Майк съчини цялата история. Как сме братя-близнаци, родени в тайна затворена секта, израсли без досег до външния свят – без телевизия, радио, без достъп до култура, изкуство, нищо. На 16 г. сме избягали от сектата и с един товарен влак сме се озовали в Бруклин, където буквално сме били заслепени от толкова много култура. Разделили сме се и сме записвали преживяното в тетрадки, после сме се събрали и сме си сверили записките и това е бил нашият метод да разберем този нов, непознат за нас свят. – Фантастична история!  Дж: Страхотна легенда, наистина. Майк е много талантлив писател. Бяхме защитени. Цели две години никой не разбра кои са братята Конър. А имахме изложби по цял свят – Хонконг, Сидни, Лос Анджелис, Германия…  М: Трябваше постоянно да измислям извинения защо братята Конър все не могат да дойдат на откриването на изложбите – имат страх от летене, получили са хранително натравяне…  Дж: Даже се появиха разни хора, които твърдяха че ги познават. И ни питат: “Ама наистина ли не сте ги виждали?”, “Не, – казваме, – ние само си пишем с тях.” “О, а ние се запознахме. Страхотни са. Големи веселяци!” Беше страшно забавно. – Кога решихте да се разкриете?  Дж: Видяхме че добре ни приемат. Освен това започнаха да ни канят на все по-интересни събития. Разказахме всичко в едно интервю за списанието на “Телеграф” – на 6 страници. – Как ви се отрази публичността?   М: Тежко беше.  Дж: До този момент живеехме в нещо като фентъзи свят.  М: Наложи се, защото искахме да направим един гигантски проект, който изискваше да общуваме с много хора. Нямаше да стане само по имейл. Направихме един огромен фалшив музей. Половината от артефактите бяха истински, другата половина – ментета. Хората влизат, гледат – видеоматериали, документация, всичко изглежда напълно автентично. Беше много сложен и добре обмислен проект. В края вече сам не помнех кое е истинско, кое – измислица.  Дж: Отне ни 2 г. и накрая почти банкрутирахме. – Но защо си дадохте толкова труд да направите цял фалшив музей?   М: Мисля, че ако фалшификацията е идеално изпипана, тя е произведение на изкуството, защото ни казва нещо за самите нас – в какво искаме да вярваме, какво искаме да покажем. А пък в музея нещата дори не се продаваха. Хората влизаха и бяха абсолютно убедени, че експонатите са истински. – Казвахте ли им въобще, че нещата в музея са измислица?  – Горе-долу. Бяхме съставили много сложна схема – интерактивна, участваха актьори и компютър, който ти съставя личен профил. Отговаряш на въпроси, после компютърът ти изпраща твоя профил. А той е детайлен и много точен. Хората го четат, и си казват: “Да! Боже, всичко е точно така.” Но той е един и същи за всички. И като споделят с приятел, който също е бил там, разбират, че и той е получил съвсем същият профил. Бяха тотално объркани. Чудеха се защо някой би направил подобно нещо. – Какво се случи след фалшивия музей?   Дж: Бяхме изцедени. Не бяхме спали от месеци.  М: И разорени. После направихме един проект с групата “Пуси райът”.  Дж: Отидохме в бежанския лагер в Кале да строим заслони. Беше шокиращо изживяване. Две години работихме там.  М: С “Пуси райът” набирахме средства за заслоните. – Как решихте да заминете за Кале?  М: Ами, бяхме на третата бира в кръчмата и аз казах на Джеймс: “Абе, нещо тука не ми се връзва.” Защото непрекъснато се говори за някакви мигранти, дето идват в Европа да си живеят, без да си мръднат пръста. А по телевизията виждаме как хора се гъчкат в каросериите на камиони, хвърлят се с децата си в претоварени лодки, давят се. Човек не би поел такъв риск, ако не е в крайна нужда. И му казах: “Искаш ли утре да отидем там?” И на следващия ден бяхме на път за Кале. – През коя година беше това?  Дж: През 2014. Когато стигнахме, видяхме ужасяваща гледка – 10 000 души, половината от които малки деца, наблъскани в този лагер, като в затвор. От най-различни държави. Повечето хора, с които говорихме, бягаха от преследване – от военни, полиция, граждански войни.  М: Не бяха изобщо хората, за които се пише по вестниците – млади мъже, дошли да цицат от социалната система.  Дж: Все едно се намирахме в концлагер. Имаше кучета, бодлива тел, сълзотворен газ. Ние строим заслони, а те ни обгазяват, а край нас – бременни жени, малки деца… Ранени, болни…  М: Не можехме да повярваме, че нашето правителство би оставило 5 хил. деца да станат жертви на сексуално насилие.  Дж: И това се случваше на 100 мили от Лондон! – Говорихте ли с журналисти за това?  – Да, направихме няколко кампании с “Ивнинг стандард” и “Индипендънт”. А на билборди в Берлин, Сидни и Лондон монтирахме фалшиви корици на луксозни списания като “Конд де наст” и “Воуг” с бежанци. Кръстихме кампанията Refuchic (от refugee chic – “бежански шик” – бел. ред.). – Не ви ли съдиха тези списания?   М: Не знаеха, че сме ние. И вие не им казвайте! – Докога останахте в Кале?  Дж: Докато не го разрушиха с булдозери. – Какво се случи с бежанците?  Дж: Хората – децата също – останаха да живеят в гората, по пещерите. Но, нали знаете, всеки ден в Средиземно море се давят хора. Климатичните промени ще влошат нещата. Ще започне гигантско преселение. – Според вас какъв е изходът от тази ситуация?  Дж: По света има страшно много хора, които искат да променят нещата. Но това няма никакво значение, докато са разпръснати. Трябва да се обединим, за да спасим планетата за децата ни и за техните деца.  М: Но аз съм оптимистично настроен. Децата ми са тийнейджъри, и трябва да ви кажа, че това поколение са толкова наясно с политиката, с климатичните промени, с проблемите на планетата. Най-големите еко протести в Англия се правят от деца – всеки втори петък излизат от училище и отиват на протест. Те разбират по-добре от нас опасността, която ни грози.  Дж: И на последните избори са гласували повече 18-годишни, отколкото когато и да било в историята на Великобритания. – Като заговорихте за гласуване, какво е отношението ви към Брекзит?  Дж: Тази тема взе да става досадна.  М: Ние живеем в Лондон, където почти никой не иска Брекзит. Според мен, половината от хората така и не са разбрали за какво гласуват.  Дж: Надяваме се да има втори референдум и този път резултатът да е различен. Ако не, може да се преселим тук, в България.   НАШИТЕ ГОСТИ Американските братя-близнаци Конър не са нито американски, нито братя. Това са британските арт-дилъри Джеймс Голдинг и Майк Снел, които започват да рисуват като форма на арт терапия. Творбите на братята Конър са търгувани на аукциони в Кристи’с и Бонхам’с заедно с Банкси и Деймиън Хърст. Tехни фенове са принц Хари и Меган Маркъл.  Ексцентричните британци са в България с първата си самостоятелна изложба в Галерия и зала “Оборище 5” по покана на нейния директор Деница Атанасова-Гергова. Изложбата се осъществява със специалното съдействие на RANGE ROVER EVOQUE. Изложбата може да бъде разгледана до 30-ти юли.", "date": "2019.06.30", "title": " Братята Конър: Били сме на прага на самоубийството"}
{"url": "https://trud.bg/%d1%82%d1%80%d1%8a%d0%bc%d0%bf-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%bc%d0%b5-%d0%bc%d0%bd%d0%be%d0%b3%d0%be-%d0%b4%d0%be%d0%b1%d1%80%d0%b0-%d0%b2%d1%80%d1%8a%d0%b7%d0%ba%d0%b0-%d1%81/", "text": "Американският президент Доналд Тръмп   в демилитаризираната зона, която разделя Корейския полуостров. Това съобщи самият той на пресконференция с южнокореюйския си колега Мун Дже-ин. „Ще се срещна с председателя Ким. Очаквам с нетърпение срещата ни, защото създадохме много добра връзка. Разбираме се. Вярвам, че той ме разбира и аз се старая да го разбирам. А понякога това може да доведе до хубави неща“. Тръмп пристигна в Сеул късно снощи за разговори с Мун Дже-ин след като участва в срещата на върха на Г-20 в Япония и изненадващо предложи на Ким да се срещнат. Това ще е третата среща на американския президент с лидера на Северна Корея за малко повече от година. Вторите им разговори във Виетнам преди четири месеца завършиха преждевременно без конкретен резултат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Тръмп: Създадохме много добра връзка с Ким Чен-ун, очаквам с нетърпение срещата ни"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b3%d0%be%d1%80%d0%b4-%d1%81%d1%8a%d0%bc-%d1%87%d0%b5-%d0%bf%d1%80%d0%b5%d0%ba%d0%be%d1%81%d0%b8%d1%85-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d0%bc/", "text": "Доналд Тръмп се ръкува през границата с водача на Северна Корея Ким-чен ун и прекрачи демаркационната линия, с което стана първият действат президент на САЩ, стъпил на севернокорейска територия, предадоха световните агенции.  В миналото в КНДР са пребивавали двама бивши американски президенти – Джими картър през 1994 и 2010 г. и Бил Клинтън през 2009 г. Тръмп каза на събеседника си, че за него е голяма чест да прекоси границата между двете Кореи. „Горд съм, че стъпих в Северна Корея отвъд линията“, обяви той и добави, че се чувства прекрасно. Чрез преводач Ком Чен-ун поздрави Тръмп, че е прекрачил демаркационната линия, което нарече „смел и решителен акт“, който „означава, че искаме да сложим край на неприятното минало“. Ким Чен-ун премина линията и стъпи на южнокорейска територия и тогава президентът на САЩ каза, че ще го покани в Белия дом. Тази трета среща на Тръмп и Ким стана пред обективите на телевизионни камери и предавана на жило по американски новинарски канали. Засега няма признаци за пробив в замрелите преговори за ядрено разоръжаване на Северна Корея, отбеляза АП, цитирана от БТА. Според ТАСС двамата лидери са започнали преговори в т.нар. Дом на свободата от южната страна на границата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Тръмп: Горд съм да прекося границата между двете Кореи\t"}
{"url": "https://trud.bg/%d1%81%d1%82%d0%be%d0%b9%d1%87%d0%be-%d0%bc%d0%bb%d0%b0%d0%b4%d0%b5%d0%bd%d0%be%d0%b2-%d0%b1%d0%b8%d0%b5-%d0%bf%d1%80%d1%8f%d0%ba-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%82-%d0%b7%d0%b0/", "text": "Стойчо Младенов и 4Кайсар“ постигнаха си поредната голяма победа в казахстанското първенство. „Степните вълци“ сразиха „Ордабаси“ с 2:1 като гост и се изравни с него на третото място. Отборът на българския треньор тази година си е поставил за цел участие в евротурнирите. „Кайсар“ поведе с гол на Куле Мбомбо в 37-ата минута, но Тохтар Жангилишбай изравни веднага след това. Натискът на „вълците“ даде плод чак в сетния миг на двубоя. Тогава Оркен Макхан вкара втория гол за престижния успех. Николай Костов, който води „Шахтьор“ (Караганди), също стигна до успех – 1:0 у дома срещу „Тараз“. Неговият тим е седми в класирането – далеч от лидерите и от зоната на изпадащите. Следващия петък е дербито между отборите с български треньори, като Младенов и „Кайсар“ са домакини.", "date": "2019.06.30", "title": " Стойчо Младенов бие пряк конкурент за Европа"}
{"url": "https://trud.bg/%d0%b4%d0%b8%d0%bc%d0%be-%d0%ba%d0%b0%d0%b7%d0%b0%d1%81%d0%be%d0%b2-%d0%b2%d0%b5%d1%81%d1%82%d0%bd%d0%b8%d1%86%d0%b8-%d0%b8-%d0%b2%d0%b5%d1%81%d1%82%d0%bd%d0%b8%d0%ba%d0%b0%d1%80%d0%b8/", "text": "В гънките на журналистиката се спотайва Шантавата българска периодика Шантавата българска периодика още не е проучена. Специалистите пропускат, че около авторитетния “Мир” кръжат газети като “Иманярски глас” и “Табладжийски лист”. Никой не се наема да разтълкува явлението “Келнеро-готваро-кебапчийски глас”, което остава в сянката на меродавната “Зора”. Вестниците чешити са потънали в забвение. На времето са пренебрегвани и сега липсват във фондовете на големите библиотеки. Тези параиздания дописват обаче историята на нашата журналистика. Защото националната култура не се гради само от класици. В нея е оставил диря Иван Вазов, но и бащата на пустословието Нягул Семков. В аналите е Ботевият вестник “Знаме”, но и фамозната газета “К’во да е”. Тя се печата “де да е”, появява се “кога да е” и струва “колко да е”. Вестникът е “Орган на българските масалджии, зевзеци и млади таланти”. Тук дебютира Христо Смирненски, бъдещият бард на пролетариата. “Светлина и мрак” звучи стандартно, но впечатлението е измамно. В това периодично издание енциклопедистът Тодор Йончов излага съмненията си, че Земята се върти. След безсънни нощи, сложни експерименти и математически сметки той коригира хелеоцентричната теория: “Възоснова на тия мои разкрития опован, аз от 9 март 1903 год. обявявам, че Земята не се върти!” “Вестник на гениите” е територия на феномени като Йончов. Неговият първи брой излиза през януари 1936 г. “Орган на гениите в България и по цялото земно кълбо включително и на Канарските острови”, уточняват редакторите. Тяхната цел е да проникнат в тайнствената обител на свръхнадарените: “Според изчислението на един американски учен общото число на мозъците на всички гении в света възлиза на 3 квинтала, докато мозъците на всички кокошки от щата Масачузетс възлиза на 20 квинтала. Тази разлика се дължи не само на климатичните условия, но предимно на априорните контрибуции на физикодинамичните клетки на мозъчното вещество.” Издателите обещават, че вторият брой ще се появи след едно столетие – през януари 2036 година. През 1905 г. в страната излизаха 174 вестника, от които 49 в София. През следващите две години – 1906 и 1907 – общият брой на вестниците стига цифрата 214, от които 60, издавани в столицата. И през периода процентът на излезлите в провинцията вестници е един и същ – 72%. Възоснова на тоя процент не трябва да се идва до заключението за някакъв превес на провинциалния печат над софийския. Извънстоличните вестници имаха малък формат, нисък тираж, кратковременно съществуване и си бяха спечелили прозвището “приставни органи”. Те се пълнеха с обявления, в които се оповестяваше продажбата на имотите и покъщнината на многобройните селски и градски длъжници, вплетени в мрежите на алчните и непреследвани от никого лихвари. Тия обявления, публикувани за сметка на длъжниците, бяха доходно перо еднакво за стопаните на вестниците, както и за приставите, които получаваха съответния дял от стойността на публикациите. За характера на провинциалните вестници говорят до известна степен и самите техни наименования: “Вироглавец” (Силистра), “Гъба” (Т. Пазарджик), “Реклама” (Търново Сеймен), “Свободно перо” (Никопол), “Оглед” (Видин), “Щит” (Кула), “Орлово” (Айтос), “Край” (Анхиало), “Таралеж” (Т. Пазарджик), “Осорлица” и др. В София вестниците бяха по-добре организирани. Тук излизаха партийните органи и следните шест ежедневника: “Вечерна поща” (Ст. Шангов), “Вечерна поща” (Наумов), “Дневник”, “Балканска трибуна”, “Ден” и “Гражданин”. Какво представляваше ежедневникът през годините, за които се отнасят настоящите редове? Четири страници, от които 2 посветени на външни събития, една определена за обявления, и една страница, отделена за вътрешните въпроси, застъпвани най-често с няколко реда в хрониката. Това разпределение на печатното поле позволяваше на читателя да знае доста неща за всяка чужда страна, но много малко за собствената си земя. Тиражът на ежедневните вестници беше малък. Най-разпространеният ежедневник – “Вечерна поща”, имаше 8000 тираж, “Дневник” – 6000, “Балканска трибуна” – 4000, “Ден” – 2500. Освен ежедневниците излизаха по 2-3 пъти седмично и партийните органи. Както ежедневниците, тъй и партийните вестници от тая епоха бяха поставени изцяло в услуга на запълващите я политически борби. Пристрастни, раздразнителни и полемични, тия вестници се боричкаха помежду си със заслепение, което не щадеше стойността на фактите, с които борави, честта на противника, с когото спори, истината, която претендира да защитава. Вестникът от тая епоха бе фанатик, чиято омраза към противника бе толкова голяма, колкото безрезервна бе привързаността му към приятеля. Той се бореше с всички позволени и непозволени средства за постигане на целите, които преследваше. Целта на ежедневния вестник беше печалбата, а на партийния – властта. Средствата на първия вестник бе сензацията, а на втория – клеветата и дезинформацията. Вестник “Мир”, орган на Народната партия, за да уязви властващата тогава Народнолиберална партия, изнесе едно писмо, с което министърът на правосъдието д-р Панайодов бил искал от столичния кмет да отпусне по бедност дърва на сестра му. Знаеше се, че сестрата живее при министъра, който беше ерген, и че кубическият метър дърва по това време струваше 8 лева. Месеци подред печатът се занимаваше с тая “крупна” афера. В съда се установи, че в. “Мир” си е послужил с фалшифицирано писмо, и редакторът му бе осъден, но д-р Панайодов, който завеща цялото си състояние на гимнастическия съюз “Юнак”, слезе в гроба с прозвището “Дървеният министър”. За да се реваншира, печатът на властващата партия обвини пък шефа на Народната партия Иван Гешов, че бил станал наследник на милионите на Евлоги и Христо Георгиеви с фалшифицирано от него завещание. И печатът месеци подред посвещаваше цели страници на тая шумна афера. В съда се установи, че завещанието е безукоризнено, но и Иван Евстратиев Гешов чак до гроб се считаше за крадец на чужди милиони. Братя Евлоги и Христо Георгиеви, букурещки милионери, бяха завещали огромната за времето сума от 6 милиона златни лева за построяване на университет. Като се вземе предвид, че за Народния театър, строен през 1905/1906 год., т. е. след завещанието, бяха израдходвани само 2 700 000 лева, че величественият и красив храм “Ал. Невски”, граден от 1904 до 1912 год., струваше 5 1/5 милиона, може с положителност да се твърди, че шестте милиона лева и с натрупаните към тях лихви можеше тогава да се построи сграда за университет, по-голяма и от сегашната. Изпълнителите на завещанието обаче отлагаха строежа, докато след Балканската и особено след Първата световна война левът бе обезценен и шестте милиона лева се стопиха. Жълтият ежедневен вестник привличаше към себе си вниманието на читателя чрез сензацията, в която той не се колебаеше да заличава границата между реалното и фантастичното, между истината и измислицата. Скандалната хроника бе на особена почит в тоя вестник, който не се стесняваше да се вмъква в най-интимните връзки на хората, да разгъва пред хищническото любопитство на читателя най-съкровените и чисти преживявания на младежите, да влиза дори в спалните на гражданите, да се намесва в техните семейни отношения и с педантичността на следовател да описва най-бруталните отношения и най-вулгарните сцени. Родоначалник и създател на българския сензационен вестник беше Стоян Шангов, който бе една много живописна фигура. Нисък, пълен, набит, той се обличаше с рядка за времето виенска елегантност: костюм от светъл английски плат, сиво бомбе с плоско дъно, цветна копринена жилетка, между джобовете на която висеше масивна златна верижка на часовник, бастун със сребърна дръжка, светли ръкавици. Шангов беше забавен и духовит човек. Един ден бях заел маса пред тогавашното кафене “Панах” – най-луксозното по онова време. От изток, по булевард “Дондуков”, се зададе Шангов, който стъпваше бавно и до известна степен тромаво. Всички маси, разположени на тротоара, бяха заети. Със свойствената си, придружена с поклони учтивост Шангов поиска позволение да седне на моята маса. В разговора ни около събитията той вмъкна следната реплика: – Знаете ли какво е измислил един голям американски притежател на вестник? – Не, не знам. – Искате ли да ви разкажа? – Разбира се. – Тоя събрат не печатал вече вестника си на обикновена хартия и с обикновено мастило. Измислил, дяволът, хартия не от целулоза, а от брашнена каша. И почнал да печата вестника си на тънки листове, изработени от такава каша. И го печатал не с обикновено мастило, а с мастило, направено от сироп. На първата страница на вестника поместил с едър шрифт следното предупреждение: “Внимание, внимание, любезни читатели! Нашият вестник е приготвен от първокачествено брашно и от ароматичен сироп. Той е по-вкусен от съдържанието си! След като го прочетете, не пропущайте да го изядете. Ще ви достави рядко удоволствие.”  “Голяма сензация, голям успех ти казвам! Всички редакции изпаднали в голяма паника.” (Със съкращения.) АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Димо Казасов: Вестници и вестникари"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b5%d1%81-%d0%bd%d0%b0%d0%bf/", "text": "Северна Македония и Албания останаха разочаровани. От целия този процес – Европа не може да претендира да бъде световен лидер, не може да застане като равноправен партньор, ако не осигури членството на Западните Балкани. ЕС направи голяма грешка с това, че отложи решението за присъединяване на Северна Македония и Албания за октомври. Това заяви вицепрезидентът Илияна Йотова пред Тогава ще видим накъде ще тръгне процесът за Брекзит. Според Илияна Йотова ще се стигне до ново отлагане на излизането на Великобритания от Общността. България е лобито на ЕС за Западните Балкани, заяви вицепрезидентът. По повод избора на ръководните длъжности в Европейския съюз Йотова каза, че се слага каруцата пред коня – няма как да сме убедени в личността, която ще оглави ЕК, без да чуем тяхната визия, коментира вицепрезидентът. По думите ѝ отново оставаме с впечатлението, че тези личности ще са плод на някаква сделка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Вицепрезидентът Илияна Йотова: ЕС направи грешка, че отложи решението за присъединяване на Северна Македония и Албания"}
{"url": "https://trud.bg/%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b0-%d1%81%d0%b5%d1%81%d1%82%d1%80%d0%b0-%d1%81%d0%ba%d0%be%d1%87%d0%b8-%d0%be%d1%82/", "text": "Медицинска сестра скочи от прозорец в държавната болница в квартал Никея в Атина, за да избегне задържане. Час по-късно жената почина. Според информация, тя не е имала никакви документи, за да легитимира присъствието си в болницата. В паниката да избегне задържане и бъде екстрадирана в страната си жената скочила от първия етаж на болницата. Жената е от Армения и е на около 50 години. Според информацията всички чужденки, които работят в болници, практикуват незаконна дейност или са настанени на работа от незаконни бюра. Всяка болница разполага със списък от определен брой нощни сестри, между които разбира се, че има и чужденки. Извънредни дежурни сестри работят на половин цена и са предпочитани от близките на пациентите. От 40 до 50 евро за смяна от осем часа варира заплащането на фалшивите болнични сестри като от тази сума се приспада и съответната комисионна на агенцията, намерила работата. Тарифата се увеличава драстично през уикенда и почти се утроява за съботната вечер. Почти двойно е заплащането за сестрите, работещи легално. По-точно тяхната надница е 78 евро брутно възнаграждение за смяна от осем часа, което означава 36,40 нето след удръжките и осигуровките. Според Националното сдружение на спешните медицински сестри непосилното данъчно облагане в този бранш е извън всякаква логика и държавата губи от неплащането на осигуровки от черния труд, който предлагат нелегалните чужденки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Незаконна медицинска сестра скочи от прозорец в Атинска болница"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d1%8a%d1%80%d0%b1%d0%b8%d1%86%d0%b0-%d0%be%d0%b1%d0%bd%d0%be%d0%b2%d1%8f%d0%b2%d0%b0-%d1%83%d0%bb%d0%b8%d1%86%d0%b8-%d0%b7%d0%b0-590-000-%d0%bb%d0%b2/", "text": "В шуменската община Върбица стартира лятната програма за асфалтиране на улици по селата. 590 000 лв. от местните си приходи ще инвестира кметството в нова инфраструктура, каза кметът инж. Мердин Байрям. Има улици, по които никога не е имало асфалт, тънели са в кал при дъжд, а сега ще бъдат благоустроени. Ремонтите започнаха успешно от село Чернооково, продължиха през Божурово, а преди ден машините асфалтираха улиците „Дружба“ и „Плиска“ в село Станянци, съобщават от кметството. В програмата са включени и Маломир, Нова бяла река, Бяла река, Тушовица, нама да има населено място без обновление, категорични са от общината. Предстоят ремонти и в град Върбица. Входът на града вече е променен. Посрещат те не само китни алеи, за които общинско предприятие произвежда цветята, но и тротоари. Пешеходните зони са отграничени от бордюри и от дни са павирани. Майсторите дават солидна гаранция са свършената работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Община Върбица обновява улици за 590 000 лв."}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%b7%d0%b0-%d0%b8%d0%b7%d0%b1%d0%be%d1%80%d0%b0-%d0%bd%d0%b0-%d0%bd%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5/", "text": "„Всеки има шанс”. Така евродепутатът от ГЕРБ/ЕНП Емил Радев коментира пред   предстоящия избор на нов председател на Европейската комисия. Все по-често за наследник на Жан-Клод Юнкер се спряга и Кристалина Георгиева. „Преговорите са много трудни, а в сряда трябва да изберем председател на ЕП. Ако днес няма решение, трудно ще се постигне консенсус и в сряда. А е необходим много широк такъв”, коментира Радев. По отношение на работата на новия ЕП евродепутатът заяви, че е особено важно 17-те български представители да имат единна позиция. „Всеки да я защитава пред своето европейско семейство. Трябва да загърбим партийните различия, защото когато сме заедно, сме силни”, смята Радев. Според него България е една от страните, които „много стриктно спазват европейските правила при усвояване на евросредства”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Емил Радев за избора на нов председател на ЕК: Всеки има шанс"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bf%d0%be%d0%b8%d1%81%d0%ba%d0%b0-%d0%be%d1%82%d1%81%d1%82%d1%80%d0%b0%d0%bd%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d0%b0%d0%bb%d0%b5/", "text": "Корнелия Нинова предложи на Пленума на БСП Валери Жаблянов да бъде отстранен от Изпълнителното бюро на партията. Лидерът на БСП предлага още съставът на ръководния орган да се разшири от 15 на 21 души. Сред мотивите за отстраняването на Жаблянов са нарушен екипен принцип, липса на активност в идейните дискусии, както и неучастието му в Парламентарната асамблея на Съвета на Европа. На вниманието на Бюрото са предложени кандидатурите на общинския съветник от Столичния общински съвет Милка Христова, депутатите Стоян Мирчев, Георги Свиленски, Весела Лечева и Манол Генов, председателят на Младежкото обединение в БСП Николай Бериевски и Асен Гагаузов. Идеята на Нинова е по този начин да се разшири кръгът на лицата, които взимат решения за партията. Нинова е поискала повече депутати в Изпълнителното бюро, за да се подобри връзката на органа с парламентарната група, както и повече представители на местната власт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Нинова поиска отстраняването на Валери Жаблянов от Изпълнителното бюро на БСП\t"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d1%80%d0%b0%d0%b4%d1%83%d0%bb%d0%be%d0%b2-%d0%bc%d0%b2%d1%80-%d0%bd%d0%b5-%d1%81%d0%b5-%d1%81%d0%bf%d1%80%d0%b0%d0%b2%d1%8f/", "text": "През последните 10 години интересът към МВР се засили по ред причини, една от тях е заради реакцията към престъпността, коментира пред   проф. Николай Радулов – полицай, професор и главен секретар на вътрешното министерство по време на правителството на Иван Костов. По думите му МВР не се справя добре с възложената му работа, като за това има много обективни и субективни фактори и вината не е само на МВР, според професора. Работата началник на районно управление в София е една от най-главоболните, каза проф. Николай Радулов. „От една страна той не е политическа личност, но друга страна е лицето, което е добре познато в района. СДРВ работи от години с 15-20% недокомплект. Това означава, че на раменете на началника на Районното се струпват задачи, които си противоречат. Трябва да се представи полицейско присъствие някъде, а възможностите за това са много малки. Работят под силен стрес, когато се загуби контрол е възможно човек да не издържи на натоварването“, обясни Радулов. Вчера с дициплинарно уволнение бе заплашен шефът на 6 РПУ в София след като стана ясно, че той е буйствал в заведение, а по-късно се е качил на колата си и при проверка е отказал проба за алкохол. След скандала Петър Василев напуснал заведението с личната си кола, но бил спрян за проверка от пътна полиция. „След инцидента на Василев е съставен акт – колата му е свалена от регистрация, глобата му е 2000 лева, а книжката му е взета за 2 години. Може да е бил много добър в работата си, но всичко това се нулира, защото в дни, в които имаме по 10-15 души убити по пътищата от катастрофи, включително и заради употреба на алкохол и неспазване на правилника, това нещо ни се демонстрира от началник на РПУ в центъра на София, коментира още проф. Николай Радулов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Проф. Николай Радулов: МВР не се справя добре"}
{"url": "https://trud.bg/%d0%ba%d1%80%d0%b8%d1%81%d0%ba%d0%be-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0-%d1%81%d0%bd%d0%b8%d0%bc%d0%ba%d0%b0-%d1%81-%d0%b1%d1%80%d0%b5%d0%bc%d0%b5%d0%bd%d0%bd%d0%b0%d1%82%d0%b0/", "text": "Рап изпълнителят Криско пусна първа официална снимка с бременната си приятелка Цветелина. На кадъра популярният изпълнител и приятелката му позират с официални дрехи. Криско е облечен с черен панталон, снежнобяла риза и папийонка, а Цвети е с нежна рокля в екрю без презрамки, с флорални елементи в горната част, а кройката подчертава нарасналото й коремче. За бременността на танцьорката се заговори преди няколко месеца, но потвърждението дойде   В клипа на „Да или не“ ясно се вижда, че Цвети е в напреднала бременност.", "date": "2019.06.30", "title": " Криско публикува снимка с бременната си приятелка"}
{"url": "https://trud.bg/%d0%bf%d1%80%d0%b0%d0%b2%d0%be%d1%81%d0%bb%d0%b0%d0%b2%d0%bd%d0%b8-%d0%bf%d0%be%d1%82%d0%b0%d0%b9%d0%bd%d0%be%d1%81%d1%82%d0%b8-%d1%81%d0%b5-%d0%bf%d0%b0%d0%b7%d1%8f%d1%82-%d0%b2-%d1%82%d1%83%d1%80/", "text": "Един от най-старите православни манастири – втори по святост в света – се намира в Турция! По-точно в Югоизточната є част и недалече от границата є със Сирия. Тази част на Турция е съвсем слабо позната на милионите туристи, които буквално заливат турските слънчеви морски курорти или пък предпочитат да се потопят в атмосферата на световен мегаполис като Истанбул. На югоизток всъщност са земите на древна Месопотамия. Това е място, пропито с мистика и много история. Екзотиката и фантастичната природа са неща, които винаги биха изкушили туристите. А ако прибавим и великолепната храна, няма как да не стане 3 в 1. Всъщност, когато човек потегли на изток от Истанбул, усещането е за живия живот. Тук всичко се случва на улицата. И в никакъв случай не можеш да останеш равнодушен. Защото тук в тази част на Турция всичко е специално. Най-важното е, че хората приемат абсолютно спокойно и нормално новите реалности. Бежанците тук са десетки хиляди, но едва ли можеш да ги разпознаеш. Всички живеят заедно. Един от най-интересните и красиви градове в района е древният Мардин, който е изключително богат и много добре запазен през вековете. Тук, в Мардин, няма нужда да си представяш какво може да се е случвало преди стотици години. Обикновена гледка – жена затваря вратата на дома си в стария град. А в този дом вече 700 години например живее нейното семейство. Или пък виждаш деца, които ритат топка на съвсем малките, а понякога и почти вертикални улици, знаейки, че ако топката полети надолу, то ще трябва, както и столетия назад, да я гониш, гониш, а после да се изкатериш отново по хълма, на който градът е разположен. И друго – както 1000 години назад магарето е извозвало строителните отпадъци, днес това става по същия начин – защото по повечето от тези малки и извити улички няма как да мине автомобил. Кривите сукаци на стария Мардин винаги ще те заведат където трябва. Просто трябва да ходиш и да си възхитен от видяното. Историята в Мардин е буквално навсякъде. Ако с дни не напускаш стария град, то на връщане непремемно ще те чака… аклиматизация. Много от къщите са на по 600-800 години. Имат номер, живописна порта с източни орнаменти, както и тераса, от която можеш да видиш…Месопотамия. Атмосферата на Изтока тук идва и от многото християнски храмове и манастири, построени почти веднага след Христос. Именно смесването на древното християнство с мистерията на Изтока е една от основната причина да дойдеш тук. Мардин е пълен с арабски постройки, кадидатства да бъде включен в списъка на охраняваните обекти от ЮНЕСКО. Макар да е съвсем близко до сирийската граница, градът е абсолютно безопасно място. В него съжителстват различни култури и религии, а любезността и толерантността няма как да не се усетят. Макар че в града и областта има силно арабско влияние, което се проявява в културата и архитектурата, Мардин има много стара християнска история и се гордее с голямото количество древни църкви. Какви ли не народи са живели в него от времето на неговото заселване през четвъртото хилядолетие преди Христа – асирийци, римляни, перси, османци… Царства са сменяли империи, но старият град Мардин както и много хиляди години назад, живее своя особен живот. Град Мардин е кацнал на хълма. От дълги години той е мястото, в което мирно съжителстват най-различни религиозни течения и вери, много векове те живеят отнасяйки се добросъседски един към друг. Древните църкви и манастири са започнати да ги строят след 3 век, за да ознаменуват идването по тези земи на арменските и асирийските народи. В стария град и околността църквите са няколко – Дева Мария, Св. Юсуф, Св. Петър и Павел, Св. Михаил… Само на 5 километра от Мардин е един от най-големите действащи манастири – прекрасният Дейр-ул-Зафаран или както го наричат още Шафрановия, заради цвета на камъните, от които е направен. Той е на 1500 години, а един от стенописите вътре е на 1200 години. Началото му идва от сюрияните, които са една от най-старите християнски общности в света. Манастирът е голям, реставриран, а в двора му е пълно със зеленина – кипариси, маслини, зукуми… Това място е истински рай по тези места! Вътре има три черкви, едната се казва Дева Мария. В началото е построен от асирийски слънцепоклонници като неголяма пещерна църква…. а сега е голяма православна светиня. В манастира има само няколко монаси, а един от тях е отец Габриел – изключтелно разговорлив и артистичен. Когато разбере, че в манастира са пристигнали православни, иска лично да ги разведе и да им покаже манастирските потайности. От 1160 до 1932 година тук е била и резиденцията на Патриарха на Сирийската православна църква. Православните светини в тази част на Турция са истински оазис и изненадват с изключително доброто поддържане. Посещавани са от много туристи, а когато човек влезе вътре, може да обикаля с часове, или пък да седне на дървена пейка под някое дърво. Най-големият и най-важен манастир е Св. Гавраил или както турците го наричат „Мор Габриел”. Той е на 10 километра от Мардин и основан още през далечната 397 година от Св. Самуил и Св. Симеон (За най-древен в света се приема православният коптски храм „Св. Антоний” в Египет, датиращ от 298 г. н. е.). Свети Гавраил е смятан за втория по святост сред православните християни в света. Първият разбира се е в Ерусалим. Св. Гавраил принадлежи към Сирийската ортодоксална църква, отнасяща се към монофиситската църква от типа на армянската или коптската. А най-старата църква в него се казва Св. Анастасий – основана е през 512 година, в сегашния великолепен вид е реставрирана през 1997-а. Установено е, че златни декорации са украсявали вътрешната страна на тавана, лампите и полилеите – всичко е било в злато, но монголите го разграбват. В този си вид всъщност той е от 1619 година. А цялостната реставрация на огромния манастир е приключила преди 16 години. Има поверие, че ако човек дойде 7 пъти в него с вяра, все едно е бил ходжа. Св. Гавраил (Габриел), чието име носи, пристига през 7-и век в него, тогава е най-големият разцвет за манастира, най-богатите му години. В манастира е имало училище, където са учели не само теология, но и други предмети. Днес манастирът е действащ, в него има 14 монахини и 4 монаха. В гробницата му са погребани над 10 000 монаси. В този ройон са сюрияните – една от най-първите християнски общности в света, появила се още в първите години след Христос. Около 1 милион са сюрияните по света, а в района на Мардин са около 5000. Столицата на сюрияните е град Мидят, в който има шест прекрасни православни църкви. Близкото селце Кафро пък цялото е населено от техни наследници. Между другото сюрияните са доста заможни, те са прекрасни бижутери – сребърните им изделия са невероятно красиви, правят и най-хубавото вино там. Извън историята, тази част на Турция се слави с изключителните си кулинарни шедьоври. За прочутата турска баклава, за невероятните сладкиши може да се напише цяла книга. Казват, че за да усетиш живота в Турция, трябва бавно да вървиш из градските чаршии. А чаршията в Мардин освен с невероятни подправки и яски отвсякъде можеш да усетиш мириса на натуралния сапун. Феерия от цветове виждаш отвсякъде, а прочутият шам-фъстък можеш да вземеш от всяка сергия. Имаш чувството, че хората живеят на улицата, че животът се случва там. Цели фамилии се разхождат заедно, мъжете седят на сладка приказка, въртейки в ръка броеница, а жените похапват сладкиш и пият от прочутия черен чай. И като се замислиш, цялата тази вряща човешка маса живее върху толкова древна земя, населена от няколко хилядолетия. Почти няма империя която да не е оставила следите си тук.", "date": "2019.06.30", "title": " Православни потайности се пазят в Турция"}
{"url": "https://trud.bg/%d1%82%d1%80%d0%b5%d1%82%d0%b8-%d0%b4%d0%b5%d0%bd-%d0%be%d0%bf%d0%b0%d1%88%d0%ba%d0%b8-%d0%be%d1%82-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d0%bf%d0%be-%d0%b3%d1%80%d0%b0%d0%bd/", "text": "За трети пореден ден по граничните пунктове се образуват огромни колони от автомобили и задръствания. Дори в неделния ден, още от 7 ч. сутринта на ГКПП „Кулата” се извиха километрични опашки от желаещи да отидат в Гърция, информира  На място бяха блокирани и много автобуси с туристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Трети ден опашки от автомобили по границата с Гърция"}
{"url": "https://trud.bg/%d0%b0%d0%bd%d1%82%d0%be%d0%bd-%d0%ba%d1%83%d1%82%d0%b5%d0%b2-%d0%b3%d1%80%d0%b5%d1%88%d0%ba%d0%b0-%d0%b1%d0%b5%d1%88%d0%b5-%d1%87%d0%b5-%d0%bd%d0%b8%d0%bd%d0%be%d0%b2%d0%b0-%d0%bd%d0%b5-%d0%bf/", "text": "Грешка беше, че Корнелия Нинова не подаде оставка пред конгреса, загуби чисто имиджово. Това обяви пред   депутатът от БСП Антон Кутев. Според него конгресът е щял да потвърди нейното лидерство, ако се беше стигнало до гласуване. На критиките на Нинова, че никой от критиците ѝ не е излязъл да говори на конгреса Кутев отговори, че е искал да вземе думата след нейната реч, но не са му я дали. Като недостатък на настоящия лидер на БСП той изтъкна и  факта, че тя превръща всичко в борба срещу определени хора, в личностна битка. Кутев обаче признава, че откакто Корнелия Нинова е лидер на социалистите партията във възход. Тя извади партията от една летаргия и държи всички в напрежение непрекъснато, уточни социалистът. За бюджета на БСП той коментира, че в момента нямат проблем с парите, но ако субсидията бъде намалена на 1 лев на глас от средата на годината, това ще доведе до финансова криза в партията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Антон Кутев: Грешка беше, че Нинова не подаде оставка пред конгреса"}
{"url": "https://trud.bg/%d1%81%d1%83%d1%85%d0%be-%d0%b8-%d0%b3%d0%be%d1%80%d0%b5%d1%89%d0%be-%d0%b7%d0%b0%d0%bf%d0%be%d1%87%d0%b2%d0%b0-%d1%8e%d0%bb%d0%b8/", "text": "Горещо и сухо време ни очаква в началото на юли. Предстои затопляне през първите дни на седмия месец в годината и не се прогнозират особени валежи. От 4 до 7 юли ще бъде ветровито и вълнението по нашето Черноморско крайбрежие ще е умерено и силно. Възможно е да превалява основно в Западната половина от страната. До края на десетдневието температурите ще се повишават и през втората му половина на много места ще достигнат 30, 33 градуса. В самия край на десетдневката ще има условия за следобедни разхладителни валежи. В средата на месеца ще бъде слънчево и горещо, като най-топло ще е около 14 и 15 юли. Периодите с по-продължителни валежи са от 18 до 22 и в края на месеца от 27 до 31 юли. Валежите през последните дни от месеца ще бъдат краткотрайни, с летен характер. Средните максимални температури за месеца ще бъдат между 28 и 32 градуса, а средните минимални – между 14 и 18 градуса. Обикновено най-често през месеца вали в неговия край, а началото е по-сухо, в сравнение с последните дни на юни, в които в страната доминираше динамично време с дъжд и слънце. Юли за равнинната част на страната е най-топлият месец от годината. Времето по-често е слънчево и горещо. През този месец са измерени и едни от най-високите температури в България. През 2000 година горещините бяха дълги и рекордни. Тогава на 5 юли в много градове бяха отчетени най-високите температури откакто се мери температура на въздуха. В Пловдив живакът в термометрите достигна 45-о деление, в Сандански и Русе 44, а в останалите райони между 39 и 43 градуса. В София също бе отбелязан рекорд – 40,2 градуса. Горещо с температури до 43 градуса е било и през 1987, 1985, 1945, 1927, 1916, 1909 година. Съпътстващо дългите горещини явление е чувствителното спадане на нивото на реките и водните басейни. Ниското ниво на река Дунав се отразява в затруднения за речното корабоплаване. Голям разход на водни ресурси в такива горещи дни е и напояването на земеделските площи. Народна метеорология: Гръм на Илинден носи добро вино Народната метеорология включва прогнози за времето, които са основани на традиционните познания и наблюдения върху движението на небесните тела, атмосферните явления, поведението на животните, състоянието на дърветата и растенията. В тях е синтезиран многовековният трудов опит на селския стопанин. За юли народната метеорология гласи: Колкото са по-горещи 15, 16 и 17 юли (горещниците), толкова по-люта ще е зимата. От времето през тези три дни се съди за времето през декември, януари и февруари. Ако прогърми на Илинден (20 юли), овощията ще се повредят, орехите ще са червиви, но виното ще е добро. Голяма вероятност за градушки В сравнение с юни нахлуванията на по-хладен въздух от северозапад намаляват, но въпреки това вероятността от проливни валежи и гръмотевични бури е голяма. За този месец най-честото неблагоприятно явление е градушката. То се случва обикновено в дните 2-12 юли и 28 юли в Горнотракийската низина и между 22 и 23 в Северозападна България. На тези дни по-често отколкото в другите се е случвал валеж от град за период повече от 100 години. Естествено има и изключения.  Въпреки това юли е един от най-подходящите периоди за почивка по нашето Черноморие. Студените фронтове рядко достигат до крайбрежието, а свежият морски бриз прави горещините поносими. Справка за геомагнитната прогноза показва, че през повечето дни слънчевата активност ще бъде ниска. Магнитни бури обаче се очакват през периодите от 20 до 22 юли.", "date": "2019.06.30", "title": " Сухо и горещо започва юли"}
{"url": "https://trud.bg/48-%d0%b3%d0%be%d0%b4%d0%b8%d0%bd%d0%b8-%d1%81%d0%bb%d0%b5%d0%b4-%d0%b2%d0%b8%d1%82%d0%b8%d0%bd%d1%8f/", "text": "Има една неостаряваща мисъл, че гордите хора пазят мъката в себе си. Всеки от нас го е правил, разлиствайки страниците от своето битие. Има обаче мигове, които биват споделяни от хиляди. Има чувства, които обединяват и които не си отиват, колкото и безмилостен фактор да е времето. То понякога просто не може да отмие онези, на които им е предопределено безсмъртие. Не може да заличи величините, които обединяват поради непреходния си смисъл. Гунди и Котето бяха необикновени и гениални футболисти, но за всички преди нас и след нас те ще останат символ на едно необикновено и романтично време, родило мита за величието на играта и нейните рицари на зеления килим. Георги Аспарухов и Никола Котков бяха явление, надхвърлящо границите на футбола. Притежаваха невероятни човешки качества и затова бяха толкова обичани. Днес, 48 години след трагедията на Витиня, България все още ги помни. Младите слушат прехласнати историите за тяхното майсторство и човешки достойнства, а по-възрастните все още не могат да повярват, че ги няма. Тъгата по Гунди и Котков не е просто тъга по двама велики играчи. Не е тъга само на спортната общественост, защото от загубата на доблестни хора винаги боли. Имената на Гунди и Котков припомнят, че има легенди, които не умират. Затова и приказката за Георги Аспарухов и Никола Котков се разказва от бащи на синове до ден днешен и не позволява пламъкът на величието им да угасне. Те останаха във футболната и обществена памет със своят чар и елегантност. За кариерата им е написано и казано всичко. Победите и попаденията с Левски, и с националния отбор ще се помнят завинаги. Те бяха всенародни любимци и затова до наши дни не секва скръбта по ранната им гибел. А за нас… За нас остава да следваме ярката светлина на тези неугасващи доблестни мъже, за да можем поне малко да се докоснем до величието им! Ръководството, футболистите и служителите на ПФК „Левски“ се покланят пред паметта на Георги Аспарухов и Никола Котков.", "date": "2019.06.30", "title": " 48 години след Витиня…"}
{"url": "https://trud.bg/%d1%82%d1%80%d0%b8-%d0%b4%d0%bd%d0%b8-%d0%b0%d0%b4-%d0%bd%d0%b0-%d0%b3%d0%ba%d0%bf%d0%bf-%d0%ba%d1%83%d0%bb%d0%b0%d1%82%d0%b0-%d0%bd%d0%b0%d0%b4-10-%d1%85%d0%b8%d0%bb%d1%8f%d0%b4%d0%b8-%d0%bc%d0%b8/", "text": "Три дни на ГКПП-Кулата е същински ад, колоните от автомобили и автобуси не секват, хиляди поеха към гръцките курорти, но мисията им се оказа истинско изпитание. В горещините колите прегряха, хората се изнервиха, деца пищяха. Някои нарочно поели в петъчния ден за Гърция, с надеждата да избегнат големите съботни опашки, но на практика се получи обратното. Колоните се проточиха до над 6 километра. В събота картинката беше същата, опашките не секнаха и през нощта, когато имаше и засилен обратен трафик на връщащи се от екскурзиите по схемата на море за ден. Граничните власти работиха на пълни обороти, всички трасета бяха отворени, но толкова си е капацитетът на граничния пункт. В неделя по обяд на пункта да види с очи обстановката дойде и Главен комисар Светлан Кичиков, директор на ГД „Гранична полиция“. Той завари колона от 3 километра и обясни, че трафикът на автомобили спрямо същия период на миналата година се е увеличил с 25%. Трасетата, на които се обработват автомобилите, са три и според него на всяка кола обработката на документи отнема около 30 секунди. Големият проблем, заради който се трупалата колона, според Кичиков били родителите, които пътуват с деца и не били направили копие на нотариалната декларация. При това положение граничния служител сам прави това, влиза в сградата, снима на ксерокс документа и го вписва. Всичко това отнема доста време и чакане. Само за тези три дни 436 такива копия са направени на декларациите за деца. Заради това и апелираха към родителите предварително да си подготвят документите, когато тръгват да минават границата. Само за едно денонощие през Кулата са преминали над 10 хиляди автомобили. Работи се на облекчен режим на обработка на документите на европейските граждани, каза още комисар Кичиков. Но и капацитетът на пункта е малък, той е проектиран преди над половин век с мост с четири платна между България и Гърция. Така че, колкото и входни трасета да има, мостът действа като фуния и предизвиква задръствания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Три дни ад на ГКПП-Кулата, над 10 хиляди минаха за денонощие\t"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d1%81%d0%bf%d1%80%d1%8f-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b0%d1%82%d0%b0-%d1%82%d0%be%d0%bf%d0%bb%d0%b0-%d0%b2%d0%be%d0%b4%d0%b0-%d0%b2-%d1%82/", "text": "Възникнала авария на главен топлопровод е преустановено подаването на топлинна енергия за топла вода на територията на Велико Търново. Това съобщиха от „Топлофикация – ВТ” АД. Поради извършване на планови ревизии и ремонти на съоръженията за доставка на топлинна енергия, подаването на топлинна енергия за топла вода ще бъде преустановено и за времето от 5 юли до 5 август. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Авария спря централната топла вода в Търново\t"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%b5%d1%86-%d1%81%d0%bf%d0%b0%d1%81%d0%b8-%d1%82%d1%80%d0%b8-%d0%b6%d0%b8%d0%b2%d0%be%d1%82%d0%b0-%d1%81-%d0%be%d1%80%d0%b3%d0%b0%d0%bd%d0%b8%d1%82%d0%b5-%d1%81/", "text": "49-годишен мъж от Велико Търново стана донор на сърце и бъбреци. Той е бил приет на 27 юни в Реанимацията на областната болница с мозъчен кръвоизлив. Ден по-късно е изпаднал в мозъчна смърт. Близките му веднага са взели благородното и хуманно решение да дарят органите му на хора, за които те са единствен шанс за живот. Сърцето е трансплантирано в събота в болница „Света Екатерина“ в София, а двата бъбрека – в Александровска болница. Координатор на донорската ситуация е д-р Ваня Лъчезарова от болницата в старата столица.  Ръководството на здравното заведение изказва огромната си благодарност на близките на пациента за благородния жест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Търновец спаси три живота с органите си\t"}
{"url": "https://trud.bg/%d0%b1%d0%b5%d0%b7%d1%81%d0%bb%d0%be%d0%b2%d0%b5%d1%81%d0%bd%d0%b8-%d0%bb%d0%b8-%d0%be%d1%81%d1%82%d0%b0%d0%bd%d0%b0%d1%85%d0%bc%d0%b5/", "text": "И сега прибавете към заглавието – та не казваме добра дума за Словото на Бешков. Не го вкарваме в книжнината с важни послания, отминаваме го като ненужно. Доволстваме от едно остроумно, но оспоримо изказване на Емилиян Станев: “Добре че Бешков не науми да става писател. Иначе всички щяхме да бъдем излишни.” Прозира ми тук горделивостта на създателя на повести и разкази. А авторът на други и къси жанрове само е можел да стане писател. Художествената проза, есетата, писмата, интервютата, мислите, записваните насаме /от Ст. Сивриев/ и от лекции /от студенти на Бешков/ монолози стигат да го наречем мислител. Но не и писател, като че ли е създавал ноти или изображения. Написаното и записаното Бешково Слово по обем не е по-малко от сътвореното от Дебелянов или Вапцаров. Не ще продължа сравнението с качеството, защото мнозинството по-лесно възприема разказа и стиха. Но не оценява и цени останалото Слово. По-щедро от писателското е художническото съсловие. Само със 17 известни картини /зная и една, осемнадесета/ там са признали писателя Константин Величков за виден художник. Всъщност къде е границата на художествеността, за да наречем някого писател? Къде? Ами в нас. Там, където преставаме да забелязваме информиращата ни приказливост на текста. И започваме да изпитваме наслада /наричана естетическа/, да долавяме живото и Божественото, да пускаме антените си за послания. Има ли значение дали това произлиза от определен литературен жанр – стихотворение, разказ, роман, есе, публицистика. Навярно има за недозрелия, който си представя литературата като съчинителство. Но за истинския познавач значение има само Словото, т. е. това, съдържащо високата духовност. Впрочем да не се правя на откривател. Бешков е съзнавал това. Защото е наричал литературата Словото с главно С. И е създавал Слово, а не литература. В малки изящни форми. Та няма карикатуристът и илюстраторът, т. е. авторът в най-малко времепоглъщащите жанрове в изобразителното изкуство, да седне да пише романи само да доказва, че е писател. Все пак нека отдадем заслуженото на това, което е донесло сегашното признание на Бешков. Роденият в 1901 г. Илия Дунов Бешков завършва Художествената академия /такава става Рисувалното училище в 1921 г./ в 1926 г. в класа по живопис на проф. Никола Маринов. Учителства една година и се захваща с карикатурата и рисунката. /С какво ли не още, което наричаме изкуство или артистична изява, той се е захващал успешно./ При наличието на редица талантливи карикатуристи той бързо става водещ в жанра. Заради блестящите си национални типажи и обобщения, естествено улучили и актуалната проблемност, и с рисуваческото си изящество. Нетърпелив глас ми подсказва – и заради смелостта. Но зная, че тя става отличително качество, когато съпътства останалото, достигнало до значимост. Последните 8 години от живота си Бешков е професор в Художествената академия. За студентите си той е Учителя, защото ги посвещава не само в техническите тънкости на рисуването, но и в служенето на изкуството и на духовността. Тогава, 1952 г., в хода на записваните беседи/монолози със Ст. Сивриев той става и по-дисциплиниран служител на перото – записва това, което преди само е изговарял. Така от Учител на студентството той се превръща и в Учител на народа. В този, който обобщава в своето Слово заложените и натрупаните национални и философски ценности. И ги превръща във всеобщ олтар, където можещ да се помолиш, покаеш и приемеш за своя мъдростта на нацията и на нейния изразител. Само че в онези години на пренебрегнат национален дух и опит заради вярата, че с икономическото разрастване се преобразява и Човекът, Бешков е възприеман като странник, неукротен застаряващ бунтар и затворен в своята рисунка виртуоз. Не се промени това и в поумняването на късния соц, и в полудяването след 1989 г. Но какво е Бешков в Словото? На първо място е честен към него. Всеки му текст е органичен изблик, състояние на духа и мисълта, което заслужава да бъде изречено и споделено. Писателската му дисциплинираност не се изразява във всекидневна работа и в реализация на набелязани цели, а в последователно служене на вътрешното непогрешимо усещане за значимост. Бешковото Слово се движи като в посоките на света в 4 координати: Живот, Смърт, Изкуство, Слово. И то в техните категорично оголени форми, а не в завоалирано многословие и иносказателност. Сърцевината на неговата философия е в намирането на смисъла и същността на всякое от тях. Само по себе си, но и в техните съотнасяния. Бешков не е посветен, а убеден християнин. И като повеля да живеем праведно, в съгласие със себе си и без насилие. И като убеденост, че след смъртта има друг живот, за който, обаче, не вярва, че е по-добрият, както е според Вярата. Т. е., той е прероден богомил или – ако това изглежда надуто, е духовен продължител на богомилството. Досещате се, че у нас, живеещите вече 130 години в авторитаризъм, личности като Бешков не са желани от властта. Но той е достатъчно голям, за да не му упражняват само насилие. По времето на Борис III той е и затварян, и търсен и викан в полицията. А пък самият цар е колекционирал Бешковите карикатури с лика си. Още по-куриозно е било отношението към художника в тоталитаризма. Разбира се, бил e ограничаван. Но властта се е опитвала да го ухажва и да го превърне в довереник. През 1953 г. при него отива Живко Живков, един от интелигентните тогавашни ръководители. Съобщава му, че е пратен от най-високо място /Вълко Червенков/ и запитва от какво има нужда и как да му услужат. Бешков започва да се гаври с предложението, импровизирайки всякакви думи /и мисли/ с корена на служа и услужвам. На третия път той все пак отговаря на въпроса: “Моркови”. Не зная дали зеленчукът е случайно подбран или е взет от израза “с морков и с камшик”. Ж. Живков запазва самообладание, т. е. добрия тон в абсурда. Само моли Бешков писмено да потвърди “желанието” си. И художникът го прави. Лекуващият го лекар, д-р Пастухов, свидетел на случая, е видял два пъти правителствена кола да доставя моркови в дома на Бешков. А сигурно е имало и още… Така с двустранно лицемерие се е утвърдил статутът на художника – независим и неподкупен, но представляващ заплаха. Поради щото – незакачан, но публично маргинализиран. Но Бешков вече се е бил превърнал в Рисунка. И в Слово. Бешкови текстове  Докато се превърнете в рисунка Но има една истина: колкото повече може човек – да работи, да рисува! Аз ви го казвам: ако не работите – загубени сте! Не изпущайте случая да рисувате постоянно и съзнателно! Иначе смъртта ще ви завари такива, каквито сте, и все едно, че не сте се раждали… Защо ще изтървавате този случай? Сто пътя имате, но да се превърнете в рисунка заслужава! Сто пътя пред един, който ще ви отнеме всякакъв живот, който ще ви глътне и вас, и раждането ви! И заедно с вас ще глътне и майките ви, и бащите ви, и свободата ви, и всичко!… Защото борбата на този свят не е толкова да се нахраним, а да не умрем! Бащите ви ядоха манна в пусти­нята, били са в благоволение и пак измряха. Смъртта ги глътна и не остана нищо… Рисувайте, рисувайте, докато се превърнете в рисунка… Както Бах се превърна в музика и из­пълни цялата вселена, както Моцарт. Как си представяте Леонардо? Той вече е влязъл и никой не го е усетил. Влязъл навсякъде, по целия свят – влиза и излиза, по-убедителен от всичко! Не се е изгубил като дух. Като попаднеш в него и ти живееш в него. Повярвайте в рисунката и вашето спасе­ние ще бъде съвършено. А заедно с това спасявате и всички останали повече, отколкото ако им дадете един хляб, което също е хубаво нещо!… Има време и за хляб, и за деца да ро­дите, и за всичко. Но другото е първо! Ама не да застанеш пред изкуството, да му се мусиш като че ли си в конфликт с него. Както казват: “Който е турил ръката си на ралото и се обръща назад – не е орач!” Миланчо Бях малък. Когато не впрягаха конете и воловете, из­пращаха ме да ги паса далеко от село, в широкото поле. С мене идваше и Милан – малко куче, привързано към на­шия добитък и към торбичката ми с хляб. Почнех ли да ям, той проследяваше с очи залъците от торбичката до устата ми – преглътнех ли, напразно преглъщаше и той. Хлябът биваше малко, сиренцето – още по-малко, а праз лук Миланчо не ядеше. Беше ми много жал, като го гледах гладен и добър. Мислех си – ако му дам хляба и сиренцето, за да се насити, нему ще стане ли жал за мене? Не вярвах, че ще ме пожали, както аз него, и като му се сърдех за това негово безсърдечие, изяждах хляба и сиренцето сам. Интервюто Много обичам интервюто. В него човек винаги лъже. Зададените въпроси не интересуват запитвача, а отговори­те са най-грижливо съчинена лъжа. Така само интервюто става изкуство.  Нима е възможно един известен репортер и един лау­реат да си разменят истински въпроси и отговори в при­съствието на 200-300 хиляди читатели!  Аз не чета чужди интервюта, а само собствените си. Толкова убедително съм лъгал в тях, че като ги чета, всич­ко става съвсем истина.  Въобще разговорите между хората са лъжливи.  Никой възпитан човек не рискува да каже една истина и лицето на другия. Ако не излъже, ще отнеме правото и удоволствието на другия също да лъже, а такъв разговор е мъчителен. Такива разговори въобще няма, освен ония, които по пътя на искреността завършват със скандал.  Честните и искрени хора никой не интервюира. Те не умеят да лъжат и да забавляват – нито другите, нито себе си. Една от моите шеги … Милостта е чужда за жената, защото милостта неми­нуемо буди и изисква благодарност, а жената никога не благодари – тя получава и взема.  Жената предпочита да получи любов, ласка, нежност, но и за тях не благодари в сърцето си, защото смята, че те са нейни, че тя ги е причини­ла у мъжа, поради което не тя, а той трябва да є благода­ри. Изобщо тя не се чувства с нищо задължена към мъжа, дори и към бога, защото ка­то го роди във Витлеемските ясли, сметна го во веки задължен ней…  Умението на жената да измамва се равнява по сила на природата. Както приро­дата, тя не бърка никога, не е подсъдна, нито виновна.  Само безумен може да об­вини жената или природата, защото те са утробата на света. Разумно е обаче да се па­зиш и от природата, и от жената. Владая (моята последна шега) От три дни съм в болницата във Владая. Човек не се връща жив от болница, освен ако случайно или погрешно е попаднал там.  Никаква надежда! Гледат ме внимателно – като непогребан мъртвец. Всичко ми е ясно и известно. Новото е кучешкият лай на владайските псета, коректността на прислугата и естествената добрина на хората. Чистият зи­мен въздух се носи благодатно над тоя нерадостен и гроз­ничък пейзаж – малко див и осъден на вечна бедност. Между мене и тая природа няма нищо общо.  Аз ще умра тука. Кучешкият лай ще остане – през про­летта и лятото ще се смеси с мириса на чубрица и топъл човешки дъх. Но аз ще бъда съвсем, съвсем далече…  Лекуването ми е една от шегите на моя живот. Може би най-тъжната.  Не крия, че плача често, но не мога да определя точно за какво – затова и не бива да бъда обвиняван.  Все пак кучешкият лай и звездите ще останат, а това може да изпълни с утеха едно умиращо сърце.  Владая, 12 януари 1958 г.", "date": "2019.06.30", "title": " Безсловесни ли останахме…\t"}
{"url": "https://trud.bg/%d0%bd%d0%b0%d0%b4-%d1%87%d0%b0%d1%81-%d1%81%d0%b5-%d1%87%d0%b0%d0%ba%d0%b0-%d0%b8-%d0%bd%d0%b0-%d0%bc%d0%b0%d0%bb%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bd%d0%be-%d0%b7%d0%b0/", "text": "Сутринта в неделя на граничния пункт в Малко Търново, към Турция е било спокойно, но още по обед са се образували километрични опашки. Чака се час, а вече около 14 часа следобед, престоят, докато се обработят документите, клони към час и половина, казаха пред „Труд“ служители на пункта. Причината за огромното задръстване не е толкова в липсата на нотариално заверено пълномощно ако единият родител пътува с дете, без другия. Причината е най- вече, че трафикът е скочил десет пъти и този огромен удар трудно се поема от съответния ГКПП, довериха служителите. Освен че нашенци пътуват към турското море или на станалия вече традиционен пазар за перилни препарати и омекотители в южната ни съседка, в момента се прибират и гастарбайтерите. Точно сега е времето, в което, те си пътуват към дома, в Турция, от Германия. Затова потокът е толкова голям. В петък вечер те тръгват от Германия и точно в момента влизат към родината си. Това е всяка година, те и гастарбайтерите вече не протестират, защото си знаят, коментираха митничари. На ГКПП Лесово чакането в ранния следобед също е факт, казаха и от там. Около 14 часа опашката е била половин- един километър. Чакането е около половин час, защото лентите са повече и обработката става по- бързо, отколкото в Малко Търново. Що се отнася до задължителното пълномощно от другия родител, което трябва да се покаже, ако само единият пътува с детето, документът се търси задължително. Ако пуснеш да премине някой без такъв документ с малчугана, риташ си трудовата книжка. Но това е ясно от много време насам и за пътуващите, разказаха още служители на двата пункта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Над час се чака и на Малко Търново, но заради наплив на гастарбайтерите\t"}
{"url": "https://trud.bg/%d1%82%d1%8a%d1%80%d1%81%d1%8f%d1%82-%d0%ba%d0%be%d0%b9-%d0%b4%d0%b0-%d0%bd%d0%b0%d0%bf%d1%80%d0%b0%d0%b2%d0%b8-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%ba%d0%be%d0%b4%d0%b6/", "text": "Община Бургас търси кой да направи паметник на Благодетеля на Бургас- Александър Георгиев Коджакафалията. Обявен е конкурс за изпълнител, който да изработи реплика на паметника му, съществувал през първата половина на миналия век. Заради своята щедрост и милосърдие Коджакафалията се нарежда до най-големите дарители в България. През целия си живот той помага със средства на бедни, сираци и за развитието на града. През 1911 година прави своето завещание, с което дарява много имоти и средства на съгражданите си. Именно по тази причина поставянето на паметник на Коджакафалията в Бургас е тема, която се коментира в общественото пространство от години. След решение на Общинския съвет от април 2015 година за изработка на реплика на оригиналния паметник на големия дарител, Община Бургас обяви конкурс, но изпълнител на заданието не беше избран. През миналата и тази година отново стартира процедурата за проектиране и изпълнение на репликата на съществувалия паметник. До края на законовия срок за подаване на документи не постъпи нито едно предложение, поради което срокът отново е удължен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Търсят кой да направи паметник на Коджакафалията"}
{"url": "https://trud.bg/15-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d0%be%d0%b4%d0%b0%d0%bb-%d1%81%d0%b8%d0%b3%d0%bd%d0%b0%d0%bb-%d0%b2-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b7%d0%b0-%d1%81/", "text": "15-годишно момче не издържало на тормоза и побоите от баща си, който се държал така и към останалите деца в семейството. Това разказало детето, отивайки лично в полицията в Разград, за да се жалва от таткото на многодетната фамилия. То съобщило, че към 21 часа в петък, било бито от 40-годишния си баща. Заявило, че ставало дума за системен физически тормоз, на който били подложени и другите деца в семейството. Полицията е образувало досъдебно производство за нанасяне на телесна повреда. Бащата е бил прибран в ареста на Районното управление. С момчето, братята и сестрите му ще разговарят и психолози. Ще бъдат освидетелствани за уточняване на евентуални физически травми. В хода на досъдебното ще се прецени и какви мерки да бъдат взети, ако твърденията бъдат потвърдени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " 15-годишен подал сигнал в полицията за системен побой от баща си"}
{"url": "https://trud.bg/%d1%84%d0%be%d0%bb%d0%ba-%d0%b7%d0%b2%d0%b5%d0%b7%d0%b4%d0%b0%d1%82%d0%b0-%d0%bb%d0%b8%d1%8f-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%bf%d0%be%d0%bf%d1%84%d0%be%d0%bb/", "text": "И преди, и сега се правят както комерсиални, така и сериозни текстове Имам много приятели в музикалния бизнес Емилия Парушкова, известна като Лия е една от първите звезди на попфолка у нас. Започва кариерата си в зората на жанра и през 1996 година издава първия си албум. След това повече от 10 години активно се занимава с музика. Добива голяма популярност с дуетите си с Кондьо и песни като “Дяволски чаровник”, “Митничарю” и “Ще те мачка валяка”. След дълга пауза певицата се завръща на музикалната сцена с нова песен. – Лия, как решихте да се върнете на музикалната сцена след толкова дълга пауза?  – Беше много импулсивно решение. От около 6 месеца – една година записвам балади и шлагери, като идеята ми беше догодина да пусна албум с такъв тип песни. Един от композиторите, с които работя – Теодор Ташев, ми предложи песента “Лятна история”, която пуснах наскоро. Тя е много хубава, но първоначално я отказах с идеята, че не се вписва в моята концепция за албума, който предстои да издам. Но моята половинка ме подкрепи и каза, че страшно много му харесва и го записах. В рамките на десет дни се появи “Лятна история”. Парчето е много свежо и реших, че не е лоша идея да го пусна сега. – Някои хора казват, че преди време са се правели по-смислени текстове, други пък са на мнение, че чалгата днес е на по-високо ниво от зората є. Вие какво мислите по този въпрос?  – Моето мнение е, че и на времето, и сега винаги е имало песни с по-всели, по-комерсиални текстове, и такива с по-сериозна тематика. Не мога да кажа кога е бил периодът, в който са били по-добри. Както е и в световен мащаб, винаги има парчета с по-леки и закачливи текстове, но има и сериозни балади и шлагери, които пък остават във времето. Не смятам, че има някаква разлика от времето, когато ние създавахме тази музика, и в настоящето. И тогава, и сега нещата са почти еднакви. – Познавате попфолк жанра от началото му, когато големите звезди в него бяха доста по-малко. Как бихте го сравнили със ситуацията днес, когато конкуренцията е много по-голяма?  – Тогава, когато ние създавахме този жанр, бяхме по-малко, защото образувахме един вид ново течение в музиката. Имаше само българска естрада, народна музика и нищо друго. Тогава се появи новото течение, наречено попфолк. Докато сега разнообразието е много голямо. Имаме всичките жанрове, които изброих, плюс рап и хип-хоп. Тези течения се появиха в последствие и вече хората могат да избират какво да слушат, по кое време на денонощието и къде. Сигурно на днешните изпълнители им е малко по-трудно, защото това разпределение на различен тип музика те кара да бъдеш по-продуктивен. – Имате ли любими изпълнители или такива, на които симпатизирате, от поп и попфолк жанровете?  – Огромен почитател съм на Любо Киров, страшно много ми допадат песните на Веселин Маринов, лични приятели сме с Васил Найденов, той е тотална звезда у нас. От по-новите изпълнители харесвам Михаела Маринова. Изключително талантлива млада певица с невероятни гласови данни. Абсолютен фен съм є. От попфолка има много хора, които ми допадат. Като че ли много си харесвам изпълнителите още от моето време. До ден днешен изпитвам удоволствие да слушам гласове като Глория. Голям почитател съм на Деси Слава. Наистина направи страхотни песни, които винаги мога да слушам с наслада. Една от малкото певици, на която имам почти всички дискове вкъщи. От другите имена в попфолка, Преслава се справя прекрасно на сцената с години наред, така че не мога да не се възхитя на това. – Споменахте, че сте приятели с Васил Найденов. Какви други приятелства имате в музикалните среди и до днес?  – В много добри отношения сме със Софи Мирова, прекрасно се разбираме с Деси Слава, в приятелски отношения съм с Джина Стоева, Глория, Тони Дачева, с Камелия сме много близки. С доста мои колеги и от по-младите, и от по-утвърдените имена, до ден днешен се разбираме прекрасно. – Коя песен смятате, че ви направи звезда?  – Няколко са песните, с които хората и до този момент ме познават. Една от тях е дуетът ми с Кондьо “Обич за двама”, която остана като шлагерна в България. Но в никакъв случай не му отстъпват парчетата “Дяволски чаровник”, “Утро след любовна нощ” – великолепна балада, която продължава да се слуша и досега, и “Митничарю”, която също остана във времето. Това са може би 3-4 песни, с които мисля, че хората все още ме свързват. – С какво се занимавахте през последните години, в които отсъствахте от сцената?  – Когато се оттеглих от активна певческа дейност се отдадох на това да отглеждам дъщеря ми. Занимавах се предимно с нашия дом, домакинството. Имаше около 7-8 години, в които доста активно работих по моята модна компания. Но последните 2-3 г. престанах да се занимава с това и дойде ред отново на музиката. Това е най-голямата ми любов, след семейството ми. – Смятате ли, че е трудно или почти невъзможно да се гледа семейство и едновременно с това да се развива активна певческа кариера, особено във вашия жанр?  – Наистина мисля, че е трудно. Ако си много всеотдаен на едното, другото при всички случаи започва да се развива с по-бавни темпове, особено в нашия жанр. Преди време, когато съм работила, а и сега, виждайки моите колеги какво правят – участия много късно през нощта, снимки през деня, интервюта, фотосесии, пътувания по места на дълги разстояния от единия край на България до другия, смятам, че пълноценен семеен живот, придружен с такава динамична професия, малко трудно се получава. Освен ако с половинката ти не сте от един и същи бранш, тоест ако и двамата се занимавате с музика и да пътувате заедно. Въпреки че дори и тогава, в момента, в който се появи дете, пак нещата стават почти невъзможни. Затова си мисля, че при мен специално се получи едно “дозиране”. Занимавах се с музика, дадох за това моето пълноценно време, след което се оттеглих от сцената и отдадох 11-12 години от живота ми в отглеждането на дъщеря ми и за моето семейство. Сега, когато вече дъщеря ми е достатъчно голяма и аз имам много свободно време, пак си позволих да запиша няколко неща, но в случая, аз го правя за мое собствено удоволствие и по-скоро като един реверанс към мен и към хората, които все още се сещат за мен. На този етап все още не съм започнала участия или каквато и да е концертна дейност, и по никакъв начин не преча и на семейството ми. В смисъл, че не им липсвам. Според мен е много трудно да успееш в този бранш, да имаш добро семейство и пълноценна кариера. Можеш, ако музиката ти бъде по-скоро като хоби, а не толкова като професия.", "date": "2019.06.30", "title": " Фолк звездата Лия пред “Труд”: Попфолк и семейство се съчетават трудно"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bb%d0%be%d0%b2%d0%b5%d1%86-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d0%bb-%d0%ba%d0%be%d0%bb%d0%b5%d0%b3%d0%b0-%d0%b4%d0%b0-%d0%bf%d0%bb/", "text": "Ловец, прострелял в главата свой колега по време на излет за диви прасета, е осъден да плати 168 000 лв. за неимуществените вреди, които причинил на пострадалия. Решението е на Окръжния съд в Търговище. Раненият мъж, който оцелял по чудо, е поставен под пълно запрещение. Има 100% инвалидност след нанесени 5 тежки телесни повреди. Искът за обезщетението е заведен от съпругата му, която е негов попечител. Тя е поискала 300 000 лв. за вредите, нанесени на съпруга й. По време на инцидента,  октомври 2017 г., той е бил на 41 години. Ранен е по време на лов в землището на село Любичево. Първоначално беше съобщено, че е пострадал при рикошет на куршум. В последствие се оказа,  че е прострелян неволно от колега. На ранения са направени три операции. Дълго време е бил в будна кома. Първоначално за лечението му са били похарчени 5 116 лв., които виновният ловец платил. За прострелването, застрашило живота на 41-годишния и довело до пълното му инвалидизиране, той е бил осъден на 1 година и 6 месеца затвор с 3 години изпитателен срок.   Присъдата е произнесена след сключено споразумение. Тъй като лечението на ранения продължавало и непрекъснато трябвало да се харчат сериозни суми за него, съпругата е внесла иск и за допълнителните над 6 000 лв., дадени за лекарства и други интервенции. Съдът е преценил, че пострадалият също има вина за станалото, защото не е спазил инструкциите. Преместил се е от мястото, на което е трябвало да стои и колегата му не е подозирал, че може да стреля по човек.  Не е бил облечен с необходимата екипировка за обозначаване и сигнализиране. Съдът е приел, че той също носи отговорност за съпричиняване на трагичния инцидент и е намалил с 40% исканото обезщетение, включително за имуществените вреди. От тях са признати 3 735 лв. Освен тях, обаче, даденият на съд ловец трябва да плати държавна такса, адвокатски разноски и експертизи. Така сумата, извън неимуществените вреди, които са признати в размер на 168 000 лв., минава 16 510 лв. Решението на съда в Търговище подлежи на обжалване пред Апелативния във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Осъдиха ловец, прострелял колега, да плати 168 000 лв. неимуществени вреди\t"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%bd%d0%b0-%d0%bf%d1%80%d0%b5%d0%b4%d0%b5%d0%bb%d0%bd%d0%b0-%d0%b2%d1%8a%d0%b7%d1%80%d0%b0%d1%81%d1%82-%d1%80%d0%b0%d0%b1%d0%be%d1%82%d1%8f%d1%82-%d0%b2-%d0%b1/", "text": "Лекари на пределна възраст работят в болницата в Павликени. Персоналът на лечебното заведение наброява 176 души, като лекарите са 45, медицинските сестри са 68. Най-възрастният доктор е 80-годишен доцент невролог. Това съобщи управителят на „МБАЛ – Павликени“ д-р Ренета Кръстева. „Нямаме недостиг на кадри, отделенията са окомплектовани, но част от медиците са възрастни и всеки момент могат да решат, че не искат да работят. Имаме нервно, детско, вътрешно отделения, ОАРИЛ, хирургия с урология“, сподели д-р Кръстева. Тя допълни, че здравното заведение обслужва две общини с население от близо 30 000 души, но в стационара идват и хора от цялата Великотърновска област. През болницата годишно минават около 5000 пациенти.  Благодарение на усилията на общинската управа на Павликени и вещото ръководство МБАЛ, лечебницата топи стари дългове и дори вече е на печалба. През 2011 г. борчовете възлизали на около 760 000 лв., като най-много били за лекарства. Към момента задълженията са само 100 000 лв., а лечебното заведение отчита печалба за предходната година. С помощта на местната власт, изплащането на дълговете било разсрочено, а Общинският съвет гласувал 5 години по 50 000 лв. за покриване на борчовете.  Болницата е оборудвана с нов и модерен скенер за 250 000 лв. като сумата била отпусната от Общината. Ремонтирана е фасадата на сградата по проект за енергийна ефективност. Вложените в обновлението средства са близо 1,2 милиона лева. Със собствени средства болницата успяла да купи нов ехокардиограф, както и апаратура за Неврологичното отделение. Лечебницата има и новият рентген за 80 000 лв., които почти са изплатени. Предвижда се до септември лечебното заведение да има и система, с която снимките ще се записват директно на дискове, а не както до този момент на плаки. Най-новата придобивка е модерен асансьор за поликлиниката, който обаче се ползва и от пациентите на болницата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Лекари на пределна възраст работят в болницата в Павликени\t"}
{"url": "https://trud.bg/%d0%b4%d0%b2%d0%b5-%d0%b6%d0%b5%d0%bd%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d0%b0%d0%bf%d0%b0%d1%80/", "text": "Пожар избухна в жилищна сграда на ул. „Иван Вазов” в София. Апартамент се е запалил в една от старите постройки, съобщиха от МВР. Две жени са леко обгазени и са откарани за преглед в болнично заведение. Екип на пожарната е потушил огъня. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Две жени са пострадали при пожар в апартамент в София"}
{"url": "https://trud.bg/%d1%85%d0%b0%d0%bb%d0%b8-%d1%82%d0%b8%d0%b0%d0%bc-%d0%bd%d0%b8%d0%ba%d0%be%d0%b3%d0%b0-%d0%bd%d0%b5-%d1%81%d1%8a%d0%bc-%d0%b8%d1%81%d0%ba%d0%b0%d0%bb-%d0%b4%d0%b0-%d0%ba%d0%be%d0%bd%d1%82%d1%83%d0%b7/", "text": " – В „Левски“ нямаш особено голям избор за очаквания. Когато си в този клуб, трябва да се фокусираш върху максимума. Разбира се – това е да станеш шампион. Много желая това най-накрая да се случи на клуба.  – Да, да. Петима са. Във футбола човек трябва да е готов за подобни ситуации. Нашият бизнес е като летище – един долита, друг излита, някой остава.  – За краткото време, в което сме заедно, виждам човек със силен характер. Човек, който е победител. Това е нещото, което в момента най-много трябва на „Левски“.  – Всеки треньор е различен и има своето виждане за нещата. Един държи да се играе по-дефанзивно, друг – по-офанзивно. Зависи от треньора. Ние сме професионални футболисти и трябва да се адаптираме към всеки наставник, който е назначен.  – Бях в Русия и новият треньор на „Динамо“ (Москва) ме бе изключил от плановете си. Моят мениджър се свърза с„Левски“. Тогава се запознах с италианеца Делио Роси, който беше треньор на отбора. В този момент от живота ми пристигане в България беше най-добрата възможна опция.  – Когато се класирахме за финала за купата на България. Отстранихме ЦСКА. Това е най-добрият ми момент в България и в този велик клуб. Въпреки че не успяхме да спечелим трофея впоследствие, нямам по-добър спомен.  – Точно така. Дойде толкова скоро.  – Футболът е много странна игра. След такъв мач не остава просто загубата. Три дни не съм спал дори един час. Опитвах се да се осъзная, да разбера какво точно се случи. Как загубихме? На терена трябваше лесно да победим. Съперникът обаче дойде с един план и го изпълни.  – Просто си сложих обувките и отидох на тренировка. Няма по-добър лек.  – Добро е. Много отбори в България играят силно, агресивно. Бил съм в много различни шампионати. Всеки си има своя стил.  Аз мисля, че има достатъчно феърплей във футбола. На терена често получавам жълти картони по време на мач, но това е част от играта. Някои го разглеждат като битка, други като липса на феърплей. А от друга гледна точка много неща се говорят по трибуните, но аз мисля, че играта е достатъчно честна.  – Всеки ден се питам този въпрос: „Какво точно липсва?“ Ние имаме всичко в отбора – отлични играчи, отличен щаб, великолепни фенове. Наистина всичко, за да печелим. Сигурно има един процент късмет, който ни липсва. Може би трябва да работим повече и на терена, и извън него. Наистина нямам търпение „Левски“ да спечели трофей. Клубът го заслужава. Не е честно, че десет години няма нищо.  – Възможно е да има. Аз обаче не съм усещал психологически проблеми дори за една секунда на терена. Излизаме, за да спечелим всеки мач. Това е единствената ни цел.  – Имаме силен тим. И трябва да стигнем по-напред в сравнение с миналата година. Знаете, че тогава отпаднахме още срещу първия съперник. Този път трябва да е различно. Минималното е да продължим поне една стъпка повече.  – Водихме с 1:0. Това беше една от така наречените 50 на 50 ситуации за топката. Аз съм дефанзивен халф. Всички треньори, които съм имал, са ми казвали, че ако не съм сигурен на 99 процента, да не атакувам топката. Във футбола винаги е имало контузии. Случва се. Този момент беше лош за съперника. Но никога не съм искал да контузя футболист.  – В никакъв случай. Не желая на нито един футболист на земята да се контузи. Без значение дали е от ЦСКА, или от който и да е друг клуб.  – Лично не съм. Срещнахме се още веднъж на една контрола в Кипър. Той вече играеше за китайски клуб. Просто се срещнахме, не сме говорили нищо специално.  – Това не е хуманно. Ако си човешко същество, ако си спортист, страдаш при контузия на твой колега. Повярвайте ми, че много травми съм виждал. Много е лошо. Мислил съм, че е възможно някой път аз да съм на негово място с тази контузия. Не мисля, че има футболист, който умишлено би предизвикал травма.  – В Унгария този проблем също съществува, както в България. В Русия е подобна историята. Аз не съм се чувствал жертва. Излизам и играя. Може би е нормално, не сме с един цвят на кожата. Ако си бял и отидеш в черна държава, ще те гледат с други очи. Но това не означава, че са расисти. Те просто не те познават.  – Расизмът има две страни. Някои мислят, че само белите са расисти. Но има и черни расисти, и жълти расисти. За мен расизмът е незнание. Те просто не знаят. Не виждат, не търсят. Тези хора са уплашени. При тях страхът е повече от омразата. Правят нещо, което не разбират.  – Вярно е, но дано един ден да играя в националния отбор. Това е мечтата на всеки сенегалски футболист.  – Тренирах в една юношеска академия. Оттам ме поканиха в Италия, в Примавера в клуба „Новара“. Участвах на турнир с този отбор. След него един мениджър ме заведе в Унгария, в отбор, който се казва „Капошвари“. Там подписах първия си професионален договор.  – Разбира се, че знам. Странно се получи трансферът. Бях изиграл най-силния си сезон в кариерата за МТК. И ми се прииска промяна. Когато дълго си на едно място и не останат предизвикателства, търсиш нещо ново. Винаги съм го правил в живота. Имах много оферти, но тази беше най-добрата. Казах си: „Нека опитам!“", "date": "2019.06.30", "title": " Хали Тиам: Никога не съм искал да контузя съперник"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%88%d0%be%d1%84%d1%8c%d0%be%d1%80%d0%b0-%d0%b1%d0%bb%d1%8a%d1%81%d0%bd%d0%b0%d0%bb-%d0%b8-%d1%83%d0%b1%d0%b8%d0%bb-3-%d0%b3%d0%be%d0%b4/", "text": "Арестуваха шофьора,   Той е румънски гражданин и към момента е задържан за 24 часа, информира  След инцидента в града възникна напрежение и за неделя вечер в 18,30 е насрочен протест пред сградата на Общината. Гражданите искат пълна забрана за навлизане на превозни средства в територията на Морската градина. През годините такава заповед е била издавана, но е атакувана пред съда от собственици на имоти, които се намират в парка. Магистратите са отменили заповедта, тъй като чрез нея се ограничава достъпът до имотите. Заместник-кметът Тодор Иванов посочи, че администрацията ще търси законови начини да ограничи движението на автомобили в парка. Той допълни, че към момента са поставени информационни табели, които показват, че е забранено спирането по алеите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Арестуваха шофьора, блъснал и убил 3-годишно дете на паркинг във Варна\t"}
{"url": "https://trud.bg/%d1%82%d1%8a%d1%80%d0%b3-%d0%b7%d0%b0-%d1%81%d1%83%d0%bf%d0%b5%d1%80%d0%ba%d0%be%d0%bb%d0%b8-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b4%d0%b8%d0%ba%d1%82%d0%b0/", "text": "Lamborghini Veneno на стойност около 7 милиона евро, McLaren P1 за почти 2 милиона и Koenigsegg One:1 за още 2 милиона са част от фамозната колекция от 25 суперколи на Теодорин Обианг, която предстои да бъде продадена на търг в Швейцария. Бившият собственик на автомобилите е син на диктатора Теодоро Обианг, който от 1979 г. управлява Екваториална Гвинея след кървав преврат срещу чичо си и е обвиняван многократно от международни организации в корупция и присвояване на държавни богатства. През 2016 г. Теодорин Обианг, който е и вицепрезидент и ще стане президент на Екваториална Гвинея след смъртта на баща си, е арестуван в Женева. Колите в имението му на Женевското езеро са 25 на брой и струват около 15 млн. евро. Те са конфискувани, защото тогава собственикът им е обвинен в пране на пари и в злоупотреби. Подозира се, че автомобилите са купени с държавни средства, тъй като заплатата на Обианг като вицепрезидент е 8000 долара. Междувременно обаче синът на диктатора е оправдан. Затова парите от продажбата на колите му на търг ще бъдат предоставени за финансиране на социални програми в Екваториална Гвинея, тоест – ще се върнат там, където семейство Обианг контролира всичко. Имуществото на фамилията се изчислява на стойност над 600 милиона долара, а в същото време 80% от населението в страната живее под прага на бедността. Охолният живот на синът на диктатора всяка година поглъща повече средства, отколкото властта отделя за образование (около 43 млн. долара). Освен имение на Женевското езеро, той притежава замък във Франция и ранчо във Флорида.", "date": "2019.06.30", "title": " Търг за суперколи на африкански диктатор\t"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bf%d1%80%d0%b8%d0%b2%d0%b5%d1%82%d1%81%d1%82%d0%b2%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bc%d0%b5%d0%b6/", "text": "Папа Франциск приветства срещата между американския президент Доналд Тръмп и севернокорейския лидер Ким Чен-ун и изрази надежда, че тя ще доведе до мир, предаде БТА. „Поздравявам главните действащи лица и се моля този значителен жест да бъде още една стъпка по пътя към мира не само на полуострова, но и за доброто на целия свят“, каза папата в седмичното си обръщение на пл. „Свети Петър“ във Ватикана. По-рано дбес Тръмп се срещна със севернокорейския лидер Ким Чен-ун на демаркационната линия между двете корейски държави. Двамата се договориха да бъдат подновени изпадналите в застой ядрени преговори. Тръмп е първият действащ президент на САЩ, стъпил в Северна Корея, тъй като заедно с Ким направи няколко крачки от севернокорейската страна на демаркационната линия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Папа Франциск приветства срещата между Доналд Тръмп и Ким Чен Ун"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d0%b8-%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8%d1%82%d0%b5-%d0%b2-vii-%d0%b8%d0%b7%d0%b4%d0%b0/", "text": "Популярните актьори Веселин Калановски, Николай Станоев, доц. Огнян Спиров и директорът на ДТ „Енчо Халачев“ Бранимир Митов, наградиха участниците в VII издание на театралния фестивал „Талантино“. За малките и млади актьори бяха подготвени грамоти, купи и статуетки. И тази година Благоевград се превърна в сцена, на която се изявиха стотици даровити деца от цяла България.     Прегледът на театралните школи се проведе за седма поредна година. В тазгодишното издание на фестивала  бяха изиграни 32  постановки от малки и млади актьори от  Благоевград, София, Перник,Симитли ,Казанлък, Банкя, Правец, Пазарджик, Бургас, Етрополе. Сред заглавията в програмата на седмото издание на „Талантино“ бяха : „Всеки змей това го знае“, “Таборът отива на небето“,  „Бурята“, един прекрасен ден“, „Лелята на Стаси“, Денят на прошката“, „Анини приказки“, „Бурята, „Чекмендже“ „Индже“, „Двобой“, Пуканки“. Тази година бе подготвена и съпътстваща програма – Международна научна конференция „Театрални школи, фестивали и публики, традиции, предизвикателства и нови посоки“.", "date": "2019.06.30", "title": " Актьори наградиха участниците в VII издание на „Талантино“"}
{"url": "https://trud.bg/%d1%88%d0%b0%d1%85%d1%82%d1%8c%d0%be%d1%80-%d0%bf%d1%80%d0%b5%d1%87%d1%83%d0%bf%d0%b8-%d1%86%d1%81%d0%ba%d0%b0-%d1%81-%d1%80%d0%b0%d0%bd%d0%b5%d0%bd-%d0%b3%d0%be%d0%bb/", "text": "ЦСКА записа минимална загуба с 0:1 от „Шахтьор“ (Донецк) по време на подготвителния лагер в Австрия. Единственият гол за украинския гранд реализира Данил Сикан още в 9-ата минута. 18-годишният нападател се разписа след продължителна атака на „оранжевите“ и последвала добавка от близка дистанция. Треньорското трио Добромир Митов, Люпко Петрович и Димитър Пенев не можеше да разчита на петима играчи. Капитанът Николай Бодуров пропусна двубоя заради възпаление на ухото. Жанио Бикел, Енрике Рафаел, Иван Турицов и Илия Шаламанов също не играха в престижната контрола поради различни здравословни проблеми. За „миньорите“ участие не взе Жуниор Мораеш, бившият играч на „червените“.  Най-чистите ситуации пред ЦСКА преди почивката се откриха пред Евандро и Али Соу. Попадение на африканеца пък бе отменено заради засада. През втората част отново Соу имаше шанс да вкара, но стражът на украинците Алексей Шевченко успя да спаси.  През целия двубой „червените“ бяха подкрепяни от солидна агитка. Една част от тях бе от фен клуба в Мюхнен.  За „Шахтьор“ това бе втори успех над роден отбор, след като през изминалата седмица надви и „Лудогорец“ с 3:0.  В последната контрола в Австрия ЦСКА се изправя срещу местния шампион „Ред Бул“ (Залцбург). Мачът е на 3 юли (сряда) от 19:30 часа.", "date": "2019.06.30", "title": " „Шахтьор“ пречупи ЦСКА с ранен гол"}
{"url": "https://trud.bg/%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d0%b2%d0%b0%d0%bb%d0%b5%d1%80%d0%b8-%d0%b6%d0%b0%d0%b1%d0%bb%d1%8f%d0%bd%d0%be%d0%b2-%d0%be%d1%82-%d0%b8%d0%b7%d0%bf%d1%8a%d0%bb%d0%bd%d0%b8%d1%82/", "text": "Валери Жаблянов беше изваден от състава на Изпълнителното бюро на БСП, а нови 7 стават негови членове. Това бе решено на Пленума на левицата в неделя. Отстраняването на Жаблянов, прието с 61 на 23 гласа, бе предложено лично от лидера на социалистите Корнелия Нинова. „В БСП настъпиха дълбоки промени през последните месеци и дори години. Критичното мнение се отстранява с всички възможни средства. Политиката, която се води от председателката, деформира всички вътрешни механизми за контрол в партията. Постепено се установява едноличен режим на управление“, коментира преди Пленума Валери Жаблянов. С 52 гласа „за“ и 7 „против“ в Изпълнителното бюро бяха приети Весела Лечева, Асен Гагаузов, лидерът на младежкото БСП Николай Бериевски, зам.-шефката на Столичния общински съвет от квотата на червените Милка Христова и депутатите Георги Свиленски, който подаде оставка като шеф на предизборния щаб, Манол Генов и Стоян Мирчев. Така съставът на Бюрото се увеличава на 21 души. „Право на председателя е да прави промени в Изпълнителното бюро. Аз лично, като градски председател, съм го правил два пъти в последните шест години. Нека да видим какви са мотивите на председателя, какво иска да засили с оглед на предстоящия местен вот. Защото най-важното е днес да осъзнаем, че ни престои битка и тя е решаваща“, заяви Калоян Паргов. На пленума беше предвидено да се обсъждат и подготовката на левицата за предстоящия местен вот, както и финансовите разчети на БСП. Това се налага, след като стана ясно, че партията ще трябва да връща надвзета субсидия от 4,3 млн. лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Извадиха Валери Жаблянов от Изпълнителното бюро на БСП"}
{"url": "https://trud.bg/%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80-%d1%81%d0%bf%d0%b0%d1%81%d0%b8-%d0%b4%d0%b0%d0%b2%d0%b5%d1%89-%d1%81%d0%b5-%d0%bc%d1%8a%d0%b6/", "text": "Пожарникар, работещ на Летище Бургас, е спасил давещ се мъж. Името на смелчагата е Динко Анастасов, който е родом от морския грпад. Инцидентът е станал преди няколко дни, когато вече връхлетя мъртвото вълнение. Освен това, ивиците в Бургаско са охраняеми едва от първи юли. До понеделник, спасителите работеха в непълен състав.  Огнеборецът влязъл да се къпе на плажа в Бургас, когато внезапно забелязал мъж, който буквално се търкалял по дъното. Пожарникарят се хвърлил към потъналия и изпаднал в безпомощно състояние човек и го извадил на брега.  Започнал да му прави сърдечен масаж и изкуствено дишане. През това време други летовници са позвънили на 112 и на място пристигнали полиция и линейка. Лекарите успели да реанимират мъжа. Той е дошъл в съзнание и бил спасен. Беше около 19 часа. Момчето, което спасих е от Омуртаг, работел сезонно в Бургас. Ден след като всичко това се случи се видяхме и той ми разказа, че плувал навътре и всичко било нормално, но на връщане към брега глътнал вода, разказа Анастасов пред „Труд“.", "date": "2019.06.30", "title": " Пожарникар спаси давещ се мъж"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d0%b0%d0%b2%d1%82%d0%be%d0%b1%d1%83%d1%81-%d0%b5-%d0%b8%d0%b7%d0%b3%d0%be%d1%80%d1%8f%d0%bb-%d0%b2-%d1%87%d0%b5%d1%80%d0%bd%d0%b0-%d0%b3/", "text": "В ранните часове на деня автобус с македонски регистрационни номера се е запалил край черногорския курорт Петровац, на път за Дубровник, предава скопската телевизия „Сител“. Автобусът на компания „Хафет Турс“ с 49 пътници, е пътувал по маршрута Скопие-Сплит. Пожарът е избухнал в задната част на превозното средство. Няма пострадали в резултат на инцидента. От компанията увериха, че багажът на клиентите е останал невредим. Транспортната компания заяви, че всички пътници са продължили пътуването си, тъй като 20-тина минути след инцидента е изпратено друго превозно средство.", "date": "2019.06.30", "title": " Македонски автобус е изгорял в Черна гора, няма ранени"}
{"url": "https://trud.bg/%d0%bf%d1%80%d0%b8%d1%8f%d1%82%d0%bd%d0%be-%d0%bc%d0%b8-%d0%b5-%d0%b8%d0%b4%d0%b5%d0%b0%d0%bb-%d0%bf%d0%b5%d1%82%d1%80%d0%be%d0%b2/", "text": "Любимецът на публиката изиграл 400 роли за над четири десетилетия След като го изиграха, той се разсипа, унищожиха го, физически и морално рухна „Здравей, как си? Идеал Петров съм” или „А бе, всичко си е Идеал Петров” – години наред този кратък отговор при срещи в ежедневието е станал символ на висок дух и добро настроение. „Днес все по-малко хора го свързват с името на големия български актьор Идеал Петров. И пред мен са употребявали нарицателното за нещо много хубаво и добре направено. Усещането е особено – хем ти става мило, хем тъжно, защото постепенно името е заживяло собствен живот, отделно от човека Идеал Петров”, казва неговият син Алексей Петров. Той припомня, че за възрастните варненци Идеал Петров е големият театрал, на когото са ръкопляскали за поредната му роля на сцената или са поздравявали и прекланяли пред него на улицата. За съжаление, съвсем младите чуват името му сега от българска рап песен, като нито питат, нито някой им казва кой е този човек. Тази година се навършват точно 120 г. от рождението на актьора, изиграл над 400 роли на театралната сцена в Хасково, Пловдив, Плевен, Театъра на П. К. Стойчев – София, Скопие, Русе, Бургас и Варна. От морската столица той тръгва и се завръща през 1949 г., за да не я напусне повече. Още през първия сезон в родния си град популярността на актьора нараства с неговите най-завършени роли- чорбаджи Марко от „Под игото” на Вазов, Градоначалника Антон Антонович Сквозник-Дмухановски от „Ревизор” на Гогол, Челебиев в „Царска милост” на Камен Зидаров, Мюлер в „Коварство и любов” на Шилер, отец Лоренцо от „Ромео и Жулиета” на Шекспир, на Фамусов от „От ума си тегли” на Грибоедов. Става любимец на публиката с ролята на Калеб в „Щурец край огнището” на Дикенс, на майстор Добри в „Майстори” на Рачо Стоянов, на Пъргов в „Златната мина” на Ст. Л. Костов, на Слав в „Борислав” на Вазов, вуйчо Васо в “ Госпожа Министершата” на Нушич, на Тартюф в едноименната пиеса на Молиер, Фалстаф във „Веселите уиндзорки” на Шекспир, на Лука в „На дъното” на Горки и мн. др. Има само една роля в киното – на Хасан паша във филма „Хитър Петър”. Държавен архив – Варна нареди изложба, посветена на големия театрал, точно за рождения му ден на 18 май, а пръв неин посетител беше синът му Алексей Петров, който през 1999 г. е дарил цялата колекция от снимки, грамоти, ордени, спомени, репертоарни тетрадки с ръкописни бележки. И както измерват документите в Държавния архив, те са дълги цели 2 линейни метра. Името Идеал Петров стана нарицателно заради перфекционизма му на сцената, хората много са го обичали, казва главният експерт Донка Николова. Тя цитира думите му:“ При всички случаи в моята работа и в която и да е роля, вън от режисьорската помощ, аз се ровя в собствените си преживелици, спомени, в общуването си с хората, в прочетеното, в многообразието на живота си. Животът е извор, от който се черпят неизброими знания и вдъхновения. Нали писателите, скулпторите и художниците вземат сюжетите си от живота, от народните умотворения, преработени от тяхното майсторство ги връщат пак на живота…”. „Когато репетираше, беше пред огледалото, а като работеше, вървяхме вкъщи на пръсти, майка ми и аз, когото хване, му бяхме суфльори и подавахме репликите. Когато има роля, той си търсеше и изучаваше типажа, можеше да върви с часове след някого по улицата и да го наблюдава”, спомня си синът му Алексей, който е израснал зад кулисите на театъра, следвайки семейството от град на град. Той разказва любопитни истории от живота на баща си и майка си – актрисата Роска Петрова, която не е била по-малко талантлива, но в известна степен останала в сянката на съпруга си. „Той изпълваше сцената”, казва синът му. Театралната критика определя Идеал Петров като самобитен, природно надарен талант, взискателен към ролите и всеотдаен в превъплъщението си в тях. Друга отличителна черта са неговите запомнящи се изразни нюанси на лицето и очите. За тях биографът Вичо Иванов в „Майстори на сцената” пише :“ В артистичната природа на Идеал Петров особено място заемат неговите говорещи очи. Те не са равнодушни към преживяното, към външния свят, към заобикалящата среда и винаги подсказват някакво душевно състояние”. Малцина знаят, че съвсем млад и буен, актьорът бяга със своя приятел рибар бай Кольо в края на Първата световна война и се промъкват двамата нелегално на турски кораб -въглищар. Преживяват бури и вълнения в Черно море, но остават на борда 6 месеца. При рейс до Одеса успяват да се измъкнат и да доплуват до брега, за да участват във Великата Октомврийска революция. На Идеал Петров единствен поверяват разпределението на „боевой поьот”, а на 50-годишнината получава само той във Варненска област официална покана за парада на Червения площад и му връчват ордена „Пачота” от съветското правителство. Това от местните властници никога после няма да му простят. „Баща ми беше комунист по убеждения, истински идеалист, а не член на партията, честен до мозъка на костите си и всичко, което мислеше, си го казваше, независимо кой стои насреща му”, разказва Алексей Петров. Във Варна, а и не само, още помнят рязането на дългите опашки при момичетата и цепването на тесните гащи при момчетата от страна на тогавашните настървени за партийна кариера комсомолски активисти. На една такава сцена свидетел става и актьорът, който се намесил и с целия си гняв прекъснал срамната акция, което след това се разчуло в града. В Съюза съдбата среща Идеал Петров с големия руски актьор, режисьор, педагог и теоретик на театъра Константин Сергеевич Станиславски, който го кани да учи там, но той отказва. Прибира се в родината през Румъния, където го хващат в плен и изпращат в концлагер – изкарва 6 месеца, но загубва всичките си зъби. Никой не разбра след това, че артистът с прекрасна дикция е с изкуствени челюсти, споделя едва сега синът му.Той разказва и за историята на запознанството на Идеал Петров със съпругата му Роска. Съдбата ги събира в Хасковския театър, където по време на пиеса партньорът му стреля с халосни патрони в двата крака на актьора. Раните са били толкова тежки, че представлението се прекъсва, а Идеал Петров претърпява три операции и е бил на косъм от ампутация на крайниците. В болницата, където престоял дълго, тогавашният директор на трупата Стоян Бъчваров изпраща да се грижи за него и да му помогне да излезе от депресията актрисата Роска Петрова. Не след дълго двамата се свързват завинаги. „Още пазя първата им семейна покупка – две вилици и две лъжици”, казва наследникът на артистичната фамилия. Всъщност само тези прибори не е дарил освен всичко останало -гримовете им, бръснарския комплект на баща си, ордени и медали, които са пръснати вероятно във варненските музеи. Актьорът е носител на „Кирил и Методий” I степен, на орден „Стара планина”, заслужил артист е през 1949 г., а народен артист през 1969 г. Съпругата му Роска Петрова, която прави първите си стъпки на сцената на Свободния театър в София, също е носител на ордена „Кирил и Методий”. Идеал Петров е ученик на Стоян Бъчваров, чието име носи Варненският драматичен театър. Навремето големите театрали и ръководители на трупи като него, като Николай Фол и др. са се събирали за всеки нов сезон на Конгрес на артистите и са правили подбор сред най-добрите, а некадърните са отпадали, спомня си Алексей Петров. От баща си той помни и интересната случка с пътуване на трупата от София за Хасково, когато за влака прикачили и царския вагон. Стоян Бъчваров бил известен в Двореца не само като човек на театъра и изкуството, но и като голям познавач на всички вина. По време на пътуването си цар Борис III като разбрал, че и актьорите са във влака, изпратил адютанта си да покани Стоян Бъчваров, за да се увери с очите си дали ще познае всички вина в бутилките, поднесени в салфетки, какъвто е протоколът. Театралът безпогрешно се справил с дегустацията на царската енотека и при трупата се завърнал с три каси вино от нея. Две са големите любови на баща ми – морето и театърът, казва синът му. Винаги е мечтаел да стане моряк или артист и сбъднал второто си желание. А иначе цялото му детство е минало с варненските рибари на кея. Заради любовта си към родния град и морето отказва да играе във Военния театър, където го поканил големият режисьор Желю Мандаджиев, а след това два пъти отхвърлил и предложението на Народния театър”Иван Вазов”. Вторият път – през 1965г, идва дори заповед на министъра на културата. В ГК на БКП взели да агитират артиста да остане във Варна и успели. „Какво ще правим без тебе, бай Идеале”, казвали му градските партийни величия. Коварните им планове излезли наяве, когато веднага след сезона го пенсионирали принудително от театъра. „За да не отиде в Народния театър го задържаха, защото ако беше отишъл, щеше още 10 години да играе. След като го изиграха, той се разсипа, унищожиха го, физически и морално рухна. Откакто го помня, беше силен здрав мъж, никога не се е оплаквал, на 50 години плуваше до Галата и обратно…”, разказва Алексей Петров, според когото на баща му са скроили номер от чисто нашенска българска злоба, а той до края на дните си буквално е вегетирал далеч от сцената и своята публика. Сега има паметна плоча на къщата му на ул. Иларион Макариополски”, където е живял до последно и починал през 1983 г., а улица във варненския квартал „Възраждане” носи името му.      ", "date": "2019.06.30", "title": " Приятно ми е, Идеал Петров!"}
{"url": "https://trud.bg/%d0%b5%d1%81-%d0%b8-%d0%b2%d0%b8%d0%b5%d1%82%d0%bd%d0%b0%d0%bc-%d1%81%d0%ba%d0%bb%d1%8e%d1%87%d0%b8%d1%85%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5-%d0%b7%d0%b0/", "text": "Виетнам подписа споразумение за свободна търговия с Европейския съюз. Това е една от най-амбициозните сделки на евроблока с развиваща се пазарна икономика, отбелязва ДПА, цитирана от БТА. Церемонията по подписване на сделката се състоя в Ханой. Съгласно договора, който трябва да бъде ратифициран от Европейския парламент и от виетнамския парламент, ЕС и Виетнам ще елиминират 99 процента от митата си. Сделката ще редуцира и нетарифните пречки пред ЕС и ще отвори сектора на виетнамските услуги и пазари за обществени поръчки и доставки за компании от ЕС. Виетнам едно време беше една от най-бедните страни в света. Сега е сред найбързорастящите икономики в света. Виетнамският БВП се увеличи с 7,08 процента през 2018 г. Сделката с ЕС обаче бе подложена на критики от страна на правозащитници. В отворено писмо до председателя на Европейския съвет Доналд Туск и евродепутата Бернд Ланге, председател на комисията за международна търговия в ЕП, активисти от виетнамското гражданско общество призоваха ЕС да настоява за по-големи политически реформи във Виетнам, преди да пристъпи към подписване на сделката.", "date": "2019.06.30", "title": " ЕС и Виетнам сключиха споразумение за свободна търговия"}
{"url": "https://trud.bg/%d0%bb%d0%b8%d1%81%d0%b8%d1%86%d0%b8-%d1%82%d0%be%d1%80%d0%bc%d0%be%d0%b7%d1%8f%d1%82-%d1%81%d0%b5%d0%bb%d0%be-%d0%bd%d0%b0%d0%bf%d0%b0%d0%b4%d0%b0%d1%82-%d0%bf%d0%be%d1%81%d1%80%d0%b5%d0%b4-%d0%b1/", "text": "Лисици тормозят жителите на аксаковското село Слънчево. Хищниците влизат в дворовете и давят пернати, а сложените по съвет на кметицата капани не вършат никаква работа. “Хитри са, сякаш са ходили на училище. Заобикалят капаните и атакуват, разсипаха ни”, изплака мъката си местен жител, който за броени дни загубил 5 кокошки. Сред потърпевшите е и известната диетоложка д-р Людмила Емилова. “Нападенията започнаха преди около 20 дни. Първо лисица отмъкна петела от нашия двор, на следващия ден – две пилета, на третия – пуйче. В съседните имоти също има големи щети. Хищниците вече атакуват не нощем, а посред бял ден. Не се страхуват ни от хора, ни от кучета, агресивни са, вероятно защото имат малки”, разказа пред “Труд” д-р Емилова. Край селото има и чакали, но те не доближават къщите и се хранят с мърша, за разлика от лисиците, които при набег си тръгват с една кокошка, но често убиват и останалите, които са на двора. Тази напаст трябва да се спре, защото освен материалните загуби хищниците могат да пренесат бяс върху домашните кучета, категорична бе д-р Емилова. Тя и другите потърпевши признават, че не смеят да пуснат децата да си играят навън без надзор от страх да не ги ухапе лисица. Хората смятат, че само ловна хайка може да разреши проблема им. Отстрелът на лисици не е забранен, но ловна дружинка в Слънчево няма. Затова тепърва ще се търси помощ от авджии в съседни селища. Докато тя дойде, стопаните вече държат под ключ животните си, но се оплакват, че от стрес пернатите са спрели да снасят яйца.", "date": "2019.06.30", "title": " Лисици тормозят село, нападат посред бял ден\t"}
{"url": "https://trud.bg/%d0%bc%d0%be%d1%80%d0%b5%d1%82%d0%be-%d0%bf%d0%be%d0%b3%d1%8a%d0%bb%d0%bd%d0%b0-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%bd%d0%b0-%d0%b8%d1%80%d0%b0%d0%ba%d0%bb%d0%b8-%d0%b8-%d0%ba/", "text": "Черна серия с удавници започна по морето. От няколко дни бурни вълни и мъртво вълнение връхлетяха плажовете. В неделя двама души станаха жертва на подводните течения и ями. Жена се е удавила на Иракли, а мъж- след като влязъл да се къпе в морето на къмпинг „Делфин“. Жертвите от началото на юни до момента са вече четирима. Летовник потъна край Синеморец, момче се удави в Ахелой.  Междувременно в късния следобед в неделя, черната серия продължи в Бургас. Мъж с неустановена до момента самоличност се хвърли от моста над жп гарата, в близост до „Океански риболов“.  Паднал е върху релсите под моста и е загинал на място, казаха медици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Морето погълна двама души на Иракли и къмпинг „Делфин“"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%b5%d1%86-%d0%b1%d1%80%d0%be%d0%b8%d0%bb-265-000-%d0%bb%d0%b5%d0%b2%d0%b0-%d0%b7%d0%b0-%d0%b8%d0%bc%d0%be%d1%82-%d0%bf%d1%80%d0%b5%d0%b4%d0%b8-27-%d0%b3-%d1%89/", "text": "Сали Салиев от Велико Търново вече 27 години се бори с бюрократични спънки заради недвижимо имущество, което е негова собственост, но ще може да го ползва едва след 2043 година.През далечната 1992 г. той имал фирма по Указ 56 и си купил имот от две частни фирми на ул. „Симеон Велики“ в старата столица,които пък били в съдружие с Министерството на отбраната.Военните трябвало да построят жилища,а фирмите- 6 магазина под тях.Тяхната съвместна инвестиция била за 850 кв.м. ,от които Салиев си купил с акт 16 един магазин от 139 кв.м.,а фирмите му прехвърлили правата с договор за цесия. И до момента този имат се руши ,а обитателите на кооперациите в района смятат,че това са армейски терени ,превърната в руини. После се оказало,че договорът на Салиев не бил окончателен и той тръгнал да доказва правата си по съдебен ред с спор с министерството.В същото време Салиев има писмо от Министерството на регионалното развитие,че въпросният договор е окончателен.Съдът обаче не го признал. “ Както уж не бил окончателен,държавата ми взе за този имат 80 000 лв. данъци.Когато платих 265 000 лв.,заплата на кмета беше 400 лв.,тъй че си бяха много пари.Оттогава и през всичките години ме въртят в омагьосан кръг.Последното ,за което съм информиран е,че има мораториум до 2022 г.След това едва през 2043 г. като изтече 20-годишният давностен срок, съм можел да стана собственик на нещо,което съм платил“,разказва 63-годишният Салиев .  Най-хубавото в този куриозен и абсурден случай е,че Сали не е взел пари от банка едно време да си купи многострадалния магазин, защото нямаше как да върне кредита от нещо,което никога не е работило. През почти целия си живот той е произвеждал по 2 милиона на година меки картонени папки.Сега не работи, а дори още не е пенсионер.", "date": "2019.06.30", "title": " Търновец броил 265 000 лева за имот преди 27 г. ,ще може да го ползва след 2043 г.\t"}
{"url": "https://trud.bg/%d0%bf%d0%be%d1%81%d1%82%d0%b0%d0%b2%d1%8f%d1%82-%d0%bf%d0%b0%d0%bc%d0%b5%d1%82%d0%bd%d0%b0-%d0%bf%d0%bb%d0%be%d1%87%d0%b0-%d0%bd%d0%b0-%d0%bf%d1%80%d0%be%d1%84-%d0%b1%d0%be%d0%b6%d0%b8%d0%b4%d0%b0/", "text": "Портретен каменен знак на незабравимия проф. д-р Божидар Димитров ще бъде поставен утре в двора на Националния исторически музей в Бояна, който историкът оглавяваше преди да почине на този ден преди година, съобщи за “Труд” авторът на проекта арх. Миломир Богданов. Изпълнител на знака е известният каменоделец Димитър Антов. “Много се радвам, че по този начин ще почетем паметта на патрона на Боянския клуб за подкрепа на българската държавност и нация, който вече носи името на проф. Димитров”, каза арх. Богданов. Той сподели още, че двамата с Антов вече са направили и паметната плоча на историка, която ще бъде поставена на родния дом на историка в Созопол, за което има и решение на Общинския съвет в града. Това ще стане тези дни със съдействието на семейството на професора – дъщеря му Марта и зет му Георги Найденов, към тях ще се присъедини и членът на Боянския клуб Коцето Калки.", "date": "2019.06.30", "title": " Поставят паметна плоча на проф. Божидар Димитров"}
{"url": "https://trud.bg/%d0%bc%d1%8a%d0%b6-%d0%b5-%d0%bd%d0%b0%d0%bf%d0%b0%d0%b4%d0%bd%d0%b0%d0%bb-%d1%81-%d0%b4%d0%b2%d0%b0-%d0%bd%d0%be%d0%b6%d0%b0-%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%ba%d0%be%d0%be%d0%bf/", "text": "Днес около 10.20 ч. в Районно управление – Царево е получено съобщение за скандал, възникнал в частна кооперация, разположена на ул. „Георги Кондолов” № 17 в града, при който агресивен мъж нападал домуващи, въоръжен с два ножа. Към мястото на инцидента своевременно се отправил полицейски патрул, като агресията на мъжа се насочила към служителите. Същите с цел предотвратяване на противоправното му поведение произвели предупредителен изстрел във въздуха със стоп-патрон, а след това простреляли нападателя в областта на крака отново със стоп-патрон. Констатирано е, че нападателя е 70-годишен мъж от Царево, който отдал парцела си за строеж срещу обезщетение, но системно се оплаквал от съседите си, влизайки в словесни конфликти с тях. Пострадалият възрастен мъж е откаран до УМБАЛ – Бургас, прегледан и задържан за настаняване в Центъра за психично здраве „Проф. Темелков” – Бургас, където последно е лекуван в края на миналата година.", "date": "2019.06.30", "title": " Мъж е нападнал с два ножа жители на кооперация в Царево"}
{"url": "https://trud.bg/%d0%b4%d1%80%d0%be%d0%bd-%d0%b7%d0%b0%d1%81%d0%bd%d0%b5-%d0%b5%d0%b4%d0%bd%d0%b0-%d0%be%d1%82-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%b4%d1%83%d0%bf%d0%ba%d0%b8-%d0%bd/", "text": "Радиоуправляем дрон засне огромната открита мина „Мир“ в Сибир, която някога е произвеждала над 10 милиона карата диаманти. Въпреки слуховете, че дупката може да погълне хеликоптери, безпилотният летателен апарат успява да кацне невредим и зареден със спиращи дъха кадри. По време на полета си той успява да улови целия 1.2-километров диаметър на един от най-големите изкуствени ями на планетата, която е дълбока 525 метра. Мината „Мир“ е открита е през 1955 г. и една от най-големите мини в Русия. Била е действаща близо 50 години, но на 30 април 2004 г. затваря врати. Смята се за четвъртата най-голяма в света. Градските легенди твърдят, че до момента мината е засмукала няколко хеликоптера, които са прелетели в близост до нея. Причината е свързана с размерите на дупката, които предизвикват огромни силни турболенции, всмукващи летящите  апарати. Затова полетът над ямата е стриктно забранен.", "date": "2019.06.30", "title": " Дрон засне една от най-големите дупки на планетата (ВИДЕО)"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%b1%d0%b0%d1%80%d0%bd%d0%b8%d0%b5-%d0%b2%d0%b5%d1%81%d1%82%d0%b0/", "text": "Френският президент Еманюел Макрон предложи за поста председател на Европейската комисия трима души. Това са главният преговарящ от страна на ЕС за Брекзит Мишел Барние, еврокомисарят по конкуренцията Маргретe Вестагер и първият заместник-председател на ЕК, Франс Тимерманс. Съответните имена той спомена в рамките на извънредната среща на високо равнище в Брюксел, собщава TACC. „Мога да посоча няколко имена – Мишел Барние, Маргрете Вестагер, Франс Тимерманс“, заяви Макрон пред  репортери. Според него „назначенията трябва да се основават на ясен дневен ред и общи приоритети на ЕС. Надявам се, че ще можем да излезем от тази среща с отговори и нов екип“, добави лидерът на Париж. Макрон е убеден, че европейските лидери ще могат да се споразумеят за името на кандидата за поста на Европейската комисия на извънредната среща на високо равнище. „Аз съм оптимист. Смятам, че можем да постигнем споразумение. За това се нуждаем от дух на компромис и амбиция за ЕС“, обясни Макрон. Държавните и правителствените ръководители на 28 страни от ЕС са на извънредна среща в Брюксел, на която ще се опитат да координират кандидатите за петте ключови длъжности в Европейския съюз, които ще водят Общността през 2019-2024. Това е третият опит: за първи път този въпрос бе обсъден на непланирана среща на 28 май, а втората – на Съвета от 20-21 юни, и двата опита обаче бяха безрезултатни. Търсят се наследници на председателя на Европейската комисия Жан-Клод Юнкер, председателя на Европейския съвет Доналд Туск, Върховния представител на ЕС по въпросите на външните работи и политиката на сигурност Федерика Могерини, председателя на Европейската централна банка Марио Драги и председателя на Европейския парламент Антонио Таяни. Всички те вече съобщиха, че напускат поста си. Правомощията на всички, с изключение на Таяни, изтичат на 31 октомври. Мандатът на председателя на Европейския парламент приключва от първата сесия на новия състав на Европейския парламент (избран на 23-26 май), което ще се проведе в периода 2-4 юли в Страсбург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Еманюел Макрон предложи Барние, Вестагер и Тимерманс за следващ председател на ЕК"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d0%b5%d0%bd%d0%bf-%d1%82%d0%b2%d1%8a%d1%80%d0%b4%d0%be-%d1%81%d1%82%d0%be%d0%b8%d0%bc/", "text": "От ЕНП стоим твърдо зад нашия кандидат и няма логика победителят да не бъде председател на Европейската комисия. Не знам от къде идват всички тези идеи, заяви премиерът Бойко Борисов пред журналисти в Брюксел. Премиерът подчерта, че не говори кой е по-добър или лош, дали Франс Тимерманс или Манфред Вебер, а е важно кой е спечелил европейския вот, а това е именно кандидатът на ЕНП. „Никога не съм бил против някого. Тимерманс е от най-добрите комисари, прекрасен човек, няма спор. Ние не правим дисекция кой какви качества има. Европейски избирател се произнесе за качеството – Вебер първи, Тимерманс – втори. Надявам се никой от нас да не се счита за по-висш от европейския избирател, от европейския гражданин, който е гласувал само преди месец“, каза премиерът. „Аз стоя толкова зад Вебер, защото той е поел пред българските избиратели кохезионната политика, политика на сближаване, киберсигурност, защита на външните граници на Европейския съюз, повече работни места, да не представям цялата ни програма. Затова с Пленкович (министър-председателят на Хърватия Андрей Пленковичм, бел.ред.) стоим твърдо зад него“, обясни Борисов. „Имаме 2 коза в ръка – Кристалина Георгиева и Мария Неделчева (Габриел)“, каза още премиерът. Според Борисов че нито един от кандидатите за председател на ЕК в момента не може да събере 22 гласа от 28. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.30", "title": " Премиерът Борисов: От ЕНП твърдо стоим зад кандидатурата на Манфред Вебер за председател на ЕК"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-8/", "text": "Гавра с хората по граничните пунктове  Три дни – от петък до неделя, на граничен пункт Кулата е същински ад. Извиваха се колони с дължина от 3 до 6 км. Чакаше се с часове. В горещините колите прегряха, хората се изнервиха, пищяха деца. Ужас бе и за шофьорите на ТИР-ове, които бяха отбити да изчакват, за да преминат при намаляване на трафика по нощите.     На левия фронт нищо ново. Също и на десния  Светът кипи, къде сме ние? – ТВ Панорама с Иван Гарелов.       Над 350 000 български емигранти са готови да се върнат  Необходим е мост между бизнеса, местната власт и държавата, за да можем да подпомагаме тези, които искат да си дойдат, казва родуцентът и водещ Андрей Арнаудов в интервю за „Труд“.       Форумът на Г-20 и доктрината “Тръмп” в действие Суверенитетът е тамянът за „дявола“ на неолибералния глобализъм – анализ на д-р Борислав Цеков.         Властелинът на образите Силует на режисьора Стивън Спилбърг.", "date": "2019.06.30", "title": " Вижте акцентите в броя на вестник „Труд“ в понеделник, 1 юли 2019 г."}
{"url": "https://trud.bg/%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1%d0%b8%d1%8f-%d0%b8%d1%81%d0%ba%d0%b0-%d0%bd%d0%be%d0%b2%d0%b8%d1%8f-%d0%b7%d0%b0%d0%b2%d0%be%d0%b4-%d0%bd%d0%b0/", "text": "Саудитска Арабия влиза в битката за нов завод на “Фолксваген”, която  участват България и Турция, твърди германската обществена медия ARD. Тя публикува вътрешна информация, според която арабската държава е готова да субсидира всеки нов автомобил, направен в нея, с 1000 долара за период от над 10 години. Тя също така обещава 5-цифрена бройка за производство на автомобили всяка година, а данъкът върху продажбите ще е едва 5%. Ще бъдат предоставени земя, сгради и съответната инфраструктура, както и обучение за персонала за “Фолксваген”. Медията припомня, че Рияд желае да построи автомобилен завод от почти 3 десетилетия, а запознати лобисти твърдят, че кралството е готово да надхвърли всяка оферта досега с много. Страната наскоро подписа договор за икономическо сътрудничество за милиарди долари с “Хюндай” в Южна Корея, а сега се цели и в Германия.", "date": "2019.06.30", "title": " Саудитска Арабия иска новия завод на „Фолксваген”"}
{"url": "https://trud.bg/%d0%bf%d1%81%d0%b6-%d1%81%d0%b5-%d1%80%d0%b0%d0%b7%d0%bf%d0%b0%d0%b4%d0%b0/", "text": "Килиан Мбапе, звездата на ПСЖ, отказва да подпише нов договор с клуба. Нападателят не е доволен от статуса си в клуба, а желанието му е да продължи кариерата си в друг отбор, съобщава „Марка“. Най-близо до 20-годишния играч е „Реал“ (Мадрид). Настоящият контракт на световния шампион с Франция е до 2022 година. Мбапе обаче вече е обявил пред ръководството, че няма да парафира нов такъв без значение от финансовите условия. По-рано през юни и Неймар обяви пред шефовете на клуба, че иска да се завърне в „Барселона“. След края на Копа Америка трябва да има повече яснота за бъдещето на бразилеца.", "date": "2019.06.30", "title": " ПСЖ се разпада"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%b1%d1%80%d0%b5%d0%b2-%d1%89%d0%b5-%d0%be%d0%b3%d0%bb%d0%b0%d0%b2%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d0%bf%d1%80/", "text": "Заместник-председателят на БСП Кирил Добрев ще оглави Националния предизборен щаб на партията за местните избори, реши Националният съвет на БСП на свое заседание. Точката за председател на предизборния щаб на партията за предстоящия вот бе трета в дневния ред на Пленума. Добрев бе предложен на вниманието на Националния съвет от лидера на БСП Корнелия Нинова. За кандидатурата му гласуваха 78 членове на Пленума, „против“ – 5-ма и „въздържали се“ – 3, с което тя бе одобрена.", "date": "2019.06.30", "title": " Кирил Добрев ще оглави Националния предизборен щаб на БСП"}
