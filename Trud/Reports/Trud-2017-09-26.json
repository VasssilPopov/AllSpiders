{"url": "https://trud.bg/%d0%b5%d0%b2%d0%b0%d0%ba%d1%83%d0%b0%d1%86%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d0%be%d1%87%d0%b0%d0%ba%d0%b2%d0%b0%d0%bd%d0%be-%d0%b8%d0%b7%d1%80%d0%b8%d0%b3%d0%b2%d0%b0%d0%bd%d0%b5/", "text": " ", "date": "2017.09.26", "title": " Евакуация заради очаквано изригване на вулкан на Бали (инфографика)"}
{"url": "https://trud.bg/%d1%81%d1%83%d0%bb%d1%82%d0%b0%d0%bd%d0%ba%d0%b0-%d0%bf%d0%b5%d1%82%d1%80%d0%be%d0%b2%d0%b0-%d1%80%d0%b5%d1%88%d0%b5%d0%bd%d0%b8%d1%8f%d1%82%d0%b0-%d0%be%d1%82-%d1%82%d0%b5%d0%bb%d0%ba-%d1%89%d0%b5/", "text": "С новите правила за издаване на ТЕЛК се цели средствата да бъдат насочени именно към хората с увреждания и родителите на деца с увреждания, като се пресекат злоупотребите. Това обяви зам.-социалният министър Султанка Петрова по  . Концепцията за реформа в системата на освидетелстване предвижда хората с увреждания да се освидетелстват от 2 комисии. Едната да издава медицинската експертиза, а другата, която ще е подчинена на НОИ, ще оценява работоспособността на хората. Възможността да се получава едновременно пенсия и заплата поощрява стремежа към инвалидна пенсия. В същото време отпускането й не е обвързано с оценка на работоспособността, пише в концепцията. „Ще се работи по стандартизирани методи, това ще предпази от злоупотреби“, уточни Султанка Петрова. Решенията на комисиите към НОИ ще важат до 5 години. Ако състоянието е необратимо, като ампутирани крайници – ще са пожизнени. Документите за медицинската експертиза ще важат да една година, сега се налагаше по-често издаване. Това ще спести 50 млн. лв. на Здравната каса, посочи зам.-министърът. Целта е хората до получават решението си в рамките на 15 дни до 1 месец, допълни тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Султанка Петрова: Решенията от ТЕЛК ще се получават до 15 дни"}
{"url": "https://trud.bg/%d0%ba%d1%8a%d1%89%d0%b8-%d1%81%d0%b5-%d0%bd%d0%b0%d1%86%d0%b5%d0%bf%d0%b8%d1%85%d0%b0-%d0%b7%d0%b0%d1%80%d0%b0%d0%b4%d0%b8-%d1%82%d0%b5%d1%87%d0%be%d0%b2%d0%b5-%d0%b2-%d1%81%d0%b2%d0%b8%d1%89%d0%be/", "text": "Къщите, които се намират от двете страни на главна улица, са с пукнатини, които обхващат основите, стените и дворовете им, вследствие течове от водопреносната мрежа. По сигнал на собствениците за бързо влошаващото се състояние, кметът на община Свищов Генчо Генчев предприе спешни мерки и поиска експертна оценка от Службата по геодезия – град Плевен. След направения експертен оглед на терена, става ясно, че има неотложна необходимост от подмяна на водопровода. Течовете от компрометирания водопровод и липсата на отводнителни шахти са допринесли за оводняване и подкопаване на земната маса. Като допълнение льоса, върху който е построен града, е неустойчив и при преовлажняване става силно податлив на пропадане. Кметът Генчев информира областния управител проф. д-р Любомира Попова за сериозното положение и съвместно с ВиК „Йовковци“ предприеха спешни мерки, поради които ремонтните дейности вече са факт. Те ще бъдат извършени на няколко етапа: Вече започна разкопаването на абонатните отклонения, които ще бъдат ревизирани и подготвени за подмяна. След това ще се предприеме премахване на асфалта по основната улица и разкопаване до стария водопровод, с цел подготвяне на „легло“ за новия и полагане на новите тръби. Ще бъдат прокарани нови абонатни отклонения и едва тогава ще се спре водоподаването за 1 ден, през който ще се извърши същинската работа по подвързване на новия водопровод и абонатните сигнални ленти. След като бъдат направени хидравлични проби, ще се премине към зариване. Целият процес ще отнеме около две седмици, по време на които ще бъде ограничено движението на МПС, с цел улесняване на работата и безопасност на движението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Къщи се нацепиха заради течове в Свищов (СНИМКИ)\t\t\t"}
{"url": "https://trud.bg/%d1%81%d0%bc%d0%b0%d0%b7%d0%b0%d1%85%d0%bc%d0%b5-%d1%86%d0%b8%d0%b3%d0%b0%d1%80%d0%b5%d0%bd%d0%b0%d1%82%d0%b0-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b0/", "text": "7% е делът на цигари без бандерол на българския пазар през второто тримесечие на 2017 г. Това е най-ниската стойност, измерена от 10 г. насам, откакто се правят проучвания. Резултатът нарежда България на 8-о място сред отличните в Европейския съюз, обявиха от Инициатива “Срещу незаконната търговия”. В нея участват 5 големи компании от бранша – Филип Морис България, Булгартабак, Бритиш Американ Табако, Джапан Табако Интенешънъл и Импириъл Табако. Проучването се прави чрез събиране на празни кутии от цигари в 20 български града, в които живее 47,1% от населението. През тази година са проведени три сондажа, а догодина ще бъдат четири. В 11 от градовете делът на контрабандни цигари надхвърля средната стойност от 7 %, като Хасково и Благоевград водят съответно с 20,7% и 20,0%. Най-малко кутии без бандерол са намерени в Русе – 0,4% и Варна – 2,2%. Повече от една трета от незаконните цигари у нас (33,4%)са от марки, които нямат притежател и нямат аналог на легалния пазар. Най-разпространените са две – “Премиум” (15,1%) и “Бизнес Роялс” (12,7%). За първи път бяха представени данни и за потреблението на нарязан суров тютюн в България. То е проведено в 15 държави в Европа през четвъртото тримесечие на 2016 г. Според анализите 74,6 от изпушения тютюн за ръчно свиване у нас не е обложен с данъци. Почти 100 % от незаконния рязан тютюн се продава на килограм в пликове без етикет и извън законните места за търговия със тютюневи изделия. Изследването сочи, че загубите за държавата са приблизително 124 млн. лв. и трябва да се засилят мерките срещу търговията по интернет, на открити и доставки по домовете. По време на българското председателство на ЕС през 2018 г. има вероятност Еврокомисията да отвори евродирективата за акциза на тютюневите изделия, сочат авторите на проучването. Според тях е в интерес на България след достигането на минималната акцизна ставка от 90 евро на 1000 къса да бъде избегнато въвеждането на нови минимални нива на акциза върху цигарите , за да се осигури стабилност и да се гарантират приходите от акциз.     Когато фактите говорят и най-големите ни критици трябва да замълчат. Започнали сме от 34 % контрабанда и сега е 7 %. Ще я намалим до 6%, понеже сме отличници. Това заяви премиерът Бойко Борисов след представянето на данните от пазарното проучване. “Благодаря на главния прокурор и на прокурорите, които всяка сряда са при мен и обсъждаме въпросите, сега виждате резултатите. Парите от контрабанда замърсяват цялата система, защото, за да мине една контрабанда, ти трябват граничар, митничар, данъчен, покровителство по места и това е огромна маса от черни пари. Специално искам да благодаря за тези резултати на Георги Костов, който полага много усилия. Митниците имат да изпълняват месечен план на приходите. През януари бяха 104,9%, а през март – 59 %. Когато дойдохме ние през май станаха 120 % и досега са все 120%. Когато беше служебното правителство и нямаше политическа стабилност, прокурорите и полицаите бяха същите, но приходите падаха. Загубил сме 150-200 млн.лв. само от акцизи. Тези пари са отишли в джобовете на бизнесмени в кавички”, каза още премиерът.   “България успява да охранява не само границите си, а и икономическите си интереси, – коментира финансовият министър Владислав Горанов. – Акцизът върху цигарите заема 48% от общия приход от акциза, който събираме. Делът му вероятно ще нарасне след 1 януари догодина до достигане на минималния размер от 90 евро на 1000 къса. Имаме аргументи да не се увеличава повече акцизната ставката, въпреки че може да се очаква натиск от ЕК, свързан с мярката за подобряване на начина и качеството на живот и тежестта, която болестите, свързани с тютюнопушенето, оказват върху социалните системи в Европа”, каза още Горанов. Той също благодари на Агенция “Митници”, която с 10 пъти по-малка численост от МВР успява да работи в синхрон с другите институции, отговорни за борбата с контрабандата.   Очертава се нова тенденция – внос на нелегални цигари през два от пунктовете от Гърция. Това съобщи вътрешният министър Валентин Радев. “Доскоро големите количества бяха през Капитан Андреево, но вече се използват се пунктовете Маказа и Капитан Петко войвода”, каза МВР шефът. Той посочи няколко успешни международни акции на ГДБОП срещу контрабанда на цигари в Испания, Великобритания и Гърция. При една от тях в южната ни съседка си били задържани 25 т нелегален суров тютюн и 700 мастербокса с над 350 000 кутии. Спадът в нелегалния пазарен дял се отбелязва и от полицията. От януари до август 2017 г. служителите на МВР в страната са иззели 21 398 022 къса цигари, с 56,7% по-малко от същия период на 2016 г.", "date": "2017.09.26", "title": " Смазахме цигарената контрабанда\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%bf%d1%80%d0%b8%d0%bc%d0%b0%d0%bc%d0%b2%d0%b0-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8-%d1%82%d1%83/", "text": "Министерството на туризма залага на балнео и СПА туризма, за да реализираме потенциала на страната като туристическа дестинация за четири сезона. Разработваме  балнео- и СПА дестинации за територията на България, които ще могат да се комбинират и надграждат със създадените вече осем културно-исторически дестинации. Това каза зам.-министърът на туризма Ирена Георгиева при откриването на четвъртия годишен конгрес на Българския съюз по балнеология и СПА туризъм. Тя поздрави участниците във форума от името на министъра на туризма Николина Ангелова, съобщиха от ведомството. Богатството, с което страната ни разполага за СПА, балнео- и уелнес туризъм, трябва да бъде използвано още по-ефективно, защото е известно, че немалка част от природните запаси не се усвояват пълноценно и тук инициативността на местната власт и регионалният бизнес е особено важна, коментира знам.-министърът. Тя посочи още,  че Министерството на туризма работи последователно за устойчивото развитие на СПА туризма, който  е сред водещите фокуси в маркетинговата и рекламната политика за специализираните видове туризъм. Тя припомни, че миналата година влезе в сила първата самостоятелна Наредба за условията и реда за сертифициране на „балнеолечебен (медикъл СПА) център“, „СПА център“, „уелнес център“ и „таласотерапевтичен център“ към Закона за туризма, която бе сред основните приоритети за туристическата администрация. С нормативния акт за първи път се въведоха минимални задължителни законови изисквания, на които да отговарят тези центрове. Със създаването на документа ние стимулираме преди всичко качеството на тези специализирани услуги и защитаваме правата на потребителите, заяви зам.-министър Георгиева. По думите й в момента тече процес на сертифициране на специализираните центрове, като сертифициращ орган е министърът на туризма. До момента са сертифицирани общо 48 такива обекта – 12 балнео-, 34 СПА и 2 уелнес центъра,  вписани в Националния туристически регистър. В момента се провежда процедура за сертифициране на още 11 места за настаняване, има подадени и 7 нови заявления, които предстои да бъдат обсъдени. Така всеки потребител може да провери онлайн дали центърът – самостоятелен или прилежащ към хотел, който иска да посети, е сертифициран и отговаря на изискванията на наредбата. Сертифицирането е доброволно, но право да ползват съкращението „СПА“ вече имат само отговарящите на критериите на наредбата обекти, обясни зам.-министърът. И уточни, че онези от тях, които се рекламират като „СПА”, но не покриват изискванията, подлежат на санкциониране. По думите на зам.-министъра няма сериозни злоупотреби относно СПА изискванията от страна на местата за настаняване, а жалбите за качеството на услугата в сертифицирани центрове са единични. Убедени сме, че тази политика ще повиши конкурентостта в сектора и ще помогне да се откроят тези представители на бранша, които влагат огромни инвестиции и иновации за развитието му, заяви зам-министър Георгиева. И допълни, че това стимулира ръста на допълнителните услуги и е предпоставка за удължаване на сезоните, за разкриване на нови работни места и привличане на по-висок клас туристи. България може да бъде рехабилитационният център на Европа, каза Стефан Шарлопов, председател на Български съюз по балнеология и СПА туризъм. И уточни, че в момента пречка за това е, че няма синхронизация на здравното законодателство. Надявам се заедно с Министерството на туризма да отидем при здравния министър, за да бъде променено това, посочи още той.  Зам.-министър Георгиева посочи, че се обмислят промени в Закона на туризма, с които да се направи препратка към изменения на други нормативни актова, например в здравеопазването, за да се улесни предлагането на СПА услуги, финансирани чрез Националната здравноосигурителна каса и подобните европейски структури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " България ще примамва чуждестранни туристи с балнео и СПА дестинации"}
{"url": "https://trud.bg/%d0%b4%d0%b5%d0%bf%d0%be%d0%b7%d0%b8%d1%82%d0%b8%d1%82%d0%b5-%d0%b2-%d0%b1%d0%b0%d0%bd%d0%ba%d0%b8%d1%82%d0%b5-%d0%bd%d0%b0%d0%b4%d1%85%d0%b2%d1%8a%d1%80%d0%bb%d0%b8%d1%85%d0%b0-70-%d0%bc%d0%b8%d0%bb/", "text": "Депозитите в банките надхвърлят 70 млрд. лв., показват данни на Българската народна банка към края на август. От тях 46,106 млрд. лв. са спестявания на домакинствата, 21 млрд. лв. – влогове на фирми, а 3,35 млрд. лв. – на финансови институции. Статистиката сочи, че най-голямо е увеличението на депозитите на компаниите – с цели 11%, следвани от тези на граждани – с 5,4 на сто. Кредитите на фирмите нарастват с 2,8% на годишна база през август 2017 г. и в края на месеца достигат 31,238 млрд. лв. В същото време гражданите са взели от банките кредити на стойност 19,372 млрд. лв. Спрямо година по-рано те се увеличават с 5,7%. От тях жилищните заеми са за 9,225 млрд. лв., като нарастват с 5,4%, а потребителските кредити възлизат на 7,703 млрд. лв. и се увеличават с 5,4% спрямо година по-рано. Класифицираните като “Други кредити” нарастват с 39,8% и достигат 1,155 млрд. лева. Кредитите, предоставени на финансови предприятия, са 1,912 млрд. лв. и в сравнение с август 2016 г. се увеличават с 27,6%. В края на август 2017 г. кредитите за неправителствения сектор са 52,522 млрд. лв. при 52,461 млрд. лв. към юли 2017 г. През август 2017 г. те се увеличават на годишна база с 4,6%. Продадените кредити от кредитни институции, в т.ч. регистрираните в страната клонове на чуждестранни банки, както и фондовете на паричния пазар, са 165,3 млн. лв., а обратно изкупените кредити – 52,7 млн. лв.", "date": "2017.09.26", "title": " Депозитите в банките надхвърлиха 70 милиарда лева\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%bd%d0%b0-6-%d0%b8-%d0%be%d0%ba%d1%82%d0%be%d0%bc%d0%b2%d1%80%d0%b8-%d0%bb%d0%b8/", "text": "Надявам се, че са отстранени всички нередности в „Емко“ и те по най-бързия начин ще си получат лиценза – за износ и внос. Това заяви икономическият министър Емил Караниколов по   в коментар по казуса за оръжейното дружество, което заради нередности временно загуби лиценза си. Това предизвика протестите на работещите в „Емко“ от Трявна и Белица, които заподозряха сценарий за „притискане“ на предприятието. Министър Караниколов изрази надежда до началото на октомври проблемите наистина да бъдат решени. „Беше получена справка от МВР в Междуведомствения съвет, където не членувам само аз, а и вицепремиерът Каракачанов и още около 20 ведомства – службите за сигурност, Министерството на външните работи, Министерството на финансите – абсолютно всички ведомства, които имат отношение към военно-промишления комплекс. В справките, които получихме, бяха констатирани нарушения, свързани със съхранение на боеприпаси – мисля, че това е ясно на всички и самите работници и управители на дружеството също потвърдиха, че има такива нередности, които те работят да отстранят и се надявам, че вече са го направили“, припомни министърът на икономиката. „Такъв е законът, за съжаление. Когато има проблем със съхранението е логично да се позволи износа, за да могат да бъдат изнесени, но пък в закона в момента, текстът на нормативния акт казва, че се спират лицензите за износ и внос. Ако бяхме тръгнали да изменяме закона и да се спира лиценза за производство, щяхте да кажете, че го правим точно за конкретния случай“, каза Караниколов. По повод предстоящите важни оръжейни търгове, които изглежда ще бъдат загубени за „Емко“ и за които се твърди, че точно те може да са евентуалната причина за атаките срещу дружеството, Караниколов коментира, че ако в дружеството отстранят нередностите, довели до спирането на лиценза за износ и внос, те могат да се явят на търговете, първият от които е в началото на октомври. „Това е превенция – законът е закон, не може другите дружества от Военнопромишления комплекс да спазват абсолютно всички правила, а едно дружество да не ги спазва“, подчерта той и добави, че все още не са отстранени всички констатирани нередности. На 6-и октомври ще има извънредно заседание на Междуведомствения съвет по отбранителна индустрия, посветено на „Емко“. Един от директорите на „Емко“ – Валентин Тахчиев, каза, че не е оптимист за връщане на лиценза на 6-и октомври и обвини Емил Караниколов, че казва неистини за дружеството. По думите на Тахчиев всички констатирани нередности от служба КОС са отстранени. „Има констативен протокол, който ние сме изпратили на същия уважаван министър. Същите тези (нередности – бел. ред.) ние сме ги отстранили, за което ви казвам, че има протокол на същата тази служба, която ги е констатирала – на 29-и август. И какво стана на практика след това – значи, всеки ден идва проверка и тази проверка донажда нови, нови и нови изисквания, за които издава нови и нови предписания – ние попадаме в Параграф 22, каза още Валентин Тахчиев, който смята, че държавата умишлено протака решението за връщане на лиценза за външна търговия. Предприятието в момента работи, тъй като лицензът за производство, съхранение и търговия в страната не му е отнет – то работи, има договори с други фирми на територията на България, но има един такъв проблем – с отнемането на лиценза за внос и износ ние няма как да си доставяме компоненти за нашите изделия и те се изчерпват. Примерно след десетина – петнайсет дена ние ще изчерпим компонентите и няма как да си внесем нови, обясни Тахчиев и прогнозира, че на важния оръжеен търг на 2 октомври предприятието ще бъде отстранено. Така „Емко“ ще загуби възможността да участва в договаряне на сделки за около 1 милиард долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Министър Караниколов: На 6-и октомври лицензът на „Емко“ може да бъде възстановен"}
{"url": "https://trud.bg/%d1%81%d1%82%d1%8a%d0%bf%d0%ba%d0%b0-%d0%ba%d1%8a%d0%bc-%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f-%d1%82%d1%83%d1%80%d0%b8%d0%b7%d1%8a%d0%bc-%d1%81-%d0%b5%d0%ba%d0%be%d0%bf/", "text": "В Приморско и околностите на града може да бъде развит успешно лбегендарния туризъм, като част от културно- историческия. Това е идеята на Център за еврейско-българско сътрудничество “Алеф”, организатор на уникален екопоход, който проследи култови места в околностите на морския град.  40 ученици и студенти преминаха по маршрута от Бегликташ до Лъвската глава, тръгвайки от древното тракийско светилище Бегликташ. Те се изкачиха до Лъвската глава, откъдето се ширва панорама към река Ропотамо. Според легендите и някои археологически находки, по времето на траките там се е помещавала пещерата на жреца. В скалите има 12- метрова дупка, наречена „Утробата”, която води към подземни галерии. В една от тях, точно в 12.00 часа зимно време, си прокарва път през камъните слънчев лъч. Смята се, че той е служил за времеви ориентир. На хълма, където е Лъвската глава, е бил разположен древния град Ранули. Останките от крепостната стена ограждат площ от около 30 000 кв.км, което го прави един от най-големите крепостни градове в България. Допуска се, че е строен първо от траките, а впоследствие дострояван от римляни, византийци и българи. Само преди броени дни пак в Приморско, се проведе и Фестивал на легендите, с участието на състави от България, Турция и Румъния, които бяха избрали различни начини да пресъздадат интересни легенди от мистичната Странджа планина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Стъпка към легендарния туризъм с екопоход до Лъвската глава"}
{"url": "https://trud.bg/%d0%be%d0%b1%d1%81-%d0%bf%d0%bb%d0%be%d0%b2%d0%b4%d0%b8%d0%b2-%d0%b3%d0%bb%d0%b0%d1%81%d1%83%d0%b2%d0%b0-%d0%ba%d1%80%d0%b8%d1%82%d0%b5%d1%80%d0%b8%d0%b8%d1%82%d0%b5-%d0%b7%d0%b0-%d0%bf%d0%bb%d0%b0/", "text": "Предложението, което да регламентира даването на платените паркоместа на новите паркинги в Пловдив, най-сетне влезе в Общинския съвет и ще бъде гласувано още този четвъртък на редовната сесия на местния парламент. Ако старейшините подкрепят промените в наредбата, решението влиза в сила 14 дни след приемането му, ако не бъде върнато от юристите на областния управител на Пловдив Здравко Димитров и в средата на октомври може да се очакват първите класирания за местата на общинските паркинги пред жилищните блокове, за които има повече от един кандидат. В наредбата са заложени 11 критерия, по които ще се събират точки за крайното класиране. А те са следните: Собственo (на заявителя) леко МПС– 3 т.; Лизингово леко МПС при сключен договор за лизинг – 2 т.; Наето или заето леко МПС – 1 т.; Постоянен адрес на територията на Община Пловдив – 2 т.; Настоящ адрес на територията на Община Пловдив– 1 т.; Постоянен адрес на територията на съответния район – 2 т; Настоящ адрес на територията на съответния район – 1 т.; Постоянен адрес в рамките на зоната по ал. 1 – 5 т.; Настоящ адрес в рамките на зоната по ал. 1 – 3 т.; Собственик или ползвател на жилището – 2 т.; Наемател на жилището – 1 т. Всички субективни критерии за точковата система са били премахнати, съобщиха от екипа на кмета Иван Тотев. Например идеята да се дават повече точки на семейства с 2 и повече деца е отпаднала, а причината е, че че тази точка веднага ще падне при обжалване в Административния съд по Закона за дискриминация. Хората с лизингови коли ще получат по-малко точки от тези с изцяло свои автомобили, като обяснението тук е, че те плащат данъците си в София, а не в Пловдив. С най-голямо предимство ще се ползват живеещите в т.нар. зона около паркинга. Всички зони ще се определят от шестте районни администрации в Пловдив по международен стандарт. Той се използва при поставянето на спирки и детски площадки и гласи, че на разстояние от 200 до 250 метра не трябва да има друго подобно съоръжение. Ако желаещите с еднакъв брой точки са повече от паркоместата, ще се тегли жребий, а няма да се наддава с пари, каквато беше първоначалната идея на градската управа под тепетата. Ако 20 кандидата с еднакъв брой точки се борят за 10 паркоместа , те отново минават през жребий за първото място. Определя се победителят, а останалите 19 отиват при нов жребий за съседното паркомясто и така докато всички места си намерят наематели. Ползвателите на паркоместата сключват 3-годишен договор, който след това може да бъде удължен при желание от двете страни. В задълженията на администрацията е да се поставят скоби, а наемателят пък трябва да поддържа в прилежен вид паркомястото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " ОбС-Пловдив гласува критериите за платени паркоместа пред блока\t\t\t"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b8%d1%80%d0%b0%d0%ba-%d0%b4%d0%b0%d0%b4%d0%b5-72-%d1%87%d0%b0%d1%81%d0%b0-%d1%81%d1%80%d0%be%d0%ba/", "text": "Властите в Ирак спрат въздушните съобщения с Кюрдистан в отговор на референдума за независимост, който се проведе в автономния регион в понеделник, съобщи  . Министър-председателят Хайдер ал Абади обяви, че правителството е взело решение да прекрати полетите до автономния регион, ако правителството в Ербил не предаде контрола върху летищата на Ирак до 72 часа. Абади на няколко пъти заплаши кюрдското правителство, че ще предприеме правни мерки, ако то продължи да се занимава с референдума за независимост, който според него е „неконституционен“. Парламентът в Багдад нареди на правителството да си върне контрола върху летищата и да разположи войници в кюрдските региони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Правителството на Ирак даде 72 часа срок на Кюрдистан да предаде контрола върху летищата си"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-50/", "text": "Това сочат данните от пазара за последните 7 години. България става сред 8-те държави в ЕС с най-нисък дял на тютюневи изделия без бандерол. Ще намалим контрабандата до 6%, защото сме отличници, зарича се премиерът Бойко Борисов.             Комисията „Грипен“ си изкриви душата – коментар на Евгени Генов.           Препоръчвам да се сигнализира активно на националната телефонна линия за деца 116111, казва председателят на Агенцията за закрила на детето Офелия Кънева в интервю за „Труд“.           Нужно е преформатиране на системите за сигурност в национален и световен мащаб. България може да бъде източник на стратегическо равновесие – да я опазим от стратегически провокации – анализ на Христо Смоленов.       На пазара в Делчево е пълно с качествена стока. Средно заможните македонци искат децата им да учат в Американския университет в Благоевград – репортаж на Светлана Василева         Силует на Серина Уилямс.  ", "date": "2017.09.26", "title": " Вижте акцентите в броя на вестник „Труд“ в сряда, 27 септември 2017"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%bf%d1%8a%d1%80%d0%b2%d0%b0-%d0%ba%d0%be%d0%bf%d0%ba%d0%b0-%d0%bd%d0%b0-%d0%b7%d0%b0%d0%b2%d0%be%d0%b4-%d0%b7%d0%b0-%d1%81%d0%b0%d0%bc%d0%be%d0%bb%d0%b5%d1%82/", "text": "Първа копка на завод за самолетни части на френската компания „Латекоер“ ще бъде направена тази сряда в 15 часа в Индустриална зона „Марица“ край Пловдив. Церемонията ще бъде уважена от посланика на Франция у нас Ерик Льобедел, председателя на Френско-българската търговска и индустриална камара Стефан Делайе, изпълнителния директор на Българската агенция за инвестиции Стамен Янев, кметовете на Пловдив Иван Тотев и на Община Марица Димитър Иванов и др. „Латекоер” е със стогодишна история в производството на врати, електрически шкафове и други компоненти и доставчик от първи ранг на световните самолетостроителни компании като „Airbus”, „Boeing”, „Bombardier”, „Embraer” и др. От базираната в Тулуза компания Latecoere, която е подизпълнител на производителя на самолети „Airbus”, обещават след построяването на завода си, която ще се намира точно до този на „Сокотаб”, да разкрият 200 нови работни места и още 400 на по-късен етап. Френската компания има доста широк спектър на производство, а в завода край Пловдив ще се правят уплътнения и допълнителни компоненти по вратите на самолетите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Правят първа копка на завод за самолетни части край Пловдив"}
{"url": "https://trud.bg/10-%d0%ba%d0%b3-%d1%82%d1%8e%d1%82%d1%8e%d0%bd-%d0%b7%d0%b0-%d0%bd%d0%b0%d1%80%d0%b3%d0%b8%d0%bb%d0%b5-%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0%d1%85%d0%b0-%d0%bf%d0%be%d0%bb%d0%b8/", "text": "Овлажнена тютюнева маса за пушене на наргиле са иззели служители на Трето РУ на МВР в Пловдив. Безакцизната стока с общо тегло 10 килограма те открили в понеделник в лек автомобил “Мерцедес”, с който се придвижвала 21-годишна жителка на града под тепетата. С полицейска заповед младата жена е задържана за срок до 24 часа, а по случая е образувано бързо производство по чл. 234, ал.1 от Наказателния кодекс. Същия ден в Шесто РУ на МВР-Пловдив стартирала предварителна проверка за подобно престъпление спрямо 59-годишен криминално проявен и осъждан пловдивчанин. От ползвана от него каравана на ул. „Крайречна” в ромския квартал „Столипиново” униформените конфискували 2 килограма нарязан тютюн и 300 къса цигари без български бандерол. Допълнително било иззето и устройство, с което мъжът произвеждал ръчно папиросите. В Карлово пък служителите на реда установили, че 61-годишна жена съхранява в дома си над 7 килограма тютюн и близо 320 саморъчно свити цигари. Контрабандните стоки са иззети с протокол за доброволно предаване. Срещу извършителката е образувано бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " 10 кг тютюн за наргиле конфискуваха полицаи от 21-годишна жена"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d1%89%d0%b5-%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b0/", "text": "Община Пловдив ще приключи финансовата 2018 г. с дългове в общ размер на 44 581 483 лева, става ясно от тригодишната бюджетна прогноза за периода 2018-2020 г. Тя е подготвена от екипа на кмета Иван Тотев по изискване на Министерството на финансите и се внася за обсъждане в Общинския съвет на предстоящата този четвъртък сесия, като на нея ще бъдат гласувани и последните корекции в бюджет-2017. Според градоначалника Тотев задълженията от близо 45 млн.лв. са в рамките на допустимите от Закона за публичните финанси. Община Пловдив започна 2017 година с 33,4 млн. лева заеми, от които 22,7 млн.лв. са остатък от кредита в размер на 50 млн. лева, взет още от кмета д-р Иван Чомаков през 2006 г. за ремонт на пътната инфраструктура на града под тепетата. Освен това има да се погасяват около 8 млн. лева остатък от договори по фонд „Флаг”, с Предприятие за управлението на дейностите по опазване на околната среда (ПУДООС), за лизингови вноски за нови автомобили, закупени за нуждите на общинските предприятия „Чистота” и „Градини и паркове”. От новия уличен заем от ЕБВР (Европейската банка за възстановяване и развитие) в размер на близо 30 млн. лева на Община Пловдив засега са предоставени едва 3 млн. лева. През следващите 3 години обаче задълженията нарастват, защото към тях се прибавят новите траншове от ЕБВР за бул. „Руски”, „Коматевско шосе”, „Шести септември” и „Северен”. Според бюджетната прогноза през 2020 г. общинският дълг се очаква да намалее с около 5 млн.лв. и да е под 40 млн.лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Община Пловдив ще приключи финансовата 2018 г. с 45 млн. лв. дългове"}
{"url": "https://trud.bg/%d0%b0%d0%bb%d0%b8%d1%81-%d0%b2%d0%b0%d0%b9%d0%b4%d0%b5%d0%bb-%d0%bf%d0%be%d0%bb%d0%b5%d1%82%d1%8a%d1%82-%d0%bd%d0%b0-%d0%b2%d0%b0%d0%bb%d0%ba%d0%b8%d1%80%d0%b8%d1%8f%d1%82%d0%b0/", "text": "„Аз съм хомосексуална. Нарочно ви изчаках, за да видя, но явно никой не става да си тръгне. Което разбира се ме изненадва, защото „Алтернатива за Германия“ (АФД) е партия на хомофобите. Всеки ден чета за това в пресата.“ Думите принадлежат на Алис Вайдел, съпредседател и водач на листата на крайнодясната германска партия, пред нейни симпатизанти на предизборен митинг преди седмица във Вирнхайм. Изказването й е посрещнато от привържениците с лозунгите и ентусиазма на скандалната политическа кампания, която в крайна сметка избра Алис Вайдел за член на Бундестага. Но за разлика от съратничката си Фрауке Петри, която обяви вчера че няма да приеме поста си на депутат, Вайдел ще заеме мястото си. А само преди три месеца, когато Бундестагът с изненадващ вот узакони еднополовите бракове в Германия, на интернет-страницата на водената от нея АФД беше публикувана епитафия за германските ценности, гласяща: “С прискърбие казваме сбогом на германското семейство, чиято конституционна закрила беше погребана от “представителите на народа” в парламента на Германия. Странно, нали!? Всички знаем, че безочието е почти задължителна черта за един политик – и да не се изисква изначално, много бързо се проявява като придобит недъг. В крайна сметка дамата е открито гей, водейки листата на партия, която се противопоставя остро на гей-браковете. Но какво да се прави, у нас познаваме и по-абсурдни ситуации. Още повече че след вота за еднополовите бракове, Вайдел все пак е “реагирала остро” в “Туитър”. Без, разбира се, да се дистанцира от официалната позиция на партията си. Само с коментар че е “смешно да се води такъв дебат сега, докато милиони мюсюлмани нелегално имигрират в Германия”. А когато говорим за бързо проявяващото се политическо безочие Алис Вайдел плува в “мътните води” от едва няколко години, с формирането и регистрирането на АФД през 2012/13 г. За съпредседател е избрана през април 2017 г. преди началото на предизборната кампания, когато оглавява листата на партията. Основният й мотив да се присъедини навремето бил, че АФД открито се противопоставя на единната европейска валута. Оттогава насам с бая други позиции на партията си е трябвало да се съобразява. Но да не слагаме каруцата пред коня, а да вървим по ред. Алис Елизабет Вайдел е родена на 6 февруари 1979 г. в град Гютерслох, в най-гъсто населената германска провинция, Северен Рейн-Вестфалия и израства в недалечния Версмолд. Според германски журналисти, нейни познати от детството описват характера й тогава като властен и арогантен. Висшето си образование по икономика завършва с най-високи оценки в университета в Байройт. По нататък в живота си ще защити и докторантури по философия и международно развитие. С високото отличие от Байройт и съпътстващите го препоръки, Алис Вайдел започва работа в германското подразделение на американския финансов конгломерат “Голдмън Сакс”. Оттам се прехвърля при конкурентите от “Алианц”, преди кариерата й да я отведе до Китайската национална банка. За шест години в Поднебесната империя Вайдел научава свободно китайски език, преди да се завърне обратно в Германия. В движение между двата континента се запознава с настоящата си партньорка в живота – Сара Босард, швейцарка, родом от Шри Ланка, с която имат две осиновени деца. Малко след присъединяването си към АФД, през 2014 г. се оттегля от корпоративните финанси и започва собствена кариера като бизнес-консултант на свободна практика. Политическата й кариера и позиции са съпътствани от задължителните за съвременните европейски популисти противоречия и скандали. Макар и открито против еврото, Алис Вайдел е открит поддръжник на ЕС и ролята на Германия в него. Просто би искала “някои други държави, като Гърция”, да ги няма. А за да се върнем на темата за безочието: по рано този месец, във вихъра на предизборната кампания, авторитетният германски седмичник “Цайт” разкри в своя публикация, че Вайдел имала домашна помощница в къщата си в Швейцария, където живее партньорката й с двете им деца. Нищо скандално дотук, освен че конкретната госпожа е сирийска бежанка, която макар и да пребивава законно в страната, работи без договор или осигуряване. Според адвокатът на Алис Вайдел сирийската дама била само “на гости”.   В отговор на публична тирада на Алис Вайдел срещу политическата коректност, телевизионният сатирик Кристиан Еринг през април тази година включва темата като компонент в предаването си. И за да изпълни призива й за отмяна на гореспомената сдържаност, Еринг нарича Вайдел в ефир “нацистка кучка”. Районният съд в Хамбург през май отхвърли жалбата на Алис Вайдел срещу телевизионната програма с довода, че “публични личности трябва да могат да понасят тежка критика”. Мда.   Трудно ми е да повярвам. Ако някога е имала подобни радикални възгледи, докато работеше тук в банката, то определено много добре ги е прикривала.   Използват (от АФД) имиджа й на 38-годишна лесбийка, партиен лидер, за да представят радикализма си като по-умерен   Включването й в дебата срещу одобряването на еднополовите бракове беше една добра възможност за нея да демонстрира пред по-консервативните си съпартийци, че въпреки всичко тя е против гей-браковете.   Лесбийка беше наскоро избрана за лидер на фашистката партия в Германия. Ако се чудите какво общо могат да имат нацистите и лесбийките – всичко е в прическата.", "date": "2017.09.26", "title": " Алис Вайдел – Полетът на валкирията"}
{"url": "https://trud.bg/%d0%ba%d1%8e%d1%80%d0%b4%d0%b8%d1%82%d0%b5-%d1%82%d1%80%d1%8f%d0%b1%d0%b2%d0%b0%d1%88%d0%b5-%d0%b4%d0%b0-%d0%b8%d0%bc%d0%b0%d1%82-%d0%b4%d1%8a%d1%80%d0%b6%d0%b0%d0%b2%d0%b0-%d0%bf%d1%80%d0%b5%d0%b4/", "text": "Още от 1920 година насам на близо 30-те милиона кюрди в света им обещават собствена държава. Първо им го обеща американският президент Удроу Уилсън, а после обещанието бе включено в Севърския договор от 1920 година. Този договор обаче е ревизиран поради несъгласието на основателя на модерната турска държава Мустафа Кемал – Ататюрк, се казва в репортаж на телевизия NTV. Турция може би е на път да преосмисли позицията си по кюрдския проблем. Симптоматичен е един изненадващ съюз между Анкара и кюрдите в Северен Ирак. А събитията в Сирия са шанс да се изпълни една стара кюрдска мечта. Швейцарският историк проф. Ханс-Лукас Кизер пише в „Нойе Цюрхер цайтунг“, че кюрдите са направили грешка, когато след Първата световна война са застанали на страната на Ататюрк, който им е обещавал правото на самоопределение, за да ги откъсне от благоприятния за тях Севърски договор. Но след войната в Мала Азия (1919 – 1922) кемалистите създават единна държава, която поставя различните идентичности под похлупака на турския национализъм. Проф. Кизер отбелязва още, че почти постоянното извънредно положение в младата турска република е накарало цели поколения кюрди да гледат на новата държава като на враждебна сила. Ревизионисткият договор от Лозана (1923 г.), който отменя Севърския договор, вече изобщо не споменава кюрдите. Тъкмо този договор обаче и до днес до голяма степен определя постосманската география. Швейцарският историк твърди обаче, че този договор стои на глинени крака и че последното развитие в Близкия Изток ясно показва, че разумът би трябвало да наложи една грижлива, частична ревизия на Договора от Лозана. Нещо повече, той твърди, че предвиденият референдум за независимост на кюрдите от Северен Ирак има своята историческа логика и основание. Още при сключването на въпросния договор, ръководителят на британската делегация в Лозана лорд Кързън заявява, че решението за малцинствата е „крайно лошо и злобно, за което светът ще бъде тежко наказан през идните сто години“. И наистина, договорът от Лозана оставя малцинствата в региона в ръцете на враждебни спрямо тях държави и се базира на фаталното политическо деление на мюсюлмани, християни и евреи, пише проф. Кизер. Германската телевизия NTV припомня в свой репортаж, че съдбата на кюрдите остава забравена от света чак до 1992 година, когато те се възползват от благоприятния исторически момент и решават сами да поемат инициативата. По време на иракската война, когато е създадена зона, забранена за полети, кюрдите окупират северните части на страната и си създават собствен парламент, президент, както и полиция и въоръжени сили. „Дошло е време за нашата независимост, даже и целият свят да е срещу нас“, казва в репортажа един кюрд в Ербил. Все още международната общност обаче се опитва да отложи следствията от референдума за кюрдската независимост. Американците се опасяват от конфликти с Ирак, както и от това, че евентуална независимост за кюрдите би могла да отвлече вниманието на кюрдските бойци пешмерга от войната срещу „Ислямска държава“. ООН също иска да избегне конфликти около евентуалното прокарване на нови граници. Най-силни са обаче протестите на съседните държави Турция и Иран, където също има кюрдски малцинства. Анкара и Техеран се опасяват, че един независим Кюрдистан би могъл да възпламени сепаратистките тенденции. „Ердоганова Турция воюва най-остро срещу кюрдския референдум“, отбелязва швейцарският историк проф. Хан-Лукас Кизер. „Ако референдумът покаже огромно одобрение за кюрдската независимост в Северен Ирак, това неизбежно ще засили претенциите за регионално самоопределение и в останалите смесени кюрдски области, пише историкът в заключение.   По данни на Висшия съвет за референдума в Кюрдистан ходът на вота се следи от над 400 международни наблюдатели и повече от 600 журналисти, една трета от които представляват чуждестранни медии, съобщават световните агенции. Според “Франс прес” 5,375 млн. души са се регистрирали за най-важният избор на Кюрдистан. Резултатът е ясен предварително. Може би близо 90 на сто от гласуващите ще кажат “Да”. Освен в Иракски Кюрдистан – неофициалното наименование на кюрдския автономен район, включващ провинциите Ербил, Сулеймания и Дахук, референдумът обхваща и спорни територии между Ербил и Багдад, по-специално богатата на петрол провинция Киркук, контролирана от кюрдските военни формирования – “Пешмерга”.", "date": "2017.09.26", "title": " Кюрдите трябваше да имат държава преди век"}
{"url": "https://trud.bg/%d0%b7%d0%bb%d0%be%d1%81%d1%82%d0%be%d1%80%d0%bd%d0%b8%d1%86%d0%b8-%d1%83%d0%bd%d0%b8%d1%89%d0%be%d0%b6%d0%b8%d1%85%d0%b0-25-%d0%b4%d0%b5%d0%ba%d0%b0%d1%80%d0%b0-%d1%86%d0%b0%d1%80%d0%b5%d0%b2%d0%b8/", "text": "Злосторници унищожиха близо 25 декара царевична нива, собственост на 58-годишен фермер от добричкото село Дропла. По данни на тъжителя за времето от 18:00 часа на 23 септември до 09:00 часа на 25 септември, в землището на с. Дропла неизвестен извършител е пожънал със специализирана техника 24,5 дка царевичен посев, с което е нанесъл щети в размер на около 5 700 лева. По случая е образувано досъдебно производство по описа на РУ МВР Балчик АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Злосторници унищожиха 25 декара царевични насаждения на добрички фермер"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%bd%d0%b0-%d0%bf%d0%be%d1%81%d1%82%d0%b0-%d1%88%d0%b5%d1%84%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8/", "text": "Швейцарски съд остави на поста Чинг Куо Ву, президент на Международната федерация по бокс (АИБА) и постанови ръководството да продължи да изпълнява функциите си. Заради корупция и лошо управление през юли 12 представители на Изпълкома от общо 15, гласуваха недоверие на 70-годишния член на МОК. Сформирана бе и комисия, която да ръководи АИБА до извънреден конгрес или оправдаването на Ву (Тайван). Същевременно родните ни боксьори записаха феноменален успех на европейското за юноши в Албена. Национаите приключиха с две титли, 6 сребърни и две бронзови отличия. Досега България никога не е печелила 10 медала, а миналата година тимът ни се върна със злато и бронз от първенството в Унгария.", "date": "2017.09.26", "title": " Съдът остави на поста шефа на световния бокс"}
{"url": "https://trud.bg/%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%ba%d1%8a%d0%bc-%d1%86%d0%b5%d0%bd%d1%82%d1%8a%d1%80%d0%b0-%d0%b7%d0%b0-%d0%bb%d0%b8%d1%87%d0%bd%d0%be%d1%81%d1%82%d0%bd%d0%be-%d0%b8-%d1%82/", "text": "Служители от Центъра за личностно и творческо развитие на децата на Благоевград излязоха с протестна подписка срещу разпространените твърдения от Председателите на ОбщКС на СБУ в КНСБ Благоевград и РСО Благоевград към КТ „Подкрепа“, за неправомерно управление на културната институция. 22 души от общо 33-ма служители, които са и членове на синдикатите остро възразяват срещу писмо, разпространено до институции на държавно и местно ниво. В подписката изрично е посочено, че твърдението, за напуснали преподаватели, вследствие на оказван натиск върху тях, не отговаря на истината, съобщиха от Община Благоевград. За периода, в който ЦЛТРДБ функционира, до момента са пенсионирани двама души, а двама са напуснали по взаимно съгласие.  „С изненада научихме за изпратеното до всички висши институции писмо от Председателите на ОбщКС на СБУ в КНСБ Благоевград и РСО Благоевград към КТ „Подкрепа“, чиито синдикални членове сме и ние. Писмото е написано със съгласието и знанието на Председателя на синдикалната ни организация, но без неговия подпис. Поради специфичните изисквания на новия Закон и създаването на напълно нова структура, ни бе предоставена възможност да организираме и преструктурираме дейността в едногодишен срок, съобразно изискванията на ЗПУО. Обединението на ОДК, Център по изкуствата и Младежки дом оцени най-после творческия труд на преподавателите от Център по изкуствата като педагогически. Не е истина твърдението, че сме изненадани от въвеждането на такси. Още в началото на учебната 2016/2017 година, всички учители в ЦЛТРДБ бяха уведомени, че от 01.01.2017 г. ще бъдат въведени такси за обучението на всички ученици към Центъра. Размерът на таксите е символичен и беше приет с Решение №467/23.12.2016 г. на Общински съвет Благоевград. Проверки на трудовата дисциплина и учебния процес се провеждаха целогодишно на всички учители в Центъра, а не тенденциозно както се твърди в писмото. В новото длъжностно разписание на ЦЛТРДБ, в сила от 01.10.2017 г. е предвидено намаляване на педагогически специалисти – 10 на брой, но в това число се включват пенсионираните и напусналите по собствено желание учители. Поставените в писмото „проблеми“ не са обсъждани в синдикалната ни организация. Неверните твърдения уронват престижа ни и биха създали негативно отношение към Центъра за личностно и творческо развитие на децата на Благоевград.  Изразяваме категоричното си несъгласие с написаното“, пише в част от писмото служители към Центъра. Център за личностно и творческо развитие на децата на Благоевград стартира дейността си 2016/2017 учебна година, чрез обединяването на три отделни звена – ОДК, Център по изкуствата и Младежки дом – Благоевград. При обединяването, по отношение на педагогическия персонал бяха запазени всички щатни бройки. През учебната 2016/2017 година, Община Благоевград запазва всички форми с цел проучване и анализ желанията на децата и родителите да се занимават с определен вид дейност. След края на учебната 2016/2017 г. и обстоен анализ на посещаемостта на педагогическите форми, бе установено, че има дублиране на някои организационно-педагогически форми. От друга, страна чрез извършени проверки на работното място бе установено, че учениците, записани в други форми на обучение през време на учебната година, значително са намелели. Това се потвърждава и от справка за платени такси по Раздел X от Наредба за определянето и администрирането на местните такси и цени на услуги на територията на Община Благоевград. В подписката е посочено още, че твърденията за липса на педагогически опит на Директора Цветанка Гаврилова е абсолютно невярно.  Бонка Ичкова, която застава зад разпространените неверни твърдения също е била част от екипа на ЦЛТРДБ. В продължение на почти година тя е била на ½ щат, като за същото от 39 подадени заявления към нейната школа има само 2 внесени такси. След закриването на МЦТПО базата и администрирането на дейностите по трудово обучение също са предадени на Центъра.При обединяването, по отношение на педагогическия персонал бяха запазени всички щатни бройки. Ръководният състав на четирите звена бе 5 броя-4 директора и 1 помощник-директор. В момента, ръководния състав е 3 бр.-1 директор и 2 помощник-директори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Служители към Центъра за личностно и творческо развитие за децата на Благоевград излязоха с подписка срещу разпространени неверни твърдения"}
{"url": "https://trud.bg/%d0%b0%d0%b2%d0%b0%d1%80%d0%b8%d1%80%d0%b0%d0%bb%d0%b0-%d0%bc%d0%be%d1%82%d1%80%d0%b8%d1%81%d0%b0-%d1%81%d0%bf%d1%80%d1%8f-%d0%bc%d0%b5%d1%82%d1%80%d0%be%d1%82%d0%be-%d0%be%d1%82-%d1%86%d0%b5%d0%bd/", "text": "Авария спря движението по първата линия на метрото в района на Софийския университет „Св. Климент Охридски“. Причината е закъсал влак на метростанция „Васил Левски“. Движението временно бе спряно, като причината е възникване на технически проблем на метровлак, който е в изпитателен период, съобщиха от пресцентъра на Столична община. Мотрисите не се движеха в участъка от стадион „Васил Левски“ до Аерогарата и Бизнеспарка. Нормалната работа на подземната железница беше възстановена малко след 15 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Аварирала мотриса спря метрото от центъра на София до Младост"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b8%d0%bc%d0%b8%d1%82%d0%bb%d0%b8-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f-%d0%bf%d0%be%d1%81%d0%bb%d0%b0/", "text": "Кметът на община Симитли Апостол Апостолов и посланикът на Република Македония Н.Пр. Марян Гьорчев проведоха работна среща, на която обсъдиха Договора за приятелство, сътрудничество и добросъседство, който българският премиер Бойко Борисов и македонският му колега Зоран Заев подписаха в Скопие през месец август тази година. В тази връзка посланикът на Македония и кметът Апостолов коментираха възможността за изграждане на Граничен контролно- пропускателен пункт между Симитли и Пехчево, за който двете общини вече имат готов работен проект.  На срещата бяха обсъдени параметрите на проекта и как създаването на ГКПП би улеснило свободното придвижване между двете общини. Посланик Гьорчев и кметът Апостолов споделиха едно мнение по този въпрос, като смятат, че след създаването на този пропускателен пункт ще бъдат засилени добросъседските отношения, ще бъде развита икономиката както на Симитли и Пехчево, така и на общините около тях. На срещата бе споделен добрият опит от досегашното успешно партньорство по съвместни проекти на местно и национално ниво. Кметът Апостол Апостолов заяви категорично пред посланика на Македония, че община Симитли подкрепя и изграждането на ГКПП –Клепало между общините Струмяни и Берово, защото това ще бъде допълнителен шанс за развитието на бизнеса в региона. Апостолов пожела час по- скоро да няма граница и Република Македония за влезе в голямото европейско семейство. „Днес в съвременния и развит свят, братски държави не трябва да бъдат делени от граници, пожелавам на нас и на Вас скоро да работим заедно без граници и да печелим проекти заедно“, каза в заключение на срещата с посланика на Република Македония Н.Пр. Марян Гьорчев, Апостол Апостолов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Кметът на Симитли и македонския посланик обсъдиха бъдещо КПП -Пехчево-Симитли"}
{"url": "https://trud.bg/%d1%81%d0%b5%d0%ba%d1%81-%d0%b3%d1%83%d1%80%d1%83-%d1%81%d0%b5-%d1%81%d1%8a%d0%b1%d1%83%d0%b4%d0%b8-%d0%b2-%d0%be%d1%82%d0%bb%d0%b8%d1%87%d0%bd%d0%be-%d0%b7%d0%b4%d1%80%d0%b0%d0%b2%d0%b5/", "text": "Лидерът на престъпна група Митрадевананда Свами, който сам определя себе си като  гуру, се събуди в бургаската болница след седем дневна кома в отлично здраве, съобщи  . Припомняме, че Свами бе открит в безсъзнание в килията си в бургаския затвор на 19 септември т.г. – точно ден преди  да бъде екстрадиран  в родината си, за да отговаря пред разследващите органи в Русия по обвинението за трафик на жени. Рано сутринта миналата сряда обаче когато пристигнали надзирателите, които да го транспортират до столицата, а оттам – в Москва, станало ясно, че мъжът е в кома. Руснакът бе приет по спешност в реанимацията на УМБАЛ – Бургас. В кома, но с отлично кръвно-120/80. Днес сутринта той е отворил очи. Мъжът бил в много добра кондиция, с отлични жизнени показатели, кръвно налягане и пулс. В момента от Върховната касационна прокуратура преговарят в руските власти за нова дата за екстрадирането му. Какво е предизвикало безпомощното му състояние за период от 7 дни към момента не е ясно.", "date": "2017.09.26", "title": " Секс гуру се събуди в отлично здраве след седмица в кома\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0%d1%82%d0%b0-%d0%bd%d0%b0/", "text": "Президентът Петър Стоянов, посланичката на Азербайджан в България, д-р Наргиз Гурбанова, ученици от столични училища, филмови документалисти и много гости присъстваха на премиерата на филма „Гнездо на толерантността“ в Дом на киното в столицата. Филмът е посветен на спасяването на българските евреи по време на Втората световна война и е изграден чрез откъси от ученически есета, наградени от национален конкурс по темата за спасяването на нашите сънародници от холокоста. През март 2017 г., повече от 500 ученици от деветнадесет училища от цялата страна се събраха в Кърджали за „Деня на толерантност и междуетническа подкрепа“ и филмов екип заснема събитието, влязло в основата на повествованието на лентата. След премиерата на филма, на сцената излезе главният организатор на конкурса за есета и автор на благородната идея – Яков Джераси. Той връчи парични награди и грамоти на пет ученици, автори на най-добрите текстове за спасението на българските евреи. Вечерта бе посветена на предстоящия 80-годишен юбилей на големия български патриот от еврейски произход проф. Михаел Бар-Зоар, политик и писател, който живее в Израел и е сред най-почтените популяризатори на великото българско дело за спасяването на евреите по света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Президент и посланик на премиерата на филма „Гнездо на толерантността“ (СНИМКИ)"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bc%d0%b8%d1%81%d0%bb%d0%b5%d1%82%d0%b5-%d0%b7%d0%b0-%d0%b1/", "text": "„Гледайте Германия, мислете за България, ако сте родолюбци.“ Това заяви лидерът на БСП Корнелия Нинова на пресконференция в централата на партията. „Съюзът ХДС/ХСС, с кандидат Ангела Меркел, получава спрямо предишните избори 2013 г. с 8% по-малко подкрепа, социалдемократите – с 5% по-малко подкрепа. За първи път в следвоенната история на Германия в парламента влиза крайно дясната партия „Алтернатива за Германия“ с близо 13%. Изключително важно е какво ще се случи в Германия в следващите дни, не само за германския народ, а и за бъдещето на ЕС, при формирането на правителството“, каза още председателят на БСП. Тя е на мнение, че една причина убягва от коментарите и анализите за случилото в Германия. „Тя е изговорена от нас още през април месец – „големите коалиции унищожиха системните партии, унищожиха традиционната политика, унищожиха идеологическите различия и принципните спорове между ляво и дясно“, припомни тя. Според нея една от причините да се стигне до този резултат в Германия са безпринципните големи коалиции, безпринципното сливане на интереси на политическата класа и политическото статукво, за сметка на идеологията,  идеологическите различия и програмните различия. „Получава се така, че политиците от различни политически партии и идеологии се събират заради собствения си интерес, а не в името на интереса на хората. Резултатът е това – раждат се несистемни партии, националистически, екстремистки и други“, подчерта тя. „Времето доказа, че сме били прави да не влизаме в коалиция с ГЕРБ- тя би била безпринципна. Това го казваме на свои и чужди, които от изборите до днес работят открито или задкулисно за такава коалиция“, заключи Корнелия Нинова.", "date": "2017.09.26", "title": " Нинова: Гледайте Германия, мислете за България"}
{"url": "https://trud.bg/%d0%b3%d1%80%d0%b5%d0%b1%d1%86%d0%b8%d1%82%d0%b5-%d0%bd%d0%b8-%d1%81%d1%8a%d1%81-%d1%81%d0%b8%d0%bb%d0%b5%d0%bd-%d1%81%d1%82%d0%b0%d1%80%d1%82/", "text": "България участва само с една лодка на световното в САЩ, но гребците ни започнаха силно. Георги Божилов и Кристиан Василев пробиха директно до полуфиналите на двойка скул, след като в серията дадоха второ време. До последните метри дуетът ни спореше с екипажа на Германия, а с финален спринт и преднина от 3 секунди пред немците нашите си осигуриха класиране в следващата фаза. Българите фиксираха 6:22,72 мин. Най-бързи в серията бяха новозеландците – 6:17,89 мин. Първите 2 лодки се класират директно за полуфиналите, а останалите отиват на репешаж.  Двамата ни гребци са най-опитни в националния отбора, в който върви подмладяване. Затова и от родната федерация решиха България да участва само с една лодка. На олимпиадата Рио 2016 екипажът Божилов/Василев завърши 9-ти, а през този сезон е пети на европейското в Чехия.", "date": "2017.09.26", "title": " Гребците ни със силен старт"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b8-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8-%d0%be%d1%82%d0%b1%d0%b5%d0%bb/", "text": "Министърът на туризма Николина Ангелкова отбеляза с представители на дипломатическия корпус Световния ден на туризма. В навечерието на 27 септември, когато всички страни членки на Световната организация по туризъм (СОТ) към ООН празнуват датата, бяха засадени в столичния Южен парк дръвчета от името на посланиците на държавите, които са най-големите пазари за туризма в България. Това съобщават от Министерството на туризма. Световният ден на туризма се чества от осемдесетте години на 20-и век, когато СОТ се учредява. Оттогава насам туризмът вече не е само почивка, но и много важна част от икономиката на държавите. Свидетелство за важността на този сектор за България е, че от три години имаме самостоятелно Министерство на туризма, отбеляза министър Ангелкова. Тя подчерта, че министър-председателят Бойко Борисов и правителството подкрепят сериозно отрасъла и той е сред приоритетите на управлението. Лично благодаря на всеки от вас за нашето взаимодействие през годините, което ще продължим да развиваме, обърна се Ангелкова към дипломатите. Тя благодари също  на кмета на Столичната община Йорданка Фандъкова и на зам.- кмета на София д-р Тодор Чобанов за предоставения прекрасен терен в Южния парк, където дърветата ще бъдат символ на международното партньорство в туризма. Тя изказа благодарност и на министъра на земеделието, храните и горите Румен Порожанов за дарените дръвчета. Министър Ангелкова подчерта, че туризмът е един от двигателите за развитието не само на българската, но и на световната икономика. Всяка държава, независимо от нейната големина, има свое значение за развитието на сектора в международен план, посочи още тя. Благодаря и на вашите сънародници, които почиват в България, връщат се отново следващата година и водят своите семейства и приятели. Това е на-добрата реклама за страната ни. Ние искаме да им осигурим качествен продукт и гостоприемство. Николина Ангелкова благодари за готовността, с която чуждестранните дипломати подкрепят усилията и инициативите на българската туристическа администрация да развива устойчиво сектора. В резултат на тези ползотворни взаимоотношения страната става все по-разпознаваема дестинация за четири сезона, каза министърът. Н.Пр. Стефано Балди, посланик на Италия в София, изказа задоволството си от съвместната работа с Министерството на туризма и подчерта, че е свършено много досега в хода на това партньорство. Той благодари за проведените многобройни срещи, на които са споделени толкова положителни идеи. Дипломатът съобщи, че в резултат на това сътрудничество се увеличава броят на туристите между двете страни, като има потенциал за още по-активно развитие на тези отношения. Посланикът на САЩ в България Н.Пр. Ерик Рубин приветства инициативата и усилията на Министерството на туризма да поставя фокус върху устойчивото развитие на отрасъла. Той поздрави страната ни за успехите в сферата на летния и зимния туризъм и увери, че двете страни ще работят още по-усилено за привличане на повече американски туристи в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.26", "title": " Министър Ангелкова и дипломати отбелязаха Световния ден на туризма"}
