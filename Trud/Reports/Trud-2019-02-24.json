{"url": "https://trud.bg/%d0%b7%d0%b0%d0%b5%d0%bc%d0%b8%d1%82%d0%b5-%d0%b4%d0%be-250-%d1%85%d0%b8%d0%bb-%d0%bd%d0%b0%d1%80%d0%b0%d1%81%d1%82%d0%b2%d0%b0%d1%82-%d0%bd%d0%b0%d0%b9-%d0%b1%d1%8a%d1%80%d0%b7%d0%be/", "text": "Намаляват хората, които са получили финансиране за над 1 млн. лв. Заемите за граждани в размер между 100 хил. и 250 хил. лв. нарастват най-бързо. За година броят им се увеличава с над 20% и към края на 2018 г. надминава 26,4 хил. Общата отпусната чрез тях сума на домакинствата също нараства с над 20% и достига 3,79 млрд. лв., сочат данните на БНБ. Това са предимно кредити, с които хора с високи доходи инвестират в бъдещето си като купуват дом или плащат образованието на децата си в чужбина. Но част от тези заеми са взети от хора със свободни професии като лекари и адвокати, за да ги вложат в бизнеса си. На второ място по ръст са големите заеми за домакинствата със суми между 250 хил. и 500 хил. лв. Техният брой се увеличава със 17% за година и достига 2860. Тези кредити не са много на брой, но чрез тях на хората е предоставено финансиране за 937 млн. лв. Повечето от тези заеми също са вложени в разширение на бизнеса на физически лица.  Любопитно е, че ръст в кредитирането за домакинствата има при всички заеми в размер до половин милион лева. Но при по-големите има сериозен спад. За година хората със заеми за над 1 млн. лв. намаляват с 11,7% и достигат 272-ма. А кредитите между половин и един милион се свиват с 22% до 613 броя. Общият обем на банковите заеми за домакинствата за година нараства с 11,2%, или с 2,2 млрд. лв. и достига 21,8 млрд. лв. Заемите за граждани се увеличават по-бързо от тези за бизнеса. Кредитите за фирми за година са нараснали с 5,5%, или с 1,71 млрд. лв. до 32,9 млрд. лв. Над 73% от тази сума са отпуснати чрез големи кредити в размер над 1 млн. лв. Именно при тези големи корпоративни заеми има най-голям ръст. При малките заеми за фирми има минимален ръст или дори спад.", "date": "2019.02.24", "title": " Заемите до 250 хил. нарастват най-бързо\t\t\t"}
{"url": "https://trud.bg/%d0%b3%d0%bb%d0%b0%d1%80%d1%83%d1%81%d0%b8-%d0%bd%d0%b0%d0%bf%d0%b0%d0%b4%d0%b0%d1%82-%d1%80%d0%b8%d0%b1%d0%bd%d0%b0%d1%82%d0%b0-%d0%b1%d0%be%d1%80%d1%81%d0%b0-%d0%b2-%d0%b1%d1%83%d1%80%d0%b3%d0%b0/", "text": "Гларуси нападат сергиите на рибната борса в Бургас. Стрелкат се от небето и връхлитат касите, вземат по една риба и отлитат. Всичко става мигновено и няма как да реагираме, обясниха търговците. Те се ядосват, защото нападенията станали чести, а и плашат купувачите. Все още, заради студа, рибарите не влизат в морето на риболов. Въпреки това обаче, вече се продава сафрид- гръцки, който е с цена 6 лева килограма. На рибната борса „Краснодар“ в Бургас има богато разнообразие. Веян паламуд върви по 12 лева килото, толкова е и солената цаца. Лавракът струва 18 лева, калканът- 28 лева. Попчето е 5 лева, морски дявол по 10 лева, 12 лева са пресните калмари, 10 лева чистената пъстърва, толкова са и скаридите, 6 лева е норвежката скумрия. Най евтини са в момента цацата- по 3 лева и таранката- по 2- 2. 50 лв., като всички цени са за килограм. Рибарите от селището Ченгене скеле продължават да са в ракиена ваканция. Не само е студено, но и вятърът е много бурен, обясняват морските. Мивалата седмица няколко смелчаци влезли и хванали малко карагьоз, но само за „адет“, даже не го занесли на борсата. През март се надяват на по- добро време и да запърпорят с лодките из залива в търсене на пролетния сафрид. Още отсега някои са започнали да потягат морските си съдове, но повечето се събират в култовата кръчма „Морски сговор“ на раздумка и обсъждане на новия рибен сезон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Гларуси нападат рибната борса в Бургас\t\t\t"}
{"url": "https://trud.bg/%d0%b1%d1%81%d0%bf-%d0%b2-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%bd%d0%be%d0%bc%d0%b8%d0%bd%d0%b8%d1%80%d0%b0-%d0%bf%d0%b5%d1%82%d0%b8%d0%bc%d0%b0-%d0%b7%d0%b0-%d0%b5%d0%b2%d1%80/", "text": "Членовете на БСП в Павликени номинираха Деница Златева, Ирина Бокова, Елена Йончева, Весела Лечева и Николай Бериевски за кандидати за европейския парламент. В събота там се проведе отчетна конференция на социалистите.  По време на конференцията бяха обсъдени актуалните политически теми от страната, бяха издигнати номинации за кандидати за евродепутати и беше представен отчет за изпълненото през изминалата година. На срещата присъстваха и четирима народни представители – Весела Лечева, Валентин Ламбев, Явор Божанков и Стефан Бурджев. Общинският председател Христо Кавалски повдигна теми, свързани с предстоящите европейски избори и задачите, които си поставя общинската организация в обществено – политически план. Кметът на община Павликени инж. Емануил Манолов също направи отчет за постигнатото през 2018г. от страна на Община Павликени и сподели амбициозните планове за настоящата година. Весела Лечева запозна присъстващите с актуалните политически теми, като засегна особено предстоящия евровот и колко важен е той за БСП и най-вече за бъдещето на страната ни. Тя коментира и поведението на Цветан Цветанов и последните скандали свързани с обвиненията за фалшивите новини. Коментира се и темата за напускането на парламентарната група на БСП от Народното събрание. Делегатите на конференцията си поставиха за цел отново да докажат, че са социално ориентирана партия към хората и техните проблеми и да постигнат най-добрият резултат на предстоящия евровот.", "date": "2019.02.24", "title": " БСП в Павликени номинира петима за евролистата"}
{"url": "https://trud.bg/%d1%81%d0%be%d1%86%d0%b8%d0%be%d0%bb%d0%be%d0%b7%d0%b8-%d0%bd%d0%b0-%d0%bf%d0%be%d0%b2%d0%b8%d0%ba%d0%b2%d0%b0%d0%bd%d0%b5-%d1%84%d0%b8%d0%bb%d0%bc-%d0%bd%d0%b0-%d0%ba%d0%b0%d0%bd%d0%b0/", "text": "Документалният филм на Канал 3 „Социолози на повикване” проследява историята на социолозите – милионери Кънчо Стойчев и Андрей Райчев. Стартирали под опеката на Андрей Луканов, днес те представят авторитетно своите прогнози, гостуват в телевизионни студия и продължават да се опитват да формират обществено мнение. А в годината на избори – за евродепутати и за местна власт, социолозите са повече от всякога под светлините на прожекторите. В „Социолози на повикване“ авторът на филма Снежана Хитова разказва как науката социология е превърната у нас в доходоносен бизнес. За Кънчо Стойчев и Андрей Райчев това е бизнес за милиони, разказва  . Социолозите-милионери претендират, че финансовото им благополучие е плод само и единствено на техния предприемачески нюх. Какво общо има той със социологията и как се трупат богатства докато правиш изследвания – на тези въпроси търси отговор документалната лента на разследващия журналист на Канал 3. В „Социолози на повикване” ще видите интервюта с колеги на Стойчев и Райчев, които са свидетели на техните първи стъпки в професията. Политици и учени разказват за начина, по който двамата трупат впоследствие голямото си състояние. Ще видите и голф-комплекса в Балчик, смятан за перлата в бизнес-короната на Кънчо и Андрей, имението в Мелник, което е една от най-новите придобивки за Стойчев, както и още много други имоти, придобити покрай „научно-приложната им дейност“. В „Социолози на повикване“ има и свидетелски разкази, подкрепени с документи, от източването на фонд „Научни изследвания“. Става въпрос за около 10 милиона лева, които неуморният тандем успява да усвои чрез подставени лица и фирми. Измамите стартират още с името на социологическата агенция. Канал 3 разполага с документ от „Галъп Инкорпорейтид“, според който двамата не могат да ползват марката. Въпреки това Стойчев и Райчев години наред трупат влияние и пари именно с нея.  ", "date": "2019.02.24", "title": " „Социолози на повикване” – филм на Канал 3\t\t\t"}
{"url": "https://trud.bg/%d0%bc%d1%8a%d0%b6-%d1%81%d0%b5-%d0%be%d0%bf%d0%b8%d1%82%d0%b0-%d0%b4%d0%b0-%d0%be%d1%82%d0%b2%d0%bb%d0%b5%d1%87%d0%b5-%d1%81%d0%b0%d0%bc%d0%be%d0%bb%d0%b5%d1%82-%d0%be%d1%82-%d0%b1%d0%b0%d0%bd%d0%b3/", "text": "Самолет на бангладешките авиолинии Биман, изпълняващ полет от бангладешката столица Дака за Дубай с междинно кацане в Читагонг (Бангладеш), се върна в Читагонг след опит за отвличане, съобщи Ройтерс. Агенцията се позовава на висш служител на авиокомпанията. На всичките 142 пътници е било позволено да напуснат самолета, който е заобиколен от полицаи и войници. Според британския вестник „Мирър“, който цитира бангладешки медии, един от пътниците, въоръжени с нож и заплашващ да взриви бомба, се е опитал да нахлуе в пилотската кабина и да отвлече самолета, но е бил неутрализиран от екипажа и самолетът се е върнал на летище Читагонг. Похитителят и двама членове на екипажа още се намират в самолета. Твърди се, че той е искал да говори с премиера на Бангладеш.", "date": "2019.02.24", "title": " Мъж се опита да отвлече самолет от Бангладеш за Дубай"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d1%83%d0%b4%d0%b0%d1%80%d0%b8-%d1%80%d0%b0%d0%bc%d0%be-%d0%bd%d0%b0-%d1%81%d0%b8%d1%82%d0%b8/", "text": "„Манчестър Юнайтед“ удари рамо на градския съперник в борбата за титлата. „Червените дяволи“ не се дадоха на лидера „Ливърпул“ и направиха 0:0 в дербито на кръга в Англия. Така „мърсисайдци“ водят само с точка на „Сити“ в битката за златните медали. Двубоят се игра на „Олд Трафорд“, а преди него домакините напръскаха тревата с… чесън. Работниците, които отговарят за поддръжката на тревното покритие, използваха специална смес с миризливото растение. Целта обаче не бе някакъв странен ритуал, с който „Юнайтед“ да получи предимство. Всъщност пръскането с чеснов разтвор помага за предпазване на тревата от паразити. Заради миризмата или не, играчите на Юрген Клоп зациклиха. Те не успяха да вкарат гол за втори път в шампионата след 0:0 със „Сити“ в дерби мач в началото на октомври. Мохамед Салах, голямата звезда на лидера в класирането, продължава да се представя слабо срещу „Юнайтед“. От настоящите тимове в първенството той не е вкарвал само на „червените дяволи“ и „Суонзи“. Но отборът от „Олд Трафорд“ продължават с отличното си представяне под ръководството на Оле Гунар Солскяер. С него начело, съставът победи отбори като „Тотнъм“ (1:0) за първенство. Успехи бяха постигнати и за ФА Къп срещу „Арсенал“ (3:1) и „Челси“ (2:0), все като гост. Сега не се даде и на „Ливърпул“. Именно заради това на Острова се говори, че легендарният мениджър сър Алекс Фъргюсън иска тимът да назначи временния наставник за постоянно възможно най-скоро. Откакто пристигна на “Олд Трафорд” норвежецът има 11 победи в 14 мача с отбора. Снимка: Twitter", "date": "2019.02.24", "title": " „Юнайтед“ удари рамо на „Сити“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d0%b1%d0%b8-%d0%b1%d0%b8-%d1%81%d0%b8-%d0%bd%d1%8f%d0%bc%d0%b0-%d0%bf%d0%be-%d0%bb%d0%be%d1%88%d0%be-%d0%be%d1%82-%d0%b1%d1%80/", "text": "Екип на Би Би Си, отразяващ  , се обърна към премиера Бойко Борисов с въпрос за излизането на Великобритания от ЕС. Премиерът отговори следното: Няма нищо по-лошо от Брекзит без договор. Инатът не е добър съветник. Надявам се на мъдростта на моите колеги във Великобритания. Премиерът подчерта, че най-важното е след излизането на Великобритания от ЕС да не се прекъсват връзките между службите, защото те са от изключителна важност за сигурността и стабилността на Стария континент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.24", "title": " Борисов пред Би Би Си: Няма по-лошо от Брекзит без договор"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b5-%d0%bf%d1%80%d0%be%d0%b2%d0%b5%d0%bb-%d0%b4%d0%b2%d1%83%d1%81%d1%82%d1%80%d0%b0%d0%bd%d0%bd/", "text": "Преди началото на форума в египетския град Шарм Ел-Шейх министър-председателят Бойко Борисов проведе двустранни срещи с емира на Кувейт Сабах ал Ахмад ал Джабер ас Сабах и с вицепремиера за международните отношения и сътрудничеството на Оман Асаад Бин Тарик. Българският премиер изрази надежда, че срещата на върха между държавите-членки на Европейския съюз и държавите-членки на Лигата на Арабските Държави ще протече в дух на сътрудничество и доверие. Това ще покаже, че въпреки различията помежду ни, можем да водим честен и открит диалог, изтъкна премиерът Борисов. По думите му Европейският съюз и Лигата на Арабските Държави се сблъскват с редица общи проблеми, което прави евро-арабските отношения изключително важни. Премиерът Борисов отбеляза значението на дейността на Лигата на Арабските Държави и сътрудничеството с България в контекста на всеобщия стремеж към избягване на нови разделения и конфронтации на основата на религиозни или културни различия. Преди началото на днешната среща на върха в Шарм Ел-Шейх министър-председателят Бойко Борисов разговаря също с президента на Египет Абдел Фатах ас Сиси, както и с председателя на Европейския съвет Доналд Туск.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Премиерът Борисов е провел двустранна среща с емира на Кувейт"}
{"url": "https://trud.bg/%d0%b0%d0%ba%d1%80%d0%b0%d0%bf%d0%be%d0%b2%d0%b8%d1%87-%d0%bd%d0%b5-%d1%81%d0%b5-%d0%b4%d0%b0%d0%b2%d0%b0-%d0%b8-%d1%81%d0%bb%d0%b5%d0%b4-02-%d0%be%d1%82-%d0%b5%d1%82%d1%8a%d1%80/", "text": "Постът на Бруно Акрапович, старши треньорът на „Локомотив“ (Пд), е под сериозен въпрос, след като тимът му записа втора поредна загуба в Първа лига. „Смърфовете“ отстъпиха с 0:2 на „Етър“ във Велико Търново четири дни, след като паднаха със същия резултат и от „Септември“ на „Лаута“. Въпреки загубата, босненският спец отказа да хвърли оставка след последния съдийски сигнал.  „Не се притеснявам за поста си – обясни Акрапович след 11-та загуба за сезона. – Отборът трябва да се отпусне и да играе футбол. Понякога просто не ни върви.“  На обратния полюс пък е настроението при „болярите“. Тимът, воден от Красимир Балъков, продължава битката за топ 6. „Виолетовите“ се конкурират с „Черно море“ за последната квота за първата шестица, но програмата до края на редовния сезон е в полза на „моряците“. На „Тича“ се изправят с „Верея“, „Ботев“ (Пд) и „Дунав“, докато „Етър“ има мачове с „Витоша“, ЦСКА и „Славия“.", "date": "2019.02.24", "title": " Акрапович не се дава и след 0:2 от „Етър“"}
{"url": "https://trud.bg/%d0%b5%d1%81-%d0%be%d1%81%d1%8a%d0%b4%d0%b8-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%8a%d0%be%d1%80%d1%8a%d0%b6%d0%b5%d0%bd%d0%b0-%d1%81%d0%b8/", "text": "Европейският съюз осъди насилствените действия и използването на въоръжена сила от управляващия режим във Венецуела в стремежа му да осуети изпращането на хуманитарна помощ в страната, предадe Франс прес, цитирана от БТА. „Отказът на режима да признае спешната хуманитарна нужда води до ескалация на напрежението“, изтъкна първият дипломат на ЕС Федерика Могерини в изявление от името на 28-те страни членки. Отхвърляме използването на паравоенни въоръжени групировки за сплашване на цивилните и законодателите, полагащи усилия да разпределят помощи, заяви тя. „Идват тревожни новини за безредици, насилствени действия, за все повече жертви, по-специално в граничните зони и сред местната (индианска, б. р.) общност пемони. Настояваме силите на реда и силовите органи да проявяват сдържаност, да избягват употребата на сила и да позволят влизането на помощи“ в страната, заключи тя. ЕС има готовност да увеличи предоставяната помощ, увери още Федерика Могерини. През 2018/2019 г. общността отпуска над 60 милиона евро като хуманитарна помощ и средства за подпомагане на развитието, уточни тя. „Причините за сегашната криза във Венецуела са политически и институционални, съответно решението може да бъде само политическо“, подчерта върховният представител на ЕС по външната политика и сигурността.    ", "date": "2019.02.24", "title": " ЕС осъди използването на въоръжена сила от управляващия режим във Венецуела"}
{"url": "https://trud.bg/%d0%b4%d0%b8%d1%87%d0%be-%d0%ba%d1%8e%d1%87%d0%b5%d0%ba%d1%8a%d1%82-%d1%83%d0%b1%d0%b8%d0%b2%d0%b0-%d0%bd%d0%b0%d1%80%d0%be%d0%b4%d0%b0/", "text": "С Карина не сме женени и още я ухажвам На българския народ му трябва религия и вяра Готино е да имитираш жена, само да не ти стане навик – Дичо, ти си един от участниците в новия сезон на популярното шоу “Като две капки вода”, което стартира на 25-ти февруари в ефира на Нова ТВ. Имаше ли колебания преди да приемеш това предизвикателство?  – Харесвам много това предаване и затова се зарадвах на поканата, в него има толкова музика, изкуство и хубави хора, че нямаше как да не се съглася. “Капките” е след малкото предавания в родния ефир с положителен ефект. – В живота обичаш ли да имитираш и да влизаш в различни образи и роли?  – Като изпълнител вече пораснах и не имитирам никого, най-много, като се изкефя на някоя метъл банда и да имитирам едно-две движения от тях. Иначе, още като детенце много съм се кълчил, плезел и танцувал на любимите ми певци и съм ги имитирал. Тогава с приятелите ми най-интересни ни бяха “Кис” – с техните маски и даже си бяхме направили детски вариант на групата, един се плези като Джийн Симънс, друг свири на китара, трети …. Сега, пред дъщеря ми също се случва да имитирам нещо, защото тя гледа много анимации и аз я закачам, като й пея например песничката от “Смелата Ваяна” и се правя на духа от филма. – Тази година конкуренцията в “Капките” ще бъде много силна. Познаваш ли другите участници и имаш ли фаворит сред тях?  – Чух, че Мария Илиева ще бъде – тя пее готино, Петя Буюклиева и Деси Добрева също. Петя ми е приятел и тя е сериозен рокендрол, определено ще е весело с тях. – Кой образ не би искал да ти се падне да имитираш?   – Не съм много по чалгата и предпочитам такива да не ми се падат, също и народни изпълнители. – Ако ти се наложи да сложиш токчета и да облечеш женски дрехи, за да се превъплътиш в някоя певица?  – Готино е да имитираш жена, защото във всеки от нас го има наполовина женското и наполовина мъжкото – от мама и от татко. Ако имаш усещане как да носиш токчета, това обаче не означава, че си т. нар. джендър, само да не ти стане навик. – Повечето изпълнители признават, че Майкъл Джексън им е най-труден за имитиране. Ти притесняваш ли се от това да ти се падне Краля на попа?  -На мен ми се е случвало да пея “Били Джийн” и горе-долу го имитирам, при него обаче са много танци, ще се изкълчим. Аз съм певец, щом трябва – ще го изпеем, проблемът е с танците, но ако ми се падне – ще свия сармите добре! – Запозна ли се вече с Димитър Рачков и Зуека и готов ли си за шегите им?  – Познавам се с двамата от много години и съм голям фен на дуото им. С Рачков, дори играхме заедно във филма “Бунтът на L.” и съм живял с него един месец по време на снимките. С Део, който също участваше там и всяка сутрин, още от 6 часа чакахме с нетърпение Рачков да дойде, защото в киното се снима рано, а той идваше към 7 часа и направо ни скълчваше – само стояхме и се смеехме. Много е забавен и като човек, и като актьор. – Део също има голямо чувство за хумор. Той правил ли ти е някакви номера?  – Сега се сещам, че веднъж ми даде една руска супа – борш с много сметана и едвам оживях! Не беше добре работата – не беше добър съвет от негова страна. Беше ми казал: “Това е хубава супа за събуждане!” Да, ама зависи какво събуждане – земетресение ли, или след това да не излизаш навън за няколко часа… – Текстът на новата ти песен “Дух” е много мистичен. Каква е историята около създаването й?   – Текстът го написа Румен Гайдев-Гаро и в него той визира мен. Написал го е по музиката ми и явно тя нещо му напомня и го е вдъхновила, не знам каква е цялата схема. Каза ми, че съм имал много силен дух. – А текстът на коя песен ти е любим и те вълнува най-силно?  – “Heal the World” на Майкъл Джексън. Харесва ми това послание – да променим света в по-добра посока. Сега, като имам дете и все гледам хубавите и позитивни неща. Ще е супер всеки ден да правим по едно добро нещо. Аз се опитвам на всеки да помогна – на приятели и не само на приятели, защото живота трябва да е едно прекарване на време, в което да правим добри неща, а не човек да се чуди каква щуротия да направи и да гледа в чуждия двор, или да гледа на комшията жена му колко е красива и колко е парфюмирана… – Дуетът ти с Теди Кацарова – “Остани” е с кауза срещу насилието в училищата. Доколко голям е този проблем у нас и ти самият бил ли си обект на някакво насилие?  – Като малък съм имал такива случки. Един батко цели две години ме тероризираше, но като пораснах, един ден го хванах и аз също му забих няколко шамара, чаках пет години за това. В живота всичко се връща, затова мисли след пет години какво правиш… – Ако ти имаше възможност, какво би променил в образователната ни система?  – На българския народ му трябва религия, за да може духа му да бъде вдигнат – да се учат пет часа история, три часа култура, етика и право и този народ ще се вдигне психически. Ако имах възможност щях да сменя цялата система – всеки първи час ще е морал, етика и право, а не математика и други подобни. Трябва да има и четене на Библията и фрази от нея, още от първи клас, също и от книги, като “Тимур и негова команда”, с които децата да се учат да помагат на възрастни хора. Ако си научим децата на тези неща и с времето всичко ще се оправи и ще тръгнем нагоре. – Имаш малка дъщеря, говориш ли вече с нея на сериозни теми?  – Да, много говоря за история и на дъщеря ми, знам историята на траките, интересувам се от световната история, но най-вече от европейската история, така че българския дух го нося силно и високо. Прекланям се пред хора като Васил Левски и говоря за тях на дъщеря ми. Също така я водя по манастири и други забележителности, чета й за България и българската история, често и по нощите, когато е будна. Тя вече сама ме моли: “Тате, чети ми за България, много обичам!” Аз съм много българин по душа, горд съм, че съм българин и си знам историята. Знам, че нося гените на велики хора, които са били голяма империя и това ме кара да имам висок боен дух. – Защо според теб, у нас като че ли няма ефир за стойностните песни?  – Аз, както и много мои колеги, продължавам да съм на мнение, че някой отгоре плаща да се опростачи този народ – с тази музика, която звучи в ефира. Това, че се пуска само 15 процента българска и 85 процента музика на друг език, това е културна деградация и унищожение на този народ! В нашия ефир не звучи българска музика, освен чалга, защото това, което пускат не е хип-хопът на “Ъпсурт”, а то си е направо кючек, защото нареждат, или рапират върху чалга мотиви, точно това е опростачването. Едно време Тодор Живков забраняваше да има такива неща и имаше цензура, а сега сред управляващите има и такива прости хора, че народът е почти унищожен, чрез всичко с формата на кючек. – Как реагираш, ако докато си с дъщеря ти и по радиото пуснат песен с вулгарен текст?  – Изобщо не й пускам радио, а само през ю тюб й пускам някои парчета и определени неща, защото по радиото може да объркаш детето завинаги. Повечето радио станции, дори ако не са чалга, започнаха да пускат неща, приличащи на пошли кючеци. Детето ми не знае за кючека, не е могло да стигне до чалгата, мен ме е страх от това, но й пускам рок. Ариел харесва популярна, хубава музика и повечето български неща ги слуша, но аз все пак я контролирам. С нея слушаме “Ogi 23”, RDMK, Прея, Поли Генова, Михаела Филева, както и Дичо слуша… В момента с Теди Кацарова подготвяме още един дует, работя и върху самостоятелно парче. – На какви игри обичате да играете с малката Ариел?  – С детето играем една вечер пъзели, или рисуваме. Тя ми носи всеки ден по една рисунка от училище и на нея винаги пише: “Тати, обичам те!” Казва, че мен ме обича най-много на света. Как да не съм щастлив, какво повече. – Ти си харесван мъж и си имал връзки с едни от най-красивите жени у нас. С какво те спечели жената до теб – Карина и успя да те задържи?  – Моята жена е най-красивата. По-красива от нея не съм виждал, явно съм влюбен още. Ние още сме си гаджета, засега не сме женени и съм си влюбен – внимавам, ухажвам си я, свещи, вечери…, каквото каже тя. – Готвиш добре. Какъв е вашият кулинарен афродизиак?  – Бялото вино и миди… Пях на празника на Несебър и оттам донесох миди и после – три дена ядем миди и направо полудяхме… Ариел явно скоро ще има братче, или сестриче! – Момче, или момиче?  – Искам и момче и момиче, ако може две още! Направо близнаци – момче и момиче, ще е супер накуп. Вече съм в напреднала възраст и работя по въпроса. – За сватба мислите ли?  – Ние сме си женени, другото е само излишни разходи. – Посвещавал ли си песен или стих на Карина?  – Да, имаме един дует с Лора Караджова – “За първи път”, който е посветен на нея. Пее се: “Тебе искам всеки ден, за тебе моля се в съня си…” – В една от песните ти има следната фраза: “Аз нямам шеф, аз нямам лев!” В живота изпадал ли си в такава ситуация?  – Откакто съм си шеф сам – не съм, докато преди изпадах много често. Тогава в старите групи други бяха шефовете, а сега шеф нямам. След старата ни група – “Rag Dolls” и с Митко Кърнев направихме D-2, като тогава бутахме едно полско фиатче, което не искаше да запали… Тогава долара беше 3000 лева, а ние пеехме за два долара на вечер и имахме такива моменти, нямаше пари и за баничка, както се казва. Дори съм работил много години като музикант в подлеза на “Плиска” и така съм изкарвал по 50-100 лева на ден. Това си бяха пари в тези години, защото по това време майка ми взимаше по 100 лева на месец. – Най-ценният съвет, който си получавал от родителите?  – Най-ценните съвети ми е давал баща ми и на повечето неща ме е научил той – да не лъжа, да помагам на родителите, на приятелите и да си гледам децата. Също така да вярвам, че има и Господ и да правя хубави неща. Вярвам в Господ Бог и това е най-важно, за да съществуваме и да сме добре. Вече имам дете и заради него искам да постеля една добра пътека, защото вярвам, че нещата се връщат. – Любима мисъл?  – Правете любов, а не война, и само деца! Обичам, като някой ми каже – всичко ще е наред и това ще мине! Често си напомням тези думи, както и мисълта „ако едно нещо няма да има значение след пет години, недей да се ядосваш за него повече от пет минути!” Нашият гост  Звездата на талантливия изпълнител Дичо Христов изгрява като вокалист на група D-2, която основават заедно с Митко Кърнев през 1999 година. Преди това, той е част от групите “Атака”, “Селект”, “ЕС”, както и “Rag Dolls”, като фронтмен на която също не остава незабелязан. Заедно с момчетата от D-2 Дичо печели много награди, сред които са “Група на годината”, “Най-добра група на живо”, както и “Хит на годината” , която завоюват с песента “Ледено момиче” на годишните музикални награди на “БГ радио”. Той записва множество солови песни, както и съвместни проекти с някои от най-популярните ни изпълнители, като “Ъпсурт”, Поли Генова, Теди Кацарова, “СкандаУ” и Део.           ", "date": "2019.02.24", "title": " Дичо: Кючекът убива народа!"}
{"url": "https://trud.bg/%d0%b4-%d1%80-%d0%ba%d1%80%d1%8a%d1%81%d1%82%d1%8c%d0%be-%d0%ba%d1%80%d1%8a%d1%81%d1%82%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b8%d0%bd%d1%82%d0%b5%d0%bb/", "text": "Той се самоуби с отровата на Яворов Д-р Кръстев не е от ония, които си сменят възгледите като бельото Д-р Кръстьо Кръстев е ярко присъствие в българското културно пространство. Роден през 1866 г. в Пирот, завършва класическата гимназия в София и записва философия в Лайпциг. Дипломира се с докторат на тема “Лотцевото метафизическо понятие за душата”. Кръстев работи като стенограф, учител и училищен директор, служител във външното министерство, професор във Висшето училище, сега Софийският университет. Член е на Българското книжовно дружество, днешната БАН. Докторът е първият професионален литературен критик у нас. Историк и теоретик на домашната и преводна книжнина, основоположник на експерименталната психология и неокантианската нормативна естетика. Списание “Мисъл” (1892–1907) е най-значимото дело на д-р Кръстев. Около него се формира литературен кръг с Пенчо Славейков, Пейо Яворов и Петко Тодоров. Кръстев и другите проповядват европеизиране на българската литература, но със запазване на нейния национален характер. Много кал е хвърляна върху д-р Кръстев. “Въпреки че е проводник на западни буржоазно-естетически теории и отрича марксическите възгледи и оценки, той има и демократични прояви”, пише Елка Константинова. След промяната на Десети ноември марксистката застана в демократичните редици на СДС. Д-р Кръстев не е от ония, които си сменят възгледите като бельото. Отвратен от българската интелигенция, на 5 април 1919 г. той посяга към отровата. Оная, останала след самоубийството на Яворов. Александър Дзивгов, негов ближен, свидетелства: “Д-р Кръстев пазеше в пакет отровата, с част от която Яворов тури край на живота си. Тоя пакет бе между книжата му, сред неговите ръкописи и писма и му бе постоянно под ръка.” Върху пакета имало надпис: “Останка от отровата, която Яворов изпи на окт. 914 год. – която смятам да глътна аз, ако…” Изречението е недовършено. Правдата съществува, за да се презира; законите се пишат, за да се тъпчат или да се употребяват за нечестни оръдия В сладкарница “Цар Освободител”, средище на столичния културен елит. Христо Ботев: “Какво интересно животинче!”, карикатура от Александър Божинов. Трудно би било да се намери у кой да е друг народ нещо по-аналогично на антисоциалността на нашата интелигенция. В народи, по-културни от нас, има съзнание за дълг спрямо обществото или спрямо една негова инкарнация, има национално чувство или посаден и развит от училището патриотизъм. У народи, по-долу стоящи от нас – ако не друго, поне шовинизъм или даже фанатизъм. У нас няма нищо. Един строг и по-дълбок наблюдател на нашия обществен живот дълго би се колебал, преди да реши дали съществува български народ. И действително онова, което ний образуваме, може да бъде един много добър конгломерат от индивиди, едно географическо и етнографско или даже административно цяло, но народ то не е и не може да бъде, защото му липсват всички условия за това. Масата можем при това да оставим настрана – нейната психология е съвсем друга – и да се ограничим с интелигенцията. Има ли тя какво-годе съзнание за длъжност спрямо нещо общо, колективно – в своето понятие може би абстрактно, но в своето битие досущ конкретно? Проявила ли е тя досега един-единствен път такова съзнание, извършила ли е по внушение на своите собствени чувства и убеждения едно колективно, социално или интелектуално действие? Не говорим за отделни единици; не твърдим, че няма хора с най-дълбок и искрен алтруизъм; но твърдим, че и тия най-добри единици никога не са образували едно живо, органическо цяло, един индивидуум. Не говорим за ония случаи, когато ни въодушевяват най-партийни, най-лични интереси. Само един пример. Най-елементарната форма, в която се проявяват социалните чувства на една интелигенция, са народните бедствия. Дето тия чувства не съществуват и в тая форма, там те въобще не съществуват. А дали у нас те съществуват, нека реши по съвест читателят, ако и да принадлежи на тая интелигенция. Нека за момент си спомни той само нейните – и своите – действия при най-пресните случаи: наводненията, които опустошиха страната, както и ужасите в Македония и техните злочести жертви. Не само нямаше и най-слабо проявление на състрадание, на участие, но и материалните помощи, които се събираха за тия голи и гладни клетници, бяха съвсем нищожни и начинът, по който се събираха, твърде характерен. Нужна беше моментална помощ, а пожертвуванията се събираха с недели и месеци. Но не стига туй. Намерили се даже хора, които записали пожертвувания и които чакали по цели шест месеца да ги молят с публични покани да внесат записаното. Но най-характерно е безспорно това, че тия пожертвувания почти никога не се правят по собствена инициатива, т.е. не са следствие толкова на съзнанието и чувството на гражданина, колкото на невъзможността да не ги направи, на съревнованието… на срама… “Искат, няма що…” Всякъде другаде последният гражданин, който може да помогне, ще се счете длъжен още в първия момент и сам да предложи лептата си. У нас това нито става, нито може да стане, защото нашият начин на мислене и на чувстване е: “Каквото с мене, това и без мене. Аз ли ще помогна!” Центърът всякога си оставаме ний – не делото, не бедствието, не чуждото, страдующото “аз”. Но това са отрицателни злини, а положителните са такива, че не бих имал смелостта да изброя всичките. Думата ми е за презрението към законите и към човешката личност, за отсъствието на съвест и за явното хищничество спрямо общото. Във всяка държава има злосторници, има престъпници. Но да не се боях от страшната дума, бих противопоставил тая антитеза: никоя друга държава не е в основата тъй гнила – тъй развратена, тъй хищническа, тъй антисоциална. Без съмнение в империята на падишаха се вършат повече държавни престъпления и повече грабителства, но… има една разлика: ония, които ги вършат, считат това за свое право.У нас – като наченеш с най-последния и свършиш с най-първия държавен служител – престъпленията спрямо народа се вършат в пълно съзнание за тяхната престъпност… Личният интерес е върховният принцип на държавното управление. Правдата съществува, за да се презира; законите се пишат, за да се тъпчат или да се употребяват за нечестни оръдия. Върховните вождове са или стават въплъщение на нечестие и на недобросъвестност и всеки проповедник на идеали, всеки ратник за правдини се превръща сякаш по чудо в неразумна твар, щом стане активен обществен служител… Ето картината на оная държава, която е създадена и се поддържа от българската интелигенция. Тая картина е мрачна; на мнозина тя може да се стори твърде мрачна, но тя е много близка до действителността. И при все това тая същата държава представлява единственият авторитет в страната. Наистина тоя авторитет не е следствие нито на моралния престиж на властта, нито на някаква английска лоялност на българските граждани към нея, нито на някакво доверие към личните качества на властителите. Напротив, всичко, що има независима и горда душа, всичко, що мисли, всичко, що вижда, що се върши, има спрямо властта у нас немного по-голямо доверие, отколкото спрямо правителството на един турски султан. Но всички тези елементи са разединени и неорганизирани, а властта има грубата сила, има и блясъка, който за тълпата значи повече и от силата. Следствието на всичко това е, че нито в един конфликт – откак България съществува и до днес – личността не е бивала победителка над държавата. И не само отделната личност, но и никоя група лица, никоя корпорация. Най-прясното доказателство за това е разгромът на Учителския съюз. Но нека не мисли читателят, че фактите от тоя род имат за причина само бруталната и насилническа намеса на управляющите. Не те действат в пълно съгласие с идеите на обществото. Грамадната част от това общество е в негова полза. Ний имаме наистина институтите на най-напредничавите държави на XIX в., но нашите идеи за държавата са от XV и XVI век. Освен ония, които имат малко-много революционни идеи, кой друг мисли, че властта на държавата спрямо индивидуума има тесни граници; че гражданинът има право на всеки произвол на властта да противопостави организирана колективна самозащита? Това е едната причина; втората е тази, че в тая държава от разпокъсани индивидууми не се признава никакво чуждо превъзходство. Войници в нея няма, всички са генерали. Мощни личности, които да се издигнат високо над другите, които да имат власт над духовете, и не вследствие на външни и случайни обстоятелства, а в силата на своя гений – такива мощни личности ний нямаме. Които гримасничат като такива, са изкуствени идоли на изкуствени котерии. Между туй нам ни липсват хора, които притежават всички индивидуални качества да бъдат такива. Но каква полза от това, че индивидуалните условия са налице, когато социалните, колективните условия – особените качества на племето – са крайно неблагоприятни. Че тоя национален недостатък дава особен отпечатък даже на нашите училища и нарушава техните възпитателни и образователни влияния, вярваме, не е тайна за никой по-остър наблюдател. Изглежда като че всяка по-нова генерация влиза в живота все по-егоистична и все с по-тесни кръгозори. Стотици юноши, богати със знания и енергия, изхвърлят ежегодно нашите и чуждите училища. Но в живота ни не само не се вливат никакви нови духовни струи, но и не се съзират никакви нови, колко-годе радующи погледа, индивидуални, единични стремления и пориви. Тая “златна”, тая “идеална” младеж разхладява своя юношески жар в душния въздух на канцелариите, в клюките на политическия живот и в смрадната атмосфера на кафенетата. За тая младеж като да не съществува великата сила, която е движила във всички времена най-добрите духове на човечеството: науката! Поне тя не само нищо не твори за нея, но и с нищо не доказва жаждата и възприемчивостта си. За тая младеж като да не съществуват никакви сърдечни идеали, никакви ламтения за възвишените блянове на изкуството! Поне тя е безчувствена и бездушна към малкото избраници, които й създават тия блянове. За тая младеж като да не съществуват ни обществени идеали, ни обществени язви, способни да възпламенят за борба едно благородно, широко, любвеобвилно сърце! Поне в нейните редове няма нито един такъв ратник – светъл, лучист, идеален – вън от всяка клика, силен със своята правота, със своето дълбоко възмущение, със своето високо одушевление. (Със съкращения.)    ", "date": "2019.02.24", "title": " Д-р Кръстьо Кръстев: Българската интелигенция\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2-%d0%b3%d1%8a%d1%80%d1%86%d0%b8%d1%8f-%d0%ba%d1%8a%d0%bc-%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d0%b0-%d0%bd%d0%b5-%d1%81/", "text": "Омбудсманът на републиката Мая Манолова се срещна с представители на българската общност в Гърция по инициатива на сдружение „Нашенци“ и вестник „Български новини“. По време на срещата, която премина доста бурно, бяха поставени въпроси относно пенсионната и здравна реформа, създаване на избирателни секции в чужбина и редица други. На срещата присъства българския посланик г-н Валентин Порязов и други дипломати. Българите се оплакаха от некоректно отношение и забавяне от страна на гръцките служби относно подаване на документи за пенсиониране и получаване на пенсии. Според тях гръцката държава чрез своите служители съзнателно налага вето върху издаване на пенсии за чужденци. По време на разговора стана ясно, че в гръцките архиви липсва и информация за заплатените осигуровки от граждани. Присъстващите на срещата български адвокати г-жа Грива и г-жа Първанова обясниха, че тъй като до скоро в Гърция всичко се записваше на хартия, липсва архив на заплатените осигуровки и ако българите не пазят своите осигурителни книжки, за да докажат трудов стаж, съществува реална възможност да не могат да се пенсионират, тъй като в архива няма информация. Оплаквания постъпиха и за забавяне на издаваните пенсии и отговор, който по принцип пристига от НОИ-България. Българите поискаха да се създаде електронна връзка за информация, каквато Гърция има с Чехия. Българите се оплакаха и от отказа на гръцките работодатели да им плащат социални осигуровки. „12 години работя в гръцка къща и досега никой не иска да ме узакони да ми плаща осигуровките. Ние не сме второ качество хора и призраци, а работещи българи. Работим, а когато дойде време да се пенсионираме няма да имаме никакъв трудов стаж“, оплака се Таня Илиева. Засегнати бяха въпроси и за отказ на изплащане на проведено лечение от страна на здравните служби в България, както и за непризнаване на българските шофьорски книжки в Гърция. „Защо в България ни принуждават да плащаме здравно осигуряване и не признават гръцките ни осигуровки“, попита Костадина Стоилова, която е с 85% инвалидност. „За да ме обслужат здравно в България ми поискаха да заплатя здравни вноски за години назад, при положение, че плащам в Гърция и имам документи затова“, продължи възмутено българката. Българите не подминаха и въпроса за избирателните секции по време на избори като поискаха да се намали броя на необходимите 60 заявления за откриване на избирателни секции. От своя страна българският омбудсман пое ангажимент да се създаде работна група от ресорните министерства, както и да се организира среща между българския социален министър с българите в Гърция. „Обещавам, че аз и моят екип ще поставим въпросите, където е необходимо и ще работим за отстраняване на проблемите ви, доколкото е в моите правомощия“, заяви г-жа Манолова. Обяви публично телефоните си за контакт и призова българите да изпратят своите жалби, които да бъдат разгледани от съответните институции. Присъстващите на срещата дипломати г-н Иванов, консул, от своя страна обясни процедурата и таксите за издаване на българските документи за самоличност, тъй като българите се оплакаха, че са много скъпи и се бавят по три месеца. Представителят на социалното министерство г-н Божилов също разясни на присъстващите процедурите относно пенсиониране и редица въпроси, които ги касаят. След срещата г-жа Манолова се срещна поотделно и с българи, които поставиха въпроси, които тя се ангажира да придвижи възможно най-бързо. Един от тях бе отказа за финансиране на единствената целодневна детска градина в Атина от МОН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.24", "title": " Българите в Гърция към Омбудсмана: Не сме второ качество хора и призраци"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d0%ba-%d0%bf%d0%be%d0%b5-%d0%bd%d0%b0-%d0%ba%d0%be%d0%bb%d0%b5%d0%bb%d0%be-%d0%be%d1%82-%d0%b1%d0%b5%d1%80%d0%bb%d0%b8%d0%bd-%d0%b4%d0%be-%d1%88%d0%b8%d0%bf/", "text": "Младият творец иска да създаде фондация за лечение на наши деца Ако си мислите, че сърцето на българите в чужбина, не тръпне за родината, се лъжете. За някои няма по-голяма мечта от тази един ден отново да живеят спокойни в България. Тодор Андреев/26г./ заминал преди 4 г. в Германия, удовлетворен е от постигнатото, но вече обмисля как скоро да се завърне завинаги и да бъде полезен тук. Първото, което иска да покаже на сънародниците си е как може да превземе на велосипед 2 000 км от Берлин до Шипка. Пое на 21 февруари от площад Александерплац, а целта му е да финишира на националния празник 3 март на върха на Освобождението. Приятелите му във фейсбук, където е създал събитието “Предизвикателство за силата на българския дух”, вече правят залози ще издържи ли и дали ще му стигне времето. А Тодор е категоричен: “Нямам никакви съмнения в себе си, защото знам на какво съм готов, знам какво ще ми се случи по време на пътя”. Изчислил е всичко, разпределил е времето си до минути. Програмата е ясна: един континент, 10 държави, 10 столици, 1 връх. Пътят му ще мине през столиците на Чехия, Австрия, Словения, Хърватия, Босна и Херцеговина, Черна гора, Косово и Македония. Планира на десетия ден да влезе в София. После задължително ще мине през любимия град Казанлък, където е завършил специалност “живопис” в местната Художествена гимназия “Дечко Узунов”. Амбицията му е на 11-ия ден да финишира на Шипка и дори има фен група, която ще го чака во главе с гайдаря Красимир Панчев. За да успее, трябва да изминава по 200-300 км. на ден. Пресмята, че около 5-6 часа ще му остават за сън. Поема на път с професионален шосеен бегач, втора употреба. В колоездачната си биография е потрошил десетина обикновени бегачи. 350 км. е рекордът му за изминато разстояние за ден на немска територия. Тръгна с най-необходимото – резервни части, четири допълнителни гуми и малко храна. Очаквал подкрепа от големи фирми, но въпреки че тя не се реализирала, разчита на подкрепата на приятели. Около 3 000 евро са нужни за патриотичното пътешествие на две колела. Вече е направил заявка и за рекордите на Гинес. Смята, че никой до момента не превземал столиците на десет държави на две колела за толкова кратко време. Планира две камери на велосипедната каска и кормило да запечатат пътя му до Шипка. Два флага – българският трикольор и този с логото на Гинес ще вее през 2000-те километра велосипедистът. И много се надява на толерантност от страна на големите участници в движението. “С това предизвикателство искам да кажа на всички, че ние, българите в чужбина, не късаме нишката с родината. Не сме по-различни от хората, останали в България. Нуждата ни е прогонила, но това не означава, че не милеем за родното”, категоричен е Тодор. Две самостоятелни изложби и участие в няколко сборни с талантливи графики, акварели, портрети с въглен са зад гърба му у нас, но така и не могъл да се препитава от изкуство. Спомня си с носталгия за втората самостоятелна експозиция през 2013 г. с ликове на герои от българското Възраждане в чест на 3 март в родния град Каспичан. Бил на ръба на отчаянието, без работа и ценител откупил лика на Васил Левски за 80 лв. Работил е всичко – в дървопреработвателна фирма, в консервна фабрика, в завод за стъкло… Лутал се как да се пребори, изпаднал в крайно отчаяние, през главата му минавали дори крайни мисли до мига, в който намерил шанс да замине за чужбина. Сега му е болно, когато попадне в група за дискусии в интернет и му подхвърлят “лесно ти е да даваш акъл от чужбина, защо не си дойдеш”. “Да, ще се върна, но с проект за българските деца”, отсича Тодор. Планира да създаде фондация, каято да събира средства за животоспасяващо лечение на деца. Няма близки с подобна съдба, но вижда, че най-големият проблем в България е липсата на достатъчно внимание точно към децата. “Боли ме, не мога да остана несъпричастен, надявам се повече хора да мислят един ден като мен”, казва Тодор и обещава всеки събран лев от добрината на хората да отива точно за лечение и в никакъв случай за административни разходи, както това се случва при други организации. Амбициозният нашенец пресмята, че до реализация на благородната идея му остават 2-3 години. След националния празник Тодор ще си даде най-много седмица почивка у нас и отново се връща в Берлин, където работи за голяма търговска верига за храни. И в чужбина е имал перипетии, но те не могат да се сравнят с българските. “В Германия по-лесно се случват нещата, по-сигурно е, получих успокоение, което ми липсваше у нас. Не става въпрос за проблема – дали ще има какво да ядеш утре, това е елементарно. На другия ден в България не знаеш с какви трудности ще се събудиш, неизвестността е голяма, в Германия това го няма”, казва Тодор. Но родината пак му липсва, копнее за уникалната природа, за нашите неповторими традиции.", "date": "2019.02.24", "title": " Художник пое на колело от Берлин до Шипка\t\t\t"}
{"url": "https://trud.bg/%d1%8f%d1%81%d0%bd%d0%b8-%d1%81%d0%b0-%d1%81%d1%8a%d1%81%d1%82%d0%b0%d0%b2%d0%b8%d1%82%d0%b5-%d0%b7%d0%b0-%d0%b3%d0%be%d0%bb%d1%8f%d0%bc%d0%be%d1%82%d0%be-%d0%b4%d0%b5%d1%80%d0%b1%d0%b8-%d0%bb%d0%b5/", "text": "„Левски“ и ЦСКА излизат един срещу друг в голямото дерби от 23-ия кръг на Първа лига. Символичен домакин са „сините“, а мачът през есента бе спечелен именно от тях с 1:0. : : Н. Михайлов, И. Горанов (к), Рейш, Яблонски, Цветкович, Тиам, Райнов, Мариани, Паулиньо, Кабрал, Костов  Резерви: Н. Кръстев, Л. Нганиони, Белмонт, Б. Вашчук, Д. Иванов, С. Иванов, С. Буш  Чернаускас, Чорбаджийски, Бодуров (к), Бикел, Турицов, Пинто, Джеси, Тиаго, Перейра, Соу,  Евандро", "date": "2019.02.24", "title": " Ясни са съставите за голямото дерби „Левски“ – ЦСКА"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81-%d0%b2%d0%bf%d0%b5%d1%87%d0%b0%d1%82%d0%bb%d1%8f%d0%b2%d0%b0%d1%89-%d1%83%d1%81%d0%bf%d0%b5%d1%85-%d0%bd%d0%b0/", "text": "Велико Търново се представи впечатляващо на Международно туристическо изложение Targul de Turism al Romaniei (TTR) в румънската столица Букурещ. На борсата Общинската туристическа агенция „Царевград Търнов“ презентира старата столица като най-добрата дестинация за културен туризъм в България и сключи договори с най-големите туроператори в северната ни съседка. Установени са партньорски отношения с румънския туроператор „Gerada Tour“, който ще води организирани групи на посещение в Архитектурно-музеен резерват „Царевец“, средновековните храмове във Велико Търново и арбанашките църкви „Рождество Христово“ и „Св. Архангели Гавраил и Михаил“. След двугодишни преговори „Царевград Търнов“ стартира съвместна работа и с втория по големина туроператор в Румъния – „Christian Tours“, съобщи Борислав Йорданов, управител на общинското дружество. Със съдействието на търговския представител към Българското посолство в Румъния Ивайло Маринов са установени контакти с Балканска търговска къща „Casa de Comert Balcanica“, която още от пролетта ще организира групови туристически турове във Велико Търново и региона. Възможностите за съчетаване на културно-исторически и познавателни маршрути с различни артистични събития, атракции, кулинария и добра база за настаняване са привлекли вниманието на масовите посетили на изложението TTR. Индивидуалните клиенти са проявили интерес към уикенд пакетите през активния сезон и към предстоящото издание на Летния класически фестивал „Сцена на вековете“ на крепостта Царевец. На борсата в Букурещ великотърновският общински туроператор е отправил и покани до румънските общини Брашов, Бистрица, Констанца и Хунедоара за участие в предстоящото издание на единственото специализирано изложение за културен туризъм на Балканския полуостров, което ще се проведе във Велико Търново от 18 до 20 април тази година. Велико Търново бе единственият български град със самостоятелен щанд на туристическата борса в Букурещ, а репортажи и интервюта за разнообразните туристически атракции е направила и румънската национална телевизия Realitatea Tv RTV. Международно изложение TTR е най-голямото туристическо изложение в Румъния, предназначено както за масовата публика, така и за професионалисти в бранша. Пролетното издание на формата се проведе от 21 до 24 февруари и в него участваха над 300 изложители.", "date": "2019.02.24", "title": " Велико Търново с впечатляващ успех на Международно туристическо изложение в Букурещ"}
{"url": "https://trud.bg/%d1%81%d0%b2%d0%b8%d0%bd%d1%81%d0%ba%d0%b8%d1%82%d0%b5-%d1%80%d0%b5%d0%b1%d1%8a%d1%80%d1%86%d0%b0-%d1%81%d0%b5-%d1%82%d0%be%d0%bf%d1%8f%d1%82-%d0%b2-%d1%83%d1%81%d1%82%d0%b0%d1%82%d0%b0/", "text": "Свинските гърди и ребърцата са едни от най-вкусните части на прасето, стига да са приготвени добре – през зимата най-често на фурна или на тиган, през лятото – на скара. За овкусяването им се използва марината, в която месото трябва да престои поне 2-3 часа на хладно – колкото повече, толкова по-добре. За нея могат да се използват соев сос, мед, горчица, червено вино, чесън, черен пипер, индийско орехче, канела и други екзотични подправки, ако ги обичате. Не забравяйте, че докато се пече, месото трябва често да се полива с отделения сос, за да не се изсуши. Чорба със свински гърди Необходими продукти:  300 г свински гърди  5-6 картофа  1 морков  2 с.л. олио  1 каф. л. червен пипер  1 с.л. брашно  сол  магданоз Начин на приготвяне:  Първо се сваряват гърдите за около 40 мин. След това се запържва ситно нарязаният лук в сгорещено олио. Добавя се към гърдите. Нарязват се картофите на едри кубчета, морковът – също, и се добавят. Следват червен пипер и брашно, предварително разтворено в малко вода. Долива се гореща вода и се слага сух магданоз. Оставя се да ври още около 30 мин.  Ребърца на фурна Необходими продукти :  1 кг свински гърди с ребрата  0,5 л бира  соев сос  малко олио  червен пипер  черен пипер  1 с.л. мед /по желание за екзотичен вкус/ Начин на приготвяне:  Намазваме дъното на тавата с мъничко мазнина. Нарязваме ребърцата по дължина, намазваме ги едно по едно с червен пипер и соев сос и подреждаме в тавата. Поръсваме черен пипер и ги заливаме с бирата. Тук е моментът да добавим и разтворената лъжица мед с малко вода. Така приготвени оставяме ребърцата да постоят час-два. Когато дойде времето за приготвяне на ястието, загряваме фурната на 200 градуса, покриваме тавата с алуминиево фолио и я поставяме да се пече около 1 час. След това отстраняваме фолиото – гърдичките вече много добре ще са се задушили. Оставяме ги да се запекат добре, за да получат така харесваната хрупкавина. Задушени сладки ребърца Необходими продукти:  600 г свински ребъца  2-3 с.л. мед  2 с.л. кетчуп  1 с.л. соев сос Начин на приготвяне:  Смесваме меда, кетчупа и соевия сос и слагаме вътре ребърцата. Разбъркваме, за да може сместа да покрие навсякъде месото. Оставяме да престои 1 час. В добре нагорещен тиган с капак сипваме малко олио и слагаме маринованите ребърца. Доливаме малко вода, за да могат да се задушат, и покриваме с капака. Тъй като маринатата е сладка, ребърцата се обръщат често, за да не се „захване“ медът и да загори. При всяко обръщане намазваме горната страна на месцата с марината и доливаме по малко вода, без да ги покриваме. Свински ребра с картофи в плик Необходими продукти:  1 кг свински ребра  1-2 ч.л. мед  1-2 ч.л. къри  1-2 ч.л. горчица  5-6 скилидки чесън  2-3 с.л. соев сос  червен пипер  черен пипер  сол  1 кг картофи Начин на приготвяне:  Чесънът се обелва и стрива в хаванче, след което в малка купичка се обърква заедно с меда и подправките. В приготвената марината се овалва месото и се оставя в хладилника поне за 2-3 часа. Така овкусените ребра се отцеждат от маринатата и се слагат в специален плик за печене. Пликът се слага в тавичка, затваря се, надупчва се на няколко места, за да може да диша месото, и се пъха в загрята на 180-200 градуса фурна. Докато се пекат ребрата, картофите се обелват и нарязват на кубчета. Поръсват се с малко мазнина и подправки на вкус – сол, черен пипер, червен пипер, мащерка, риган и пр. Овалват се добре в мазнината и подправките. След около 1-1,5 часа пликът внимателно се разтваря и при месото се добавят картофите. Пликът отново се затваря и ястието се допича още около час, докато станат готови картофите. Руло от свински гърди в марината Необходими продукти:  1,5 кг свински гърди  1/2 ч.л. черен пипер, млян За маринатата  5 с.л. соев сос  3 с.л. мед  2 с.л. червено вино  2 с.л. балсамов оцет  Начин на приготвяне:  Върху свинските гърди се правят разрези. В разрезите се слага по малко от черния пипер. В купа се смесват соевият сос, виното и балсамовият оцет. С тази смес се намазва месото. Гърдите се навиват на руло и се стягат с конец. Оставят се в хладилника за 12 часа. В тава, постлана с фолио, се слага месото и се пече час и половина. В останалата марината се добавя медът. Петнадесет минути преди да се извади месото от фурната, се маже на всеки 5 минути с маринатата. Вади се от фурната и се охлажда. Сервира се, нарязано на тънки филийки. Ребърца с портокали и мед Необходими продукти:  500 г свински ребърца  2 портокала  2 с.л. мед  3-4 скилидки чесън  1/4 ч.л. пресен настърган джинджифил  сол  черен пипер  олио Начин на приготвяне:  Изцедете сока от портокалите и към него добавете меда. Разбъркайте добре и мариновайте ребърцата за около 1 час. Налейте малко олио в тава и подредете ребърцата, налейте и маринатата, посолете и подправете с черен пипер, добавете пресования чесън и джинджифила, разбъркайте. По желание добавете и резени портокали. Изпечете във фурна на 200 градуса до готовност. По същата рецепта, но без джинджифил, могат да се приготвят и пилешки крилца.", "date": "2019.02.24", "title": " Свинските ребърца се топят в устата"}
{"url": "https://trud.bg/%d1%80%d0%b0%d0%b4%d0%be-%d1%8f%d0%bd%d0%ba%d0%be%d0%b2-%d0%b2%d0%b5%d1%87%d0%b5-%d0%be%d1%81%d0%bc%d0%b8-%d0%b7%d0%b0-%d0%bc%d0%b0%d0%bb%d0%ba%d0%b0%d1%82%d0%b0-%d1%81%d0%b2%d0%b5%d1%82%d0%be%d0%b2/", "text": "Радослав Янков се изкачи до осмо място за малката световната купа в паралелния гигантски слалом на сноуборда. На старта в Китай българинът завърши 13-и, което му донесе 200 точки за ранглистата (850 т.). Водач е руснакът Андрей Собальов (1810). Надпреварата бе спечелена от италианеца Даниеле Багоца, който в големия финал измъкна успеха срещу Дмитрий Логинов (Русия). Тройката допълни Роланд Фишналер, също от Италия.  В генералното класиране най-добрият ни сноубордист е 22-ри, лидер е Фишналер.  Следващия старт е в испанския курорт Ла Молина на 2 март.", "date": "2019.02.24", "title": " Радо Янков вече осми за малката световната купа"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%bd%d1%8f%d0%bc%d0%b0-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d1%81%d1%83%d0%b1%d0%b5%d0%ba/", "text": "Няма политически субект в Народното събрание, с който БСП да разговаря. Това даже не е шайка, а организирана престъпна група. Това заяви говорителката на парламентарната група на БСП Елена Йончева пред  „Това е банда, която има свой главатар, свой вожд и последното гласуване, нарушаването на Изборния кодекс, нарушаването на българските закони само доказва това“, добави Йончева. Според нея всяка година от България изтичат 11 милиарда евро заради корупция и това е извод, който е направила групата на Зелените в Европейския парламент по данни на ЕВРОСТАТ, ОЛАФ и Европейската комисия. Йончева каза още, че България е в ЕС от 10 години и въпреки помощта на Брюксел е слязла на дъното по всички европейски показатели. „Чуждестранните инвестиции за последните 10 години са паднали 11 пъти, а за 2018 година са с 40% по-малко, отколкото за 2017-а“, посочи Йончева. Според нея причините за спада на чуждестранните инвестиции по доклад на Световната банка са три – корупция, липса на предвидимост и лоша съдебна система. Само през януари 4 фабрики затвориха и отидоха в Румъния, където средната заплата е по-висока, каза още депутатката. Йончева каза, че БСП няма да се върне в парламента, въпреки че ГЕРБ даде ясна заявка да се откаже от промените в Изборния кодекс, защото „са отнети правата на гражданите и няма шанс за честни избори“. „За първи път в парламента се погазва закон. Досега такова нещо не се е случило“, коментира говорителката на парламентарната група на БСП. „Ако БСП не беше се намесила и не беше реагирала, не беше излязла от парламента, което е легитимна форма на протест, хората щяха да влязат в парламента, защото са нарушени техните права“, категорична е Йончева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                      ", "date": "2019.02.24", "title": " Елена Йончева: Няма политически субект в Народното събрание, с който БСП да разговаря"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bc%d0%b5%d1%80%d0%ba%d0%b5%d0%bb-%d0%b8-%d1%86%d0%b8%d0%bf%d1%80%d0%b0%d1%81-%d0%bd%d0%b0-%d1%81%d1%80%d0%b5%d1%89%d0%b0-%d0%bd%d0%b0-%d0%b2%d1%8a%d1%80/", "text": "На среща на върха между държавите-членки на Европейския съюз и държавите-членки на Лигата на арабските държави (ЛАД), за която премиерът Бойко Борисов замина на официално двудневно посещение в Египет, ще присъстват германският канцлер Ангела Меркел, гръцкият премиер Алексис Ципрас, унгарският министър-председател Виктор Орбан и британският премиер Тереза Мей. Целта на форума е задълбочаване на европейско-арабското партньорство и набелязване насоки за справяне с глобалните предизвикателства. В Шарм Ел-Шейх ще бъдат обсъдени теми за търговия и инвестиции, миграция, сигурност и ситуацията в региона с президента на Египет Абдел Фатах Сиси, президента на Ирак Бархам Салих и председателя на Народното събрание на Алжир Абделкадер Бен Салех. Сред участниците във форума в Египет са още ливанският министър-председател Саад Харири, мароканският министър-председател Саад Еддин Ел Отмани, президентът на Кипър Никос Анастасиадис и чешкият премиер Андрей Бабиш. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.24", "title": " Борисов, Меркел и Ципрас на среща на върха ЕС- Лига на арабските държави"}
{"url": "https://trud.bg/%d0%bb%d0%b8%d0%b4%d0%b5%d1%80%d0%b8%d1%82%d0%b5-%d1%81-%d0%bf%d0%be-3-%d1%82%d0%b8%d1%82%d0%bb%d0%b8-%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%b0%d1%82%d0%b0-%d0%bf%d0%be-%d1%88/", "text": "Водещите ни състезатели Катрин Маноилова и Димитър Георгиев бяха безапелационни в последната проверка преди световното по шорттрек в „Арена Армеец“ от 8 март. Двамата спечелиха титлите на 500 м, 1000 м и 1500 м на държавния шампионат в Зимния дворец.  Надпреварата пропусна Лилия Джустерова, която е с лека травма, но треньорският щаб реши да я запази, за да участва в щафетата на мондиала. За първенството идват състезатели от над 35 държави. Сред тях са и над 10 олимпийски шампиони. А входът за зрителите ще е свободен.", "date": "2019.02.24", "title": " Лидерите с по 3 титли на шампионата по шорттрек"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b5%d0%bd-%d1%81-%d1%84%d0%b0%d0%bb%d1%88%d0%b8%d0%b2-%d1%82%d0%b5%d0%bb%d0%ba-%d0%b2%d1%8a%d1%80%d0%bd%d0%b0-%d0%bf%d0%b5%d0%bd%d1%81%d0%b8%d0%b8/", "text": "Поредният безработен, получавал неправомерно инвалидна пенсия с фалшив ТЕЛК, върна парите на НОИ и сключи споразумение с прокуратурата в Разград. След признаване на вината и възстановяване на щетите от 2113 лв. мъжът е наказан с пробация. Мерките включват задължителна регистрация и срещи с пробационен служител в продължение на 10 месеца. Даденият на съд А.Ш. е ползвал фалшиво експертно решение, на което било придадено вид , че е издадено от ТЕЛК в Разград, в периода септември 2011 до края на април 2012 г. В това време той е получавал лична пенсия за инвалидност поради общо заболяване. След като бил даден на съд, мъжът изразил желание веднага да възстанови щетата на НОИ и му била дадена тази възможност. Признал, че е ползвал фалшивите документи. За да сключи споразумението, той представил платежно нареждане, потвърждаващо, че е внесъл парите по сметка на осигурителния институт. А.Ш. трябва да плати и разноските по делото в размер на 210 лв. Както „Труд” съобщи, първите разкрити фалшиви инвалидни пенсии в Разградско са хванати през 2012 г. Тогава са проверявани 266 такива случая.   От 2013 до 2018 г. икономическа полиция е работила по разкриване и документиране на 303 фалшиви инвалидни пенсии. Общата източена сума от тях е над 1,6 млн. лв. В края на януари полицията образува досъдебни срещу още 4 жители на региона, на възраст от 67 до 69 години, които са получавали средства без да имат описаните заболявания в експертните решения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.02.24", "title": " Безработен, с фалшив ТЕЛК, върна пенсиите и получи пробация\t\t\t"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb-%d0%bc%d0%b5%d0%b6%d0%b4%d1%83-%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%b8-%d1%86%d1%81%d0%ba%d0%b0/", "text": "Към 11.30 часа днес в полицията бил получен сигнал за скандал, възникнал между две групи фенове на отборите на ПФК „Левски” и ПФК „ЦСКА” в района на бул. „Ситняково“ , близо до търговски център. По първоначални данни, при спиране на светофар, от два автомобила изскочили общо деветима, които започнали да трошат автомобилите на опонентите си, съобщават от МВР. На място светкавично пристигнали екипи на полицията. Благодарение на бързата им реакция разрастването на скандала е  предотвратено. Част от участниците са леко пострадали, други опитали да избягат, но са задържани и отведени в столични полицейски управления. Работата по документирането на случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Скандал между фенове на „Левски“ и ЦСКА, трошиха коли насред столичен булевард"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b1%d0%b0%d0%bb%d0%ba%d0%b0%d0%bd/", "text": "Варненският драматичен театър „Стоян Бъчваров” отбелязва своята 98-годишнина с премиерата „Маратонците правят почетна обиколка”. На 12 март ще се представи комедията на легендарния сръбски драматург,  режисьор и белетрист Душан Ковачевич, който е сценарист на филма „Ъндърграунд”  с режисьор Емир Кустурица, отличен със „Златна палма”в Кан. Преводът на „Маратонците правят почетна обиколка“ е на изтъкнатата преводачка от сръбски език Мария-Йоанна Стоядинович, съобщиха от пресцентъра на Варненския драматичен театър. След режисьорския прочит на Румен Велев (1988/89), сега да постави за втори път това заглавие на варненска сцена е поканен младият, но вече много успешен режисьор и актьор Дамян Тенев. Той обикновено работи в екип с художничката Радостина Тодорова, която е автор на сценографията и костюмите и на „Маратонците правят почетна обиколка“. Помощник режисьор е Валентина Андонова. В тази забавна история около най-доходоносния погребалния  бизнес   се сблъскват интересите на фамилиите Топалович и Били Питона. И нещата се случват шеметно в балкански маниер и разбира се с балканско чувство за хумор .В първата постановка Михаил Мутафов е играл ролята на Лаки Топалович, а сега му е поверен Aксентие Топалович. Лаки изпълнява Стоян Радев, Свилен Стоянов е Милутин Топалович, а в Мирко, най-младия Топалович, се превъплъщава Константин Соколов. Оля е Гергана Арнаудова, Били Питона е Пламен Димитров, фаталната Кристина е героинята на Полина Недкова. Синовете на Били Питона пресъздават Валери Вълчев и Николай Кенаров, Дженка Дявола е Димитър Костадинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Варненският театър представя балканска комедия\t\t\t"}
{"url": "https://trud.bg/29-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d1%83%d0%b1%d0%b8-%d0%b1%d0%b0%d0%b1%d0%b0-%d1%81%d0%b8-%d0%b2%d1%8a%d0%b2-%d0%b2%d0%b5%d0%bb%d0%b8%d0%bd%d0%b3%d1%80%d0%b0%d0%b4/", "text": "Млад мъж, извършил тежко престъпление, е задържан от служители на РУ-Велинград. Сигнал за случилото се битово убийство е получен тази сутрин в полицейското управление на курортния град, информира  29-годишен мъж от Велинград предизвикал скандал с майка си. Разпрата бързо се разгорещила, при което младият мъж нанесъл удари на 48-годишната жена с дървена летва. Това обаче не стигнало на разярения мъж, той отишъл в съседната стая, където на легло била 71-годишната му баба. На нея той нанесъл множество удари в областта на главата и за съжаление в резултат на това старицата е починала. Пристигналите на мястото полицейски служители задържали мъжа в ареста на РУ-Велинград. Той е тестван с техническо средство и пробите за употреба на алкохол и наркотични вещества са отрицателни. Трупът на жертвата е транспортиран в „Съдебна медицина”-Пазарджик за аутопсия. За случилото се незабавно е уведомен дежурен прокурор от Окръжната прокуратура. Продължават процесуалните действия по документиране и изясняване на тежкото престъпление, води си дознание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.24", "title": " 29-годишен мъж уби баба си във Велинград"}
{"url": "https://trud.bg/%d0%bf%d0%b0%d0%ba-%d0%b0%d0%b2%d1%82%d0%be%d0%b3%d0%be%d0%bb-%d1%80%d0%b5%d1%88%d0%b8-%d0%b4%d0%b5%d1%80%d0%b1%d0%b8%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "„Левски“ постигна втора победа срещу ЦСКА за сезона – ново 1:0. И сега, както и през есента, двубоят бе решен с автогол, този път дело на Стивън Перейра. Бранителят си вкара в собствената врата с глава в самия край на първото полувреме. Само минути по-рано „червените“ бяха останали с човек по-малко, след като при единоборство между Иван Горанов и Едвин Джеси, българинът бе ударен в лицето. При гола на „сините“ също имаше дискусионен момент, оставяйки съмнения дали Паулиньо също не е ударил с ръка Иван Турицов. Успехът изравни „Левски“ и ЦСКА на второто място в класирането, но „сините“ имат по-добри показатели в директните сблъсъци. Разликата между „сините“ и лидера „Лудогорец“ вече е 5 точки, а двата тима се изправят един срещу друг в София на 10-ти март в двубой от 25-ия кръг. През първата част чисто футболните ситуации отстъпваха за сметка на накъсаната от множество нарушеншя игра. Двата отбора предпочитаха да не приемат излишни рискове, което лиши феновете от интересни ситуации пред двете врати. Николай Михайлов пръв от вратарите трябваше да се намесва решаващо. В 9-ата минута Джеси центрира от ъглов удар, но топката щеше да влезе във вратата, ако не бе стражът на „сините“. Малко след това ганаецът намери отлично Али Соу, но ударът му попадна в тялото на Михайлов. На свой ред „Левски“ държеше инициативата, но трудно стигаше до завършващ удар, както бе и в предните два двубоя през пролетта. Единственият такъв в началото на срещата дойде от бранителя Давид Яблонски, стрелял от дистанция покрай гредата. В 38-ата минута Любослав Пенев бе принуден да замени контуения Евандро с Енрике Рафаел. Три минути по-късно капитанът на „Левски“ Иван Горанов получи удар в лицето от Джеси. Ситуацията нажежи обстановката както на двете резервни скамейки, така и по трибуните. Реферът Владимир Вълков вдига жълт картон на бранителя и изгони ганаеца. Това окрили „сините“, които още в следващата атака откриха резултата. Паулиньо получи на фланга, след което проби и центрира в наказателното поле, където Перейра си вкара нелеп автогол. При попадениято обаче остана съмнението дали бразилеца не удари бранител на „червените“ с ръка. Второто полувреме започна с опасна ситуация пред Витаутас Черниаускас. Мариани излезе очи в очи със стража, ударът му бе париран, а при добавката на Костов Чорбаджийски изби от голлинията. Това бе и най-чистата възможност за „сините“ в мача.  Напълно очаквано през вторите 45 минути „Левски“ изцяло пое инициативата, а ЦСКА разчиташе на контраатаки, предвид черния картон на Джеси. Въпреки това „червените“ не позволяваха вратата на литовеца да бъде застрашавана, а двубоят продължи да бъде накъсван от нарушения в средата на терена. Георги Дерменджиев пусна в игра Серждиу Буш за сметка на Костов. В игра за „Левски“ се появиха още Антони Белмонт, а в края и Богдан Вашчук.  В 77-ата минута след ъглов удар за „червените“ топката попадна в Бодуров, който обаче не успя да отправи точен изстрел. Малко след това капинанът на ЦСКА се контузи при шпагат, с който спря атака на „сините“. До края ЦСКА опита да стигне поне до точката, но защитата на съперника не поддаде.  ", "date": "2019.02.24", "title": " Пак автогол реши дербито на България, „Левски“ изпревари ЦСКА"}
{"url": "https://trud.bg/%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8-%d1%80%d0%b0%d0%b7%d1%87%d0%b8%d1%81%d1%82%d0%b2%d0%b0%d1%82-%d0%b4%d1%83%d0%bd%d0%b0%d0%b2-%d0%be%d1%82-%d0%b1%d1%80%d0%b0%d0%ba%d0%be/", "text": "В края на зимата и началото на размножителния период на рибите специалистите от Изпълнителната агенция по риболов и аквакултури /ИАРА/ в Северозападна България разгърнаха масирани акции срещу бракониерите в Дунав. Заедно с гранична полиция инспекторите претърсват голямата река за нелегалните рибари и конфискуват лодки, мрежи и въдици. „Атакуваме нарушителите, които избиват водните обитатели с кърмаци / големи въдици/  и електричество. Разчистваме пътя на рибите, които навлизат от Черно море, за да си хвърлят хайвера в  Дунав!”, заявиха от ИАРА – Монтана. През изминалата седмица експертите от Централна и Западна България са извадили от Дунав в райони на Свищов, Белене и Никопол купища от забранените за улов кърмаци. С навързаните на въжета куки бракониерите ловят защитените от закона гигантски моруни. Само в района на реката между Горни Цибър и Козлодуй инспекторите са измъкнали от водата над 1 км въдици. Тези дни инспекцията е наложила и санкция от 4000 лева на заловен миналата година бракониер на моруни от Лом. Конфискувани са и лодката, мрежите и въдиците му, с което санкцията е достигнала близо 10 000 лева. Наказанията обаче трудно плашат нарушителите, тъй като от улова  само на една моруна с хайвер, като спасената наскоро край Силистра 200 кг риба, те печелят около 50 000 лева, коментираха експертите. „С  денонощни наблюдения  сме съставили пълна картина на реката. Наблюдаваме лицата, занимаващи се с незаконен улов и търговия с риба, и сме амбицирани да ги спрем!”, заяви Валери Спасов-  служител в отдел „Рибарство и контрол” – Западна България. От ИАРА призоваха всички граждани – свидетели на нарушения, да подават сигнали за бракониерските набези, за да бъде опазено рибното богатство в Дунав и водоемите в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Инспектори разчистват Дунав от бракониери"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8-%d0%bf%d1%80%d0%be%d1%84-%d1%80%d0%be%d1%81%d0%b5%d0%bd-%d0%b2%d0%b0%d1%81%d0%b8%d0%bb%d0%b5%d0%b2-%d0%b7/", "text": "Варненският районен съд възстанови проф. Росен Василев на длъжността Ректор на ТУ-Варна с решение от 22.02.2019г. Това каза доц. д-р Виктор Чириков, председател на общото събрание на варненския технически университет. Решението на съда гласи: „ПРИЗНАВА ЗА НЕЗАКОННО И ОТМЕНЯВА уволнението на Росен Николов Василев, обективирано в Заповед ЛС-413 от 14.11.2018г. на временно изпълняващата длъжността Ректор – г-жа Розалина Димова на основание чл.344, ал.1, т.1 от КТ. ВЪЗСТАНОВЯВА Росен Николов Василев на заеманата от него длъжност РЕКТОР НА ТЕХНИЧЕСКИ УНИВЕРСИТЕТ – гр. Варна на основание чл.344, ал.1, т.1 от КТ.“ Става ясно също, че съдът осъжда ТУ-Варна да заплати на проф. Росен Василев разходите по делото, както и дължимите суми в полза на бюджета. „Академичната общност на ТУ-Варна се надява с това да приключи абсурдната клеветническа кампания, насочена срещу Университета и неговия Ректор, да се възстанови спокойният дух и нормалният ритъм на работа, както и да увери настоящите и бъдещи студенти, че ще получат качествено образование и практически умения на европейско ниво.“, заяви още доц. Чириков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.24", "title": " Съдът възстанови проф. Росен Василев за Ректор на ТУ-Варна"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d1%80%d0%b0%d0%b7%d1%81/", "text": "Районната прокуратура в Горна Оряховица наблюдава разследване за присвояване на 340 000 лева от еврофондове за ремонт на църквата „Св.Никола“ в стражишкото село Царски извор. Храмът е бил разрушен от земетресението през 1986 г. Християнският дом, който е паметник на културата вече над 30 години „плаче“ за реконструкция, но от осигурените пари няма и следа. Проектът е един от първите, които кандидатстват за европари по мярка 322. Бенефициент е църквата в лицето на отец Добрин Добрев и църковното настоятелство. Кандидатстват през 2010 г., а през 2012 г. проектът е одобрен.Предвидените от Фонд „Земеделие“ пари са близо 200 000 евро. Ремонтните дейности започват през 2013 г. като две фирми изпълнителки в консорциум сключват договор с църквата. Наетите работници твърдят, че не са получили хонорарите си. Досъдебното производство по случая е започнало в края на 2017 г. след като районният прокурор Даниела Харитонова се е самосезирала от журналистически материали. По случая е била образувано преписка в ОД на МВР в началото на 2018 г. Според отчета за миналата година на Районната прокуратура в железничарския град , парите са били отпуснати през 2013 г. и връчени на длъжностно лице за съхранение. Ремонт не е направен, а сумата липсва. По случая все още се работи и се чакат резултатите от назначени експертизи.При такива проекти с европейски пари за ремонт на църкви длъжностното лице обикновено е духовник на отговорен пост.Засега обаче уличен за изчезналите средства няма.", "date": "2019.02.24", "title": " Прокуратурата в Горна Оряховица разследва присвояване на 340 000 лева за ремонт на храм\t\t\t"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd%d0%b8-%d0%be%d0%b3%d1%80%d0%b0%d0%b1%d0%b8%d1%85%d0%b0-%d0%bc%d1%8a%d0%b6-%d0%b2-%d0%bc%d0%be%d0%bd%d1%82%d0%b0%d0%bd%d0%b0/", "text": "Трима с качулки на главите са нападнали през нощта минувач в Монтана и са задигнали парите му. Апашите се издирват, съобщиха от Областната дирекция на МВР. Грабежът е станал в края на миналата седмица към 22.45 часа. И. М. се прибирал към дома ди, когато трима с маски се нахвърлили върху него и откраднали парите му. Отмъкнатата сума не е уточнена. На ограбения не са нанесени травми. Нападателите се издирват, казаха от полицията.", "date": "2019.02.24", "title": " Маскирани ограбиха мъж в Монтана"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d0%b0%d1%86%d0%bd%d0%b0-%d0%b2-%d0%b5%d0%b3%d0%b8%d0%bf%d0%b5%d1%82/", "text": "Премиерът Бойко Борисов кацна в град Шарм Ел-Шейх. Министър-председателят Борисов е в Египет за   Европейски съюз-Лига на арабските държави (ЛАД), която ще се проведе днес и утре. Съпредседатели на срещата ще бъдат председателят на Европейския съвет Доналд Туск и египетският президент Абдел Фатах ал-Сиси. Днес премиерът Борисов ще участва в церемонията по откриване на Срещата на върха ЕС – ЛАД, както и в първата пленарна сесия на формата, където ще има изказване. В дневния ред на срещата днес ще се поставят темите за разширяване на европейско-арабското партньорство и посрещането на глобалните и регионални предизвикателства заедно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.24", "title": " Борисов кацна в Египет"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d1%83%d1%87%d0%b0%d1%81%d1%82%d0%b2%d0%b0%d1%85%d0%b0-%d0%b2-%d1%88%d0%b5%d1%81%d1%82%d0%b2%d0%b8%d0%b5-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d1%83/", "text": "Повече от 10 000 души се включиха в шествие – марш в памет на убития на 27 февруари 2015 година известен руски опозиционен политик Борис Немцов, съобщи  . Желаещите да участват са преминавали през проверки за метални предмети и след като броят им е надхвърлил 10 000 проходите са били затворени. Според полицията в Москва обаче участниците са били 6000. Акцията е със съгласието на московското кметство. Шествието преминава по централни улици в столицата, хората носят портрети на Немцов, руски знамена и плакати, както и знамена на партиите, организирали проявата. Борис Немцов бе застрелян на мост близо до Кремъл. През 2017 година за неговото убийство на 20 години затвор бе осъден бившият военнослужещ от чеченските вътрешни войски Заур Дадаев. Още трима съучастници на физическият убиец получиха от 11 до 19 години затвор. Съдът не откри поръчители на убийството. Днес акции в памет на Немцов има и в много други руски градове. В Санкт Петербург се провежда митинг, на който говорят опозиционни депутати. Навсякъде има засилени мерки за сигурност, има струпване на представители на руските служби и силови ведомства.  ", "date": "2019.02.24", "title": " Хиляди участваха в шествие в памет на убития руски опозиционер Борис Немцов"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bd%d0%b0%d0%bc%d0%b5%d0%ba%d0%bd%d0%b0-%d0%b7%d0%b0-%d1%81%d1%80%d0%b5%d1%89%d0%b0-%d1%81-%d1%82%d1%80%d1%8a%d0%bc%d0%bf/", "text": "Турският президент Реджеп Тайип Ердоган каза в телевизионно интервю, че е възможно да посети САЩ или американският президент Доналд Тръмп да посети Турция след турските местни избори на 31 март, съобщи Анадолската агенция. Ердоган добави, че той има „положителни отношения“ с Тръмп. В коментар за отношенията между Турция и Египет, Ердоган каза, че никога не би се срещнал с такъв човек, говорейки за египетския президент Абдел Фатах ас Сиси. „(Мохамед) Морси пое властта с 52 процента от гласовете на избори, но след това беше свален. Сега Морси е в затвора заедно с приятелите си. Винаги съм казвал, че ас Сиси е превратаджия от години“, каза турският президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Ердоган намекна за среща с Тръмп"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%b8-%d0%bc%d0%b5%d1%80%d0%ba%d0%b8-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bf%d0%be%d1%81%d1%80%d0%b5%d1%89%d0%bd%d0%b0/", "text": "При засилени мерки за сигурност започва срещата на върха между държавите-членки на Европейския съюз и държавите-членки на Лигата на арабските държави (ЛАД). Още на летището на египетския град Шарм Ел-Шейх, който е домакин на форума българската делегация бе посрещната от два бронирани джипа със заглушители за бомби, изработени от българската фирма „Синтекс” за охрана на египетското правителство. Джиповете са оборудвани с Бомбджамер, устройство, което заглушава радиосигнали. На всеки сто метра от трасетата на официалните делегации бяха разположена сериозна въоръжена охрана, разположени бяха и снайперисти, а на входа на конгресния пресцентър войник с кевлар и двуметров метален щит-прикритие срещу стрелба в маскировъчен пясъчен цвят посрещаше журналистите от различни държави. Представителите на медии минаваха през два скенера докато стигнат до пресцентъра, откъдето ще наблюдават официалното откриване на първата среща на върха на държавните и правителствените ръководители от ЕС и Лигата на арабските държави. Форумът ще започне в 17.30 часа. Председателят на Европейския съвет Доналд Туск ще бъде съпредседател на срещата на високо равнище заедно с египетския президент Абдел Фатах ал-Сиси. Туск ще представлява ЕС заедно с председателя на Еврокомисията Жан-Клод Юнкер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.24", "title": " Засилени мерки за сигурност посрещнаха лидерите на ЕС в Египет"}
{"url": "https://trud.bg/%d0%bb%d1%8a%d0%b6%d0%bb%d0%b8%d0%b2%d0%b8%d1%8f%d1%82-%d1%82%d0%b0%d0%bd%d0%b4%d0%b5%d0%bc-%d0%b1%d0%be%d0%b9%d0%ba%d0%be-%d0%bd%d0%be%d0%b5%d0%b2-%d0%b5%d0%bc%d0%b8%d0%bb%d0%b8%d1%8f%d0%bd/", "text": "В последните седмици се надпреварват да дефилират из телевизионните и радио студиа, на поставилите се в тяхна услуга „медии“ и „журналисти“ от орбитата на Иво Прокопиев. Скъпоструваща софийска пиар агенция урежда интервю след интервю на двамата приятели – единият, Ноев, бивш министър на отбраната при Иван Костов и бивш агент на военното ни разузнаване, шпионирал в полза на руснаците (а след промените – и в услуга на редица чужди разузнавания), а вторият, Гебрев, сътрудник на Държавна сигурност и забогатял благодарение на търговията с каптагон и оръжие, с протекцията на Андрей Луканов и Огнян Дойнов. След като измислиха през 2018 г. отравянето с „Новичок“ и аналогията с руския агент Сергей Скрипал, а след това циркът стана пълен с публикувана от Гебрев снимка на „нинджа“, която обикаляла около дома му, днес Бойко Ноев, съвсем предвидимо, пусна още няколко димки, с надежда да вдигне темата с „отравянето на Гебрев“, която напоследък буди само подигравки. По думите на Ноев другата седмица щяла да излезе нова информация за руски гражданин, който бил посетил България по времето, когато през 2015г. са станали взривовете на площадката в село Игнатово. Дълбокомислената му инсинуация този път е, че имало руски интереси за дестабилизация на българската оръжейна индустрия, а министърът на икономиката Караниколов имал същата позиция. Какъв полет на мисълта и то от човек, обучаван в конспиративност от същите тези руснаци. Оказа се обаче, че този предварително подготвен план на Гебрев и Ноев – „на час по лъжичка фалшива новина“, е толкова прозрачен и елементарен, че дори медиите могат спокойно да предвидят коя ще е следващата им инсинуация. Още преди седмица един български всекидневник посочи в свой анализ, че „въпрос на малко време е двойката Ноев-Гебрев да внушат, че серията от инциденти в оръжейните складове край Иганово през март и април 2015 г., също са част от сценария по физическото, икономическото и юридическото им ликвидиране“. Съвпадение или не, днес (б.а. неделя) Ноев направи точно това внушение, и то по националното радио, надявайки се поредната измислена опорка да бъде раздухана подобаващо. А че е налице пълен синхрон между контролираните от Цветан Василев и Иво Прокопиев „медии“ и дуета Гебрев-Ноев, стана ясно и в този случай. „Новината“, или по-точно поредната лъжа на Бойко Ноев, намери веднага място в „Медиапул“ и „Фрог“ (издавани от бившата говорителка на Иван Костов и от агент „Академик“ – Огнян Стефанов), и то само броени минути след приключване на интервюто на Ноев по БНР. Наистина, завидна „неделна“ бързина за „несвързани“ с дуета Гебрев – Ноев медии… Но макар подобна безумица да прилича твърде много на пародията с „нинджата“, обикаляла около дома на Гебрев, тя всъщност е твърде показателна за пълната безизходица на Емилиян Гебрев по случая „Дунарит“. Макар и той, и проксито му Бойко Ноев при всяко интервю да наблягат на това, че Гебрев бил собственик на военния завод, а лошата държава му пречела, повече от ясно е, че Гебрев не притежава нито акциите в „Дунарит“, нито е вписан в книгата на акционерите на русенското предприятие, нито има намерение, като „собственик“, да плати близо 200-те милиона лева дългове на групата „Дунарит“ към държавата. Иначе за повече от три години все щеше да представи през пред съда или пред търговския регистър поне някакъв документ, за да докаже тази своя „собственост“, или пък просто да плати дълговете. Но какво да представи всъщност, след като не притежава физически нито акциите в завода, нито акционерна книга, а в добавка има и наложен запор на КПКОНПИ и НАП, така че всякакво прехвърляне на тези акции, дори и да е направено, би било незаконно? Остава му само и единствено да се опитва да налага пред обществото лъжата за тази своя „собственост“, и то, както се оказва в последните дни и седмици – на практика „всеки час, всяка секунда“, по аналогия с любимия израз на Гебрев. С твърде прозрачната цел, а именно да изнуди държавата да го остави на мира и да позволи двамата с Цветан Василев да присвоят (или по-точно да „узаконят“ чрез нов и „приемлив“ за обществото собственик) и този актив, закупен с пари на вложителите в фалиралата КТБ. Що се касае за атаката на Ноев против министър Караниколов, поводът за нея е напълно прозрачен. Тази седмица икономическият министър освети още един ход на престъпния тандем Василев-Гебрев. Опит за умишлен фалит на „Дунарит“, при който технологичната документация и производственото ноу-хау ще се озоват във фирмата на Гебрев „Емко“. И наистина, след като досегашните им опити да присвоят „Дунарит“ удрят на камък вече три години, на Василев и Гебрев не им остава нищо друго, освен да изпразнят завода от съдържание. Караниколов каза и друго, което не се хареса на крадливия тандем – именно държавата има интерес да придобие „Дунарит“ заради дълговете на групата дружества, както постъпи с другото оръжейно предприятие от кръга на активите на КТБ – авиоремонтния завод „Авионамс“, който сега е държавна собственост. Това е и най- логичния завършек на сагата – държавни оръжейни заводи (те са стратегическа промишленост), които да бъдат вкарани в забранителния списък за приватизация. За да се ограничи възможността хора като Цветан Василев или Емилиян Гебрев да се опитват ги откраднат и да богатеят без да са вложили нищо свое. В паниката си и в желанието да бъде „убедителен“, Бойко Ноев допусна и още една елементарна грешка в сценария, опитвайки се да прокара вече омръзналата на всички манипулация, че Василев и Гебрев били в лоши отношения и „не се понасяли“. По думите му, това било така „от началото на 90-те“, а той, видите ли, бил „свидетел“. Интересно обаче как изобщо е било възможно и какво би преплело интересите на двамата в този времеви отрязък, в началото на демокрацията, така че да доведе до взаимна „омраза“? След като Василев тогава е бил никому неизвестен служител „на гише“ в една от многото банки в България, а Гебрев – едва прохождащ оръжеен търговец и момче за повикване на Андрей Луканов и Огнян Дойнов? Че чак и „демократът“ Ноев, по това време може би още настоящ агент на руското разузнаване, да е бил „свидетел“ на конфликта им. Манипулацията напомня твърде много на тази на Гебрев, че бил отровен заради интереса му към „Дунарит“ през пролетта на 2015 г., надявайки се, че никой няма да съобрази, че тъкмо в този момент няма как да е имал какъвто и да било интерес, при положение, че точно тогава във владение на завода е бил Пиер Луврие. Много близък до руския олигарх Малофеев, на когото Василев се опита да подари „Дунарит“, а и още дузина предприятия на стойност над 1 млрд. евро, за смешната цена от 1 евро. Разбира се, тази опашата лъжа, за „липса на връзка“ между Гебрев и Василев, няма как „да върже дикиш“, при положение, че Гебрев, в казуса „Дунарит“, не е нищо друго освен поредната пионка на Василев за контрол върху военния завод, след фиаското му с Пиер Луврие и Дмитрий Косарев. Самият Ноев пък е бил на трудов договор във фирмата на Василев „Бромак“ (основен акционер във фалиралата КТБ), а признатото от него дългогодишно приятелство с Гебрев само показва кой всъщност е направил през 2016-та година връзката им с Цветан Василев, търсейки подходящо лице, което да представят за поредния „собственик“ на предприятието. Нещо повече, адвокатът на Цветан Василев – Лазар Карадалиев, е и адвокат на Емилиян Гебрев и фирмата му „Емко“. А през 2016г., когато е задействан плана на Василев и Гебрев за овладяване на „Дунарит“, всички подставени лица на Василев в оръжейния завод и във фирмите собственици „Кемира“ и „Хедж Инвестмънт“, като Никола Киров, Кръстьо Кръстев, Асен Бабански и Иван Езерски, се надпреварват да помагат на „добрия“ Гебрев. Разписват всички необходими документи за увеличаването на капитала – първо на „Кемира“, а после и на самия „Дунарит“, за учредяването на залога върху предприятието на „Дунарит“ и накрая за прехвърлянето на запорираните акции от капитала на оръжейния завод в полза на „Емко“. Как ще стане това, ако Василев и Гебрев не работят в синхрон? Няма как, но това не пречи, за пред обществото Гебрев и Ноев да твърдят, че били „в конфликт“ с Цветан Василев. Не, че някой ще им повярва. Престъпната банда Василев – Гебрев – Ноев не може да съществува без всеки един от участниците в нея. Василев има нужда от ново лице, на което да „прехвърли“ запорирания „Дунарит“ (след пълния провал с подставените лица на Малофеев – Пиер Луврие и Дмитрий Косарев), като за целта осигурява всички директори и управители на дружествата по веригата на собствеността да подписват нужните документи. Гебрев е именно това ново лице – „добрият“ беловлас оръжеен търговец, с история в бранша, който за пред хората бил в лоши отношения с екс-банкера и видите ли „спасявал“ „Дунарит“ (не е ясно от кого), а Ноев – да, Ноев е нещо като злият гений в тяхната банда, човекът измислил конспиративната теория за „Новичок“-а и който (няма да се учудим) е именно „актьорът“ с костюма на нинджата, бродещ в тъмни доби около дома на Гебрев и охотно позиращ пред охранителните камери. Вярно, в последната инсценировка геният му надмина себе си, но като цяло измислената от Ноев конспирация не е за подценяване. Не можем да си изкривим душата, добри са бившите кадри на Държавна сигурност в ченгеджийските номера. То „бивш“ кадър въобще има ли … Остава ни да видим коя ще е поредната партенка на двамата конспиратори Гебрев и Ноев, и по-специално на злия гений Ноев. Всъщност може лесно да се предположи – достатъчно е да видим какво се е случило в държавата ни за периода 2015г.-2018г., за предпочитане да е свързано с неразкрити инциденти, катастрофи, взривове и прочие, и лесно ще се досетим. Важно е да има някакво подобно събитие, другото ще оставим на болната фантазия на двамата конспиратори. И представлението е гарантирано.  ", "date": "2019.02.24", "title": " Лъжливият тандем Бойко Ноев – Емилиян Гебрев продължава с небивалиците\t\t\t"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%bf%d0%be%d0%bf%d0%be%d0%b2-%d0%b5-32-%d0%b8-%d0%b2-%d0%b1%d0%b0%d0%bd%d1%81%d0%ba%d0%be/", "text": "Алберт Попов зае 32-о място в първия манш на гигантския слалом от Световната купа по ски алпийски дисциплини в Банско и малко не му достигна да намери място във втория. Българинът направи добро каране на пистата „Марк Жирардели“, но финишира на 3,73 секунди зад лидера Марсел Хиршер.  „Това е най-силният ми резултат в дисциплината и малко ме е яд, че останах извън топ 30 – заяви Алберт. – Енергията ми свърши още в средата на пистата, но публиката ми даде сили да завърша. Хиршер ни превъзхожда с това, че стига до финала на пълна скорост и може да направи още двайсет врати след това.“  Другият българин Йоан Тодоров остана 51-и от 55 финиширали участници на 5,31 сек зад лидера.  Следобед е вторият манш в Банско.  ", "date": "2019.02.24", "title": " Алберт Попов е 32-и в Банско"}
{"url": "https://trud.bg/38-%d0%b2-%d0%b0%d1%80%d0%b5%d1%81%d1%82%d0%b0-%d0%b4%d0%b2%d0%b0%d0%bc%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%b2-%d0%b1%d0%be%d0%bb%d0%bd%d0%b8%d1%86%d0%b0/", "text": "Напрежението между фракциите на „Левски“ ескалира преди двубоя с ЦСКА. 38 привърженици на „сините“ бяха задържани за меле пред Националния стадион „Васил Левски“. При сблъсъците са участвали ултраси от две фракции на тима от „Герена“, като има пострадали двама полицаи, единият от които по-тежко. Представителят на органите на реда е получил сътресение на мозъка и сцепена устна. За никого не е тайна, че Сектор Б е раздиран от скандали в последно време. Заради това и част от фракциите се преориентираха като подкрепят „Левски“ от други трибуни. „Наясно сме с проблемите и разделението в агитката, но не е наша работа да ги коментираме – каза заместник-директорът на СДВР ст. комисар Антон Златанов. – Бяхме информирани и знаехме, че ще има подобни сблъсъци. Ако не бяхме на място, не ми се мисли какво щеше да стане. Говорим за сблъсък между две групи от по 300-400 души“. Не се мина и без сблъсък между „сини“ и „червени“. При спиране на светофар на бул. „Ситняково“, от две леки коли изскочили общо деветима души, които започнали да трошат автомобилите на привържениците на противниковия отбор. След двубоя стана ясно, че общо задържаните около двубоя са 44.  ", "date": "2019.02.24", "title": " 38 в ареста, двама полицаи в болница"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b2%d0%b5%d0%ba%d0%be%d0%b2%d0%bd%d0%b8%d1%8f%d1%82-%d0%b3%d1%80%d0%b0%d0%b4%d1%81%d0%ba%d0%b8-%d1%87%d0%b0%d1%81%d0%be%d0%b2%d0%bd/", "text": "Ремонтират вековният часовник в центъра на Сухиндол. За реконструкцията са необходими около 12 500 лв. Половината от средствата са събрани. Сумата ще бъде набавена изцяло от дарения. Кулата, на която се намира часовникът е символ на града. Механизмът обаче спрял да работи през миналата година. Часовникът е уникален, защото е единствения у нас, който бие по два пъти на всеки кръгъл час. Необичайната настройка е заради това, че „Сухиндолци чували малко тежко“, шегуват се местните жители. Часовникът отчита времето от 1895 година. Кулата е построена малко преди това от двама тревненски майстори, а мястото е дарено от Марко Вачков. За направата са събрани пари от жителите на Сухиндол, а недостигът е покрит от Общината, която е продала земеделска земя. Механизмът е поръчан в Белгия, където е изработен и доставен до Сухиндол. „Допреди една година работеше безотказно. Намерихме майстор, който може да отремонтира механизма. Трябва да се демонтира и да се подменят износените части. Имахме обществено обсъждане, събрахме жителите на Сухиндол и заедно решихме да запазим автентичния механизъм на часовника. Направихме и инициативен комитет за спасяване на часовника. Майсторът, с който сме се свързали ще дойде и ще подпишем договор“, сподели кметът на Сухиндол Пламен Чернев. От общинската управа очакват необходимите средства да бъдат събрани до края на лятото, за да заработи отново часовникът, който е произведен от фирмата „Жул ван уан кастър“. За съжаление тя вече не съществува, но часовникарят, който се е наел с ремонта е учил специално за това в Германия. Той е един от тримата специалисти у нас, който е способен да извърши подобна подмяна на частите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Ремонтират вековният градски часовник в Сухиндол\t\t\t"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%be%d1%82%d0%bb%d0%b0%d0%b3%d0%b0-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d0%b1%d1%80%d0%b5%d0%ba-2/", "text": "Британският премиер Тереза Мей заяви, че депутатите няма да имат шанс да гласуват отново по сделката за Брекзит тази седмица, но обеща, че това ще стане до 12 март, предава AFP.  „Тази седмица няма да се проведе решаващото гласуване в парламента. Но ще гарантираме, че това ще се случи до 12 март,“ каза тя пред британски медии по пътя към среща на върха на европейските и арабските лидери в Египет. След като депутатите отхвърлиха споразумението за оттеглянето миналия месец, премиерът продължава да търси разрешение за най-големия проблем – предпазният механизъм за ирландската граница. Мей ще проведе разговори в кулоарите на срещата на върха в Шарм ел-Шейх с други лидери на ЕС и заяви, че нейният екип ще се върне в Брюксел следващия вторник. По-рано тя обеща, че ако не може да внесе преразгледаното споразумение обратно в парламента тази седмица, тя ще позволи на депутатите в сряда да обсъдят собствените си идеи за пътя напред. Трима от нейните министри от кабинета в събота предупредиха, че ако няма пробив тази седмица, парламентът трябва да гласува за отлагане на Брекзит, вместо да рискува да напусне ЕС без споразумение. „Все още имаме възможност да напуснем Европейския съюз със споразумение на 29 март,“ каза Мей в неделя. Тя каза, че отлагането на Брекзит „не решава проблема. Винаги ще дойде момент, в който трябва да решим дали да приемем споразумението, което е било договорено или не“.", "date": "2019.02.24", "title": " Тереза Мей отлага гласуването за Брекзит, което трябваше да се състои на 27 февруари"}
{"url": "https://trud.bg/%d0%ba%d1%83%d0%b1%d0%b0-%d0%b3%d0%bb%d0%b0%d1%81%d1%83%d0%b2%d0%b0-%d0%b7%d0%b0-%d0%bd%d0%be%d0%b2%d0%b0-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d1%8f/", "text": "Кубинците гласуват днес в референдум за нова конституция на страната, която признава правото на частна собственост, но запазва еднопартийната система Очаква се новият основен закон да бъде одобрен, но вероятно с по-малко мнозинство от близо 98-те процента, с които през 1976 г. бе одобрена сегашната конституция, предаде ДПА, цитирана от  . Гласуването започна сутринта във всичките 15 провинции на островната страна. В избирателните списъци са включени над 8 млн. души. Цялото население на Куба е 11,5 млн. Право на глас имат всички граждани, навършили 16 години, с някои изключения. Проектът бе изготвен от комисия под ръководството на 87-годишния Раул Кастро, който през април м.г. се оттегли от поста държавен глава, но остана лидер на управляващата Кубинска комунистическа партия. Новата конституция бе обсъждана в продължение на три месеца на събрания по местоживеене и месторабота. В резултат на дискусиите бяха внесени около 760 промени в текста, преди парламентът на страната да го одобри през декември и да го предложи за референдум. „Повечето от промените бяха стилистични“, каза Хосе Хасан Ниевес от независимия новинарски сайт „Ел Токе“, цитиран от ДПА. В предложения проект частично се признава правото на частна собственост, ролята на пазара и значението на чуждестранните инвестиции. Вече не се говори за строителство на комунизма, но се запазват положенията за социалистическия характер на държавата и за ръководната роля на комунистическата партия в живота на обществото. Създава се пост министър-председател и се ограничават до два президентските мандати, като срокът на мандата остава 5 г. Досега нямаше никакво ограничение. От финалния текст обаче, след намеса на евангелистките църкви, отпадна формулировка, която би открила възможност за еднополови бракове.", "date": "2019.02.24", "title": " Куба гласува за нова конституция"}
{"url": "https://trud.bg/%d0%bf%d0%b5%d0%bd%d0%b5%d0%b2-%d0%b8%d0%bc%d0%b0%d1%88%d0%b5-%d1%87%d0%b5%d1%80%d0%b2%d0%b5%d0%bd-%d0%ba%d0%b0%d1%80%d1%82%d0%be%d0%bd-%d0%b8-%d0%b7%d0%b0-%d1%81%d1%8a%d0%bf%d0%b5%d1%80%d0%bd%d0%b8/", "text": "Любослав Пенев, треньор на ЦСКА, обяви, че ако червеният картон на Едвин Джеси е заслужен според съдията Владимир Вълков, то такъв е трябвало да има и за поне един футболист на „Левски“. „Играхме добре, въпреки че почти 50 минути бяхме с човек по-малко – каза Пенев. – За мен лично няма червен картон. Ако за съдията има такъв, би било редно да покаже и на играч от „Левски“. Защото имаше такива ситуации за втори жълт или директен червен картон. Например ситуацията при гола. Главният и четвъртият съдия си прехвърлят отговорността – видях, не видях… Джеси слага ръка на рамото – червен картон. Секунди след това удар срещу Иван Турицов. Случи се това, за което говорих по-рано, нищо по-различно“.  Изпълнителният директор на „Левски“ Павел Колев заяви, че съдията не е изиграл важна роля в крайния изход на двубоя.  „Този рефер се справи изненадващо добре предвид коментарите, които слушах преди срещата – заяви Колев. – Съдията не повлия генерално на мача. Левски стоеше по-добре от ЦСКА, но не това е лицето, което искаме да виждаме“. Снимка: Юлиан Тодоров    ", "date": "2019.02.24", "title": " Пенев: Имаше червен картон и за съперника"}
{"url": "https://trud.bg/%d0%bd%d0%b5%d0%b1%d0%b5%d1%81%d0%bd%d0%b0%d1%82%d0%b0-%d0%bc%d0%b5%d1%85%d0%b0%d0%bd%d0%b8%d0%ba%d0%b0-%d0%bd%d0%b0-%d0%bd%d0%b8%d0%ba%d0%be%d0%bb%d0%b0%d0%b9-%d0%b4%d0%be%d0%b9%d0%bd%d0%be%d0%b2/", "text": "„Капка надежда за капка звезда” – така завършва новата стихосбирка „Небесна механика” (с подзаглавие „Антелион”) на поета Николай Дойнов, който е председател на Съюза на народните читалища. Книгата с избрани стихове се появи в края на 2018 г. (ИК „Труд”) и чрез нея блесна в цялост и в детайли един своеобразен творчески натюрел – с мощна енергия, със запомнящ се интелектуален почерк, с космогонична дълбочина на афористичните прозрения. Премиерата на книгата събра на 22 февруари изискана публика в Театралната зала на Софийския университет – Николай Дойнов беше категоричен, че поезията му не е за всеки, а специално подготвеният спектакъл (реж. Николай Георгиев) включваше авторски рецитал и многократни изпълнения на арфа, дело на неговата дъщеря Яна Дойнова – талантлива млада арфистка, която е посветила 20 години от живота си в овладяването на древния инструмент. „Звукът на този могъщ, вековен инструмент ме съпътства в живота и в поезията ми. Горд съм от постиженията на Яна и от многобройните ѝ ученици” – каза поетът. Специфичното в творческия профил на Николай Дойнов беше анализирано от поета Георги Константинов – именно той е дал път на младия поет (едва 16-годишен) на страниците на сп. „Родна реч” през 1979 г.: „Небесна механика” беше за мене очаквана изненада. Познавам оригиналното поетическо мислене на Николай Дойнов – през годините съглеждах как поетическите му крила превземат висина след висина. Тук лиричният му дар е разгърнат в цялата му просторност и мъдра развълнуваност – в една представителна панорама от избрани негови творби заедно с най-нови. Той разглежда човека като божествена частица, като дар на любовта… Най-висока е надеждата – взаимен катарзис и на поет, и на читател. Стиховете на Дойнов носят този стремеж за извисяване”. „Небесната механика” е наука, създадена от Кеплер. Тя обяснява произхода на небесните тела и очертава техния път. Но аз установих, че моят живот също е небесна механика – търся нещо ново, което да ми помогне в преминаването на друго философско ниво. Нека да бъдем на страната на високите идеи, поривите, надеждите. Моето стихотворение „Жената като естетика” е опит за този възможен антелион” – даде своето тълкуване на заглавието авторът. Всички присъстващи получиха книгата като подарък със специален автограф. Николай Дойнов обяви, че трябва да се работи целенасочено с новите поколения за въвеждането им в лоното на изкуството, затова той поставя началото на „Арфа общество”. Предстоят премиери в Стара Загора, Враца и други градове. От новата книга: Ще те позная в синкавия мрак  по устните ти с дъх на сол и мида  и после ще прекрача твоя праг,  зад който ще намеря Атлантида.", "date": "2019.02.24", "title": " Небесната механика на Николай Дойнов"}
{"url": "https://trud.bg/%d0%be%d1%82%d1%81%d0%bb%d1%83%d0%b6%d0%b8%d1%85%d0%b0-%d0%bb%d0%b8%d1%82%d1%83%d1%80%d0%b3%d0%b8%d1%8f-%d0%b7%d0%b0-%d1%88%d0%b5%d1%81%d1%82%d0%b0%d1%82%d0%b0-%d0%b3%d0%be%d0%b4%d0%b8%d0%bd%d0%b0/", "text": "Шест години от интронизацията на Негово Светейшество Българският патриарх Неофит. По този повод бе отслужена тържествена света литургия в патриаршеската катедрала „Св. Александър Невски“. На събитието се стекоха десетки православни християни, които се помолиха за здравето му. Днес патриархът се обърна към всички българи и отправи пожелание по повод годишнината от своята интронизация. „С Бога напред, с помощта на събратята архиереи и на целия богомолен народ, изминаха шест години. Дано Бог ни дава сили и възможности да вървим напред, заедно по пътя към спасението. За много години!“, обяви патриарх Неофит. Точно преди шест години, на 24 февруари, на Патриаршески избирателен събор Русенският митрополит Неофит беше избран за патриарх на Българската православна църква. Тогава той получава 90 гласа срещу 47 за митрополит Гавриил Ловчански.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Отслужиха литургия за шестата година от интронизацията на патриарх Неофит"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d0%b5%d0%b3%d0%b8%d0%bf%d0%b5%d1%82-%d1%80%d0%b0%d0%b1%d0%be%d1%82%d0%b8%d1%85-%d0%bc/", "text": "На срещата на върха в Египет присъства целият Европейски съвет „Държавите членки на Арабската лига са важен партньор. Работих много за тази среща. Европейският съвет е тук сега, защото независимо от противоположните мнения и отношения в този край на света, държавите тук са много важен партньор.” Това заяви премиерът Бойко Борисов преди началото на първата среща на върха между държавите-членки на Европейския съюз и държавите-членки на Лигата на арабските държави (ЛАД). Тя се провежда в конгресния център на египетския град Шарм Ел-Шейх. Форумът започна при засилени мерки за сигурност. Пред българските медии Борисов подчерта, че е успял да изградя добри отношения с лидерите на държави противници като Турция и Египет, като Косово и Сърбия, като Иран и Израел, като САЩ и Русия. „Нашата прагматична политика е такава, че да има максимален баланс за интереса ни”, подчерта премиерът. Той съобщи, че кралят на Саудитска Арабия Салман бин Абдулазиз ал Сауд му изпратил писмо за бъдещи инвестиции, по техния посланик, който по време на форума в Египет кацал в София. Борисов каза, че ще разговаря лично с краля на Саудитска Арабия за общи проекти. От думите му стана ясно, че са в областта на енергетиката и по-точно в изграждането на инфраструктура за доставка на природен газ. Той уточни, че в последните два дни в София били представители на Саудитска Арабия, които представили бизнес-интересите си в различни сфери. Първата пленарна сесия е посветена на разширяването на европейско-арабското партньорство  и посрещането на глобалните и регионални предизвикателства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Борисов: Държавите от Арабската лига са важен партньор\t\t\t"}
{"url": "https://trud.bg/%d0%b4%d0%b5%d0%b1%d1%8e%d1%82%d0%b0%d0%bd%d1%82-%d1%81-%d0%bd%d0%b0%d0%b9-%d0%b1%d1%8a%d1%80%d0%b7%d0%b8%d1%8f-%d0%bd%d0%be%d0%ba%d0%b0%d1%83%d1%82-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Николай Йоргов направи впечатляващ дебют при професионалистите на галавечерта по бойни спортове „Сенши“ във Варна. По-малко от 30 секунди бяха нужни на световния вицешампион по карате киокушин от 2013-а, за да нокаутира македонеца Димитър Ашликов в кат. до 81 кг. Битката бе в К1, най-тежкия стил на кикбокса. Българите спечелиха още 7 срещи. В кулминацията на шоуто Християн Корунчев (78 кг) ликува с интерконтиненталния трофей на WAKO PRO след 2:1 над сърбина Никола Тодорович. Другият фаворит Йордан Янков-Руснака отказа да се бие за евротитла заради заболяване.  Следващото шоу е през април в „Арена Армеец“.", "date": "2019.02.24", "title": " Дебютант с най-бързия  нокаут във Варна"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%bf%d0%be%d0%bf%d0%be%d0%b2-%d0%bf%d1%83%d0%b1%d0%bb%d0%b8%d0%ba%d0%b0%d1%82%d0%b0-%d0%bc%d0%b8-%d0%bf%d0%be%d0%bc%d0%be%d0%b3%d0%bd%d0%b0-%d0%b4%d0%b0-%d0%b7/", "text": "Алберт Попов благодари на публиката в Банско след 32-ото си място в първия манш на гигантския слалом. Родният ас стартира с 57-и номер и финишира на 3,73 секунди след лидера Марсел Хиршер. Това му отреди 32-о място и така софиянецът се размина на по-малко от половин секунда от участие във втория манш. Другият българин Йоан Тодоров остана 51-и от 55 финиширали участници на 5,31 сек след лидера. „Енергията ми свърши още в средата на пистата, но публиката ми даде сили да завърша – призна Алберт. – Хиршер ни превъзхожда с това, че стига до финала на пълна скорост и може да направи още двайсет врати след това. Все пак съм доволен, защото това е най-силният ми резултат в тази дисциплина. Сега гледам към слалома в Кранска гора.“ Попов има реални шансове да участва на финалите на Световната купа в Солдеу (Андора), но за целта трябва да запази мястото си сред първите 25 в ранглистата на слалом, където в момента е 22-и.", "date": "2019.02.24", "title": " Алберт Попов: Публиката ми помогна да завърша"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d1%81%d0%b5-%d0%b1%d0%b8%d1%85%d0%b0-%d0%b4%d0%b2%d0%b0%d0%bc%d0%b0-%d0%bf%d0%be%d0%bb%d0%b8%d1%86%d0%b0/", "text": "Инцидент беляза дербито между „Левски“ и ЦСКА. Около 12.30 часа, пред стадион „В.Левски“ е възникнало сбиване между две големи групи. Според пресцентъра на МВР, участниците в боя са били само фенове са на „Левски“. При предприетите действия за овладяване на ситуацията са пострадали двама полицейски служители, по които били хвърлени предмети. Те са откарани в болница за оказване на медицинска помощ.  Част от участниците в скандала са задържани. Работата по установяването и на останали продължава.", "date": "2019.02.24", "title": " Фенове на „Левски“ се биха, двама полицаи пострадаха"}
{"url": "https://trud.bg/%d1%84%d0%b5%d1%80%d0%bc%d0%b5%d1%80-%d0%be%d1%82%d0%ba%d1%80%d0%b8-%d1%81%d1%82%d0%b0%d0%b4%d0%be%d1%82%d0%be-%d1%81%d0%b8-%d1%81-%d0%be%d0%b2%d1%86%d0%b5-%d1%80%d0%b0%d0%b7%d0%ba%d1%8a%d1%81%d0%b0/", "text": "Стопанин от северозападното село Лехчево е намерил част от овцете си разкъсани, а други – жестоко нахапани. Кървавата разправа най-вероятно е дело на изпуснато съседско куче, съобщиха от Областната дирекция на МВР в Монтана. 40-годишният мъж от селото на 34 км от Монтана е подал сигнал в събота сутринта, че е открил част от овцете и агънцата в двора си потънали в кръв и мъртви, а други – с тежки рани. Пристигналите на място служители на МВР намерили разкъсани до смърт 4 овце и 4 агнета, други 12 овце и 3 агънца пък били с дълбоки рани. Според пазителите на реда най-вероятно животните са станали жертва на куче – дого аржентино, отглеждано в съседен двор, което същия ден скъсало синджира си. Изясняването на случая продължава, образувано е досъдебно производство.  ", "date": "2019.02.24", "title": " Фермер откри стадото си с овце разкъсано в монтанско село"}
{"url": "https://trud.bg/38-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80%d0%b5%d0%b4%d0%b8-%d0%b8-%d1%81%d0%bb%d0%b5%d0%b4-%d0%bc%d0%b0%d1%87%d0%b0-%d0%bc%d0%b5/", "text": "Общо 38 лица са задържани преди и след мача между ПФК „Левски“ и ПФК ЦСКА – София, заяви на брифинг директорът на СДВР ст. комисар Георги Хаджиев. „След приключване на футболната среща можем да заключим следното – общо 38 лица са задържани. От тях 7 са във връзка с възникнало сбиване между две фракции фенове на „Левски“. В такава ситуация колегите се намесват незабавно и при опит да се възстанови обществения ред имаме двама пострадали колеги. Единият от тях е със сътресение на мозъка и сцепена устна, закаран е в „Пирогов“ и ще остане на лечение. Другият е напръскан със спрей и ще остане в „ИСУЛ“, обясни ст. комисар Хаджиев. Той уточни, че всички лица, които са установени на местопроизшествието, са заведени в Първо РУ и ще се изяснява съпричастността на всяко едно от тях към инцидента. „Малко преди 11.30 ч. пред мол „Сердика“ между два автомобила с фенове на двата клуба възниква спор, влизат в пререкание и си разменят по няколко удара. Лицата са установени и са заведени в Първо и Пето районно. Абсолютно безкомпромисни сме към такъв тип прояви, ще бъде приложена цялата строгост на закона“, посочи ст. комисар Хаджиев. Той обясни, че преди мача са установени 6 лица без документи за самоличност, а 7 са били със забранени вещи и предмети. „Включително четири лица са задържани за притежание на наркотични вещества. На всички тези лица ще бъдат наложени забрани за посещение на спортни мероприятия“, обясни директорът на СДВР АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " 38 души са задържани преди и след мача между Левски и ЦСКА"}
{"url": "https://trud.bg/%d1%88%d1%83%d0%bc%d0%b5%d0%bd%d1%86%d0%b8-%d0%b4%d0%b0%d0%b4%d0%be%d1%85%d0%b0-316-000-%d0%bb%d0%b2-%d0%bd%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc/", "text": "Ало измамниците имат бум на приходите от Шуменско през миналата година – „заработили“ са 316 000 лв. с изтъркани схеми и солидни заплахи. През предходната година приходите им от доверчивци са били едва 142 000 лв., сочат анализите на ОДМВР-Шумен. 44 са реализираните телефонни измами през 2018 година срещу 37 за 2017-та. По данни на полицията профилът на потърпевшите е жена на възраст от 65 до 85 години, живееща в широкия център на град Шумен. Пострадалите са най-вече пенсионерки на средна възраст 74 години, най-младата повярвала на схемата „помощ на полицията“ е на 48 години, а доайенката е 93-годишна. Мъжете, пострадали от измами, са само 7 и средната им възраст е 76 години. 33 от телефонните измами, извършени през 2018 година, са разкрити. Всички 13 изловени мулета са мъже на възраст от 18 до 34 години. Шестима от тях живеят на територията на съседни области и са гастролирали по разпореждане на ало измамниците. Повечето са осъдени условно. Пследният наказан от Районен съд-Шумен е висшист от град Лясковец, който дошъл с влак и успешно прибрал 2 600 лв. и 2 500 дола от пенсионерка от кв.“Дивдядово“. Оставил парите до жп.спирка в Горна Оряховица. Наказан е условно на 1,4 г. затвор с 3-годишен изпитателен срок. Участвал в телефонната измама през февруари м.г., когато неизвестните му работодатели буквално влудили жената със заплахи по телефона, като включително й крещяли, че домът й е обграден от мъже от Ислямска държава. През юни бил задържан от полицията в Габрово, когато вземал пари от друга жертва. СИМ-картата му в иззетия телефон го издала, че е бил в района и на шуменската измама. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Шуменци дадоха 316 000 лв. на телефонни измамници\t\t\t"}
{"url": "https://trud.bg/%d1%85%d0%b0%d1%80%d0%b8-%d0%b8-%d0%bc%d0%b5%d0%b3%d0%b0%d0%bd-%d0%bd%d0%b0-%d0%b2%d0%b8%d0%b7%d0%b8%d1%82%d0%b0-%d0%b2-%d0%bc%d0%b0%d1%80%d0%be%d0%ba%d0%be/", "text": "С посещение в девическо училище в село Асни започна днес тридневната визита на британсикя принц Хари и съпругата му Меган в Мароко, предаде Би Би Си. Това е първо посещение на херцозите на Съсекс в страната и преминава под мотото за равенство между половете. Меган, която се очаква да роди първото си бебе в края на април или началото на май, получи временна татуировка с къна на лявата си ръка, което според традицията се прави за щастие и късмет. Тя бе изрисувана от 17-годишна възпитаничка на училището. Меган остана доволна от временния татус, за който каза, че е “настина прекрасен”.", "date": "2019.02.24", "title": " Хари и Меган на визита в Мароко\t\t\t"}
{"url": "https://trud.bg/%d0%bc%d0%be%d0%bb%d0%b4%d0%be%d0%b2%d0%b0-%d0%b3%d0%bb%d0%b0%d1%81%d1%83%d0%b2%d0%b0-%d0%bf%d0%be-%d0%bd%d0%be%d0%b2%d0%b8-%d0%bf%d1%80%d0%b0%d0%b2%d0%b8%d0%bb%d0%b0/", "text": "Нов парламент избран по смесена система Видеокамери записват звук и картина в секциите Гражданите на Молдова гласуваха днес за нов парламент на страната по нови изборни правила – 50 от общо 101 народни представители се избират по пропорционална система, а останалите – по мажоритарна, предаде Ройтерс. Смесената система се прилага в държавата за първи път. Първите неофициални резултати се очакваха късно снощи.  Освен за нов парламент, молдовците дадоха и гласа си на референдум за намаляване на броя на депутатите на 61, както и за отзоваването на такива, които не изпълняват добре задълженията си. Също за първи път в избирателните секции бяха инсталирани камери за наблюдение, като местната ЦИК посочи, че те не представляват заплаха за тайната на гласуването. Камерите заснемат какво се случва в избирателната секция, записвайки не само картината, но и звука. Всички записани данни ще се съхраняват на карта с памет и ще могат да се използват в случай на спорове. Социологическите проучвания преди вота отреждаха победа на социалистите, водени преди от президента на Молдова Игор Додон, които са за по-близки отношения с Русия. Вероятно обаче те няма да получат достатъчно места за самостоятелно управление. Втора, според анкетите, е управляващата Демократическа партия, а за трета сила претендираше опозиционният блок ACUM на бившата кандидатка за президент Майа Санду и Андрей Нъстасе. Двамата, чиято кампания бе концентрирана върху обещания за борба с корупцията, обявиха миналата седмица, че са били тровени, но не дадоха повече подробности за опитите за покушение срещу тях. Сериозен шанс да влезе в има и партията “Шор” на бизнесмена Илан Шор, осъден на 7 и половина години затвор след делото за загубата на 1 млрд. евро от молдовските банки през 2014 г.", "date": "2019.02.24", "title": " Молдова гласува по нови правила\t\t\t"}
{"url": "https://trud.bg/%d0%b8%d0%b7%d0%bf%d1%80%d0%b5%d0%b2%d0%b0%d1%80%d0%b8%d1%85%d0%bc%d0%b5-%d0%b3%d1%8a%d1%80%d1%86%d0%b8%d1%8f-%d0%bf%d0%be-%d1%80%d1%8a%d1%81%d1%82-%d0%bd%d0%b0-%d0%bd%d0%be%d1%89%d1%83%d0%b2%d0%ba/", "text": "България изпревари страни като Гърция и Италия по ръст в туризма. През 2018 г. нощувките в хотели и хижи са 26,8 млн. като нарастват с 3%. Това е над средното за ЕС ниво от 2,2%, съобщиха от Министерството на туризма като се позовават на данни на Евростат. По ръст на нощувките изпреварваме страни като Дания – 2,7%, Франция – 2,4%, Италия – 1,9% и Гърция – 0,5%.Приходите у нас от международен туризъм за 2018 г. са 7,3 млрд. лв., като нарастват с 6,5%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.24", "title": " Изпреварихме Гърция по ръст на нощувките\t\t\t"}
{"url": "https://trud.bg/%d1%81%d0%bb%d0%b0%d0%b2%d0%b8%d1%88%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b8%d1%87-%d0%b3%d0%bb%d0%b5%d0%b4%d0%b0-%d0%be%d1%82-%d1%82%d1%80%d0%b8%d0%b1%d1%83%d0%bd%d0%b8%d1%82%d0%b5/", "text": "Бившият треньор на „Левски“ Славиша Стоянович изгледа двубоя от трибуните. Наставникът изненада „сините“ фенове, като се появи в Сектор А и се настани сред привържениците на тима, с които подкрепи отбора. Стоянович бе посрещнат с аплодисменти, до началото на двубоя се снима със запалянковци на „Левски“. Словенецът бе освободен от своя пост по време на зимната подготовка, като на сбогуване заяви, че ще остане фен на „сините“. В момента Стоянович е без отбор, като имаше спекулации, че е ваириант за „Лудогорец“.", "date": "2019.02.24", "title": " Славиша Стоянович гледа от трибуните"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb-%d0%b0%d1%82%d0%b0%d0%ba%d1%83%d0%b2%d0%b0-%d0%be%d1%84%d0%b8%d1%81-%d0%bd%d0%b0-%d0%b4%d0%b5%d0%bb%d0%b5%d0%b3%d0%b0%d1%86%d0%b8%d1%8f%d1%82%d0%b0-%d0%bd%d0%b0/", "text": "Офисът на Делегацията на българските социалисти в ЕП е бил атакуван от неизвестен все още вандал. С камък, той е счупил витрината, както и намиращия се зад нея телевизор, излъчващ рекламни клипове за работата на Делегацията. Ръководството на БСП-Бургас съобщи светкавично, че осъжда вандалската проява и се надява зад посегателството да не стои политически съперник. Такива избори ли да очакваме, попитаха риторично от БСП. От партията коментираха още, че в навечерието на предстоящите избори за ЕП подобен род провокации са недопустими за страна, изповядваща демократичните ценности.", "date": "2019.02.24", "title": " Вандал атакува офис на Делегацията на българските социалисти"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%b2%d1%82%d0%be%d1%80%d0%b8-%d1%83%d1%87%d0%b5%d0%bd%d0%b8%d0%ba-%d0%b7%d0%b0%d0%bb%d0%b0%d0%b3%d0%b0-%d0%bd%d0%b0-%d1%82%d0%be%d1%87%d0%bd%d0%b8%d1%82%d0%b5-%d0%bd/", "text": "Обучават над 251 000 деца с 25 млн. лева  Всеки втори ученик иска да учи допълнително точни науки. Става въпрос за около 150 600 деца, които представляват 60% от всички над 251 000 ученици заявили желание да посещават занимания по интереси. Те са предпочели да се образоват в направленията от платформата STEM – “Дигитална креативност”, “Математика”, “Технологии” и “Природни науки”, съобщиха от Министерството на образованието и науката. До края на годината над 16 500 занимания по интереси ще се провеждат в 2249 училища в цялата страната. Групите трябва да бъдат сформирани окончателно до края на февруари. За провеждането на заниманията бяха отпуснати 25 млн. лв. от държавния бюджет. Поне два пъти в седмицата учениците ще имат занятия извън задължителните по учебните планове. Сред желаните направления освен точни науки са още “Изкуства и култура” и “Спорт”. Засилен интерес има към заниманията по шах, като в тях ще се включат над 3200 деца. Шахът се оказва третият най-популярен спорт за занимания по интереси след футбола и волейбола. Учениците в страната са поискали да спортуват още тенис и баскетбол. За първа година са сформирани групи по медийна грамотност и стилистичен анализ на медийната реч. Освен училищата, организатор на занимания по интереси могат да бъдат физически и юридически лица – треньори, спортни клубове, читалища и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Всеки втори ученик залага на точните науки\t\t\t"}
{"url": "https://trud.bg/%d0%bc%d0%b0%d1%81%d0%ba%d0%b8%d1%80%d0%b0%d0%bd%d0%b8-%d0%bf%d1%80%d0%b5%d0%b1%d0%b8%d1%85%d0%b0-%d0%bc%d0%be%d0%bc%d1%87%d0%b5-%d0%bf%d1%80%d0%b5%d0%b4%d0%b8-%d1%81%d1%8a%d1%81%d1%82%d0%b5%d0%b7/", "text": "Момче на 15 години е с хематом на главата и наранявания по тялото, след като било нападнато от маскирани в София. Побоят станал малко преди младежът да отиде на състезание по английски. Ученикът бил издебнат пред блока, в който живее в центъра на столицата. Нападнатият успял да се отскубне, но паднал по стълби и бабаитите отново започнали да го удрят. “Човек, който седял на близка пейка, се развикал и маскираните се разбягали. За мен това е опит за убийство”, разказа бащата на момчето Желяз Турлаков пред БТВ. Той е създателят на първата наркокомуна в България. По първоначални данни побоят е заради момиче и вече има заподозрени.", "date": "2019.02.24", "title": " Маскирани пребиха момче преди състезание по английски"}
{"url": "https://trud.bg/%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b8%d1%80%d0%b0%d1%82-%d1%81%d0%ba%d0%b8-%d0%bf%d0%b8%d1%81%d1%82%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d0%ba%d0%b0%d1%80%d0%bf%d0%b0/", "text": "Община Вълчи дол придобива 100% от собствеността на единствената ски писта в Североизточна България, част от която досега е била на Ловно-рибарското дружество. От местната хазна са изплатени 30 000 лв. за ликвидиране на съсобствеността и общината взема още близо 90 кв. м от терена , съобщи за “Труд” кметът на Вълчи дол Георги Тронков. По Програмата за селските райони ще се кандидатства с проект, за да може да се удължи влекът, а към пистата да се направят хотелска част и ски училище за деца. Необходимите средства са около половин милион лева. Ски пистата във Вълчи дол, за която местните с гордост казват, че е единствена между Карпатите и Стара планина, съществува от 1995 г. Тя е дълга около 250 м и широка 20 м.", "date": "2019.02.24", "title": " Модернизират ски пистата между Карпатите и Балкана"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-349/", "text": "Жилят ни с милиони в интернет за парфюми и маратонки 400 са официално регистрираните фирми за онлайн търговия у нас. Подправените стоки най-често се купуват от Китай. Мошениците използват фиктивни дружества, сменят имената и адресите им.         40 614 нови автомобила купени у нас за година Продажбите са далеч по-ниски от преди финансова криза. Ниските лихви при лизинга стимулират пазара.         Дилемата на президента Радев Загадка ли са намеренията на държавния глава – ТV Панорама с Иван Гарелов.         Какво пропуснахме в истерията около Изборния кодекс? Никой не постави въпроса за легалното купуване на над 100 000 гласа – членове на комисии, а има и още – застъпници, наблюдатели – анализ на Михаил Кръстев.             Не мисля, че някой сериозно обмисля варианта за Велика Албания Размяна на територии между Сърбия и Косово е възможно най-реалистичният път за постигане на окончателно споразумение, казва балканистът Боби Бобев в интервю за „Труд“.         Ручащият жабета Силует на Беър Грилс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Вижте акцентите в броя на вестник „Труд“ в понеделник, 25 февруари 2019"}
{"url": "https://trud.bg/%d0%b5%d0%ba-%d0%be%d1%82%d0%bb%d0%b0%d0%b3%d0%b0-%d0%b4%d0%be%d0%ba%d0%bb%d0%b0%d0%b4%d0%b0-%d0%b7%d0%b0-%d0%bd%d0%b0%d0%bf%d1%80%d0%b5%d0%b4%d1%8a%d0%ba%d0%b0-%d0%bd%d0%b0-%d0%b1%d0%b0%d0%bb%d0%ba/", "text": "Годишният доклад на EK за напредъка на балканските страни ще бъде отложен за края на изборите за Европейски парламент, които ще се проведат в края на май, съобщиха дипломатически източници от Брюксел, цитирани от БГНЕС. Според анализатори посоката на политиката на разширяване на ЕС към Западните Балкани ще зависи от резултатите от европейските избори. Макар и обявени за средата на април, годишните доклади за балканските страни ще бъдат оповестени след 29 май, което според медиите е знак, че някои държави-членки на ЕС разглеждат разширяването на Балканите като вътрешен риск преди изборите.", "date": "2019.02.24", "title": " ЕК отлага доклада за напредъка на балканските държави за края на май"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%bd%d0%b0-%d0%bc%d0%b0%d1%80%d1%88-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d0%b1%d0%be%d1%80%d0%b8%d1%81-%d0%bd%d0%b5%d0%bc%d1%86%d0%be%d0%b2/", "text": "Петима бяха осъдени за убийството Над 10 000 души излязоха по улиците на Москва в памет на убития преди четири години опозиционер Борис Немцов, предаде Ройтерс. Немцов – един от яростните критици на президента Владимир Путин, бе застрелян на 27 февруари 2015 г. недалеч от Кремъл. За ликвидирането му през 2017 г. бяха осъдени петима души – физическият извършител на убийството бе наказан с 29 години затвор, а четирима негови съучастници получиха присъди между 11 и 19 години зад решетките. Въпреки осъжданията, бяха отправени множество критики, че поръчителите на убийството не са идентифицирани и заловени. Опозиционният лидер Иля Яшин нарече вчера акцията в Москва протест срещу Владимир Путин. “Това е марш за свободна и демократична Русия”, обяви Яшин, който бе един от организаторите на проявата. На нея бяха издигнати плакати с ликовета на други убити руски политици, както и такива с надпис: “Предадохме Русия в ръцете на мошеници, време е да си я върнем”. Подобен марш в памет на Немцов се проведе и в Санкт Петербург. Непосредствено преди да бъде убит 35-годишният Немцов работеше по материал, разследващ ролята на Русия във военния конфликт в Украйна.", "date": "2019.02.24", "title": " Хиляди на марш в памет на Борис Немцов\t\t\t"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba/", "text": "Петима души, двама от които – тежко, бяха ранени след катастрофа между селата Лозен и Звъничево. Два леки автомобила се удариха челно на участък от пътя Белово-Пазарджик, съобщава  . На място са изпратени пожарна, линейки и екипи на полицията. Движението е затворено и в двете посоки.", "date": "2019.02.24", "title": " Петима души пострадаха в катастрофа край селата Лозен и Звъничево"}
{"url": "https://trud.bg/%d0%b6%d0%b8%d0%bb%d1%8f%d1%82-%d0%bd%d0%b8-%d1%81-%d0%bc%d0%b8%d0%bb%d0%b8%d0%be%d0%bd%d0%b8-%d0%b2-%d0%b8%d0%bd%d1%82%d0%b5%d1%80%d0%bd%d0%b5%d1%82-%d0%b7%d0%b0-%d0%bf%d0%b0%d1%80%d1%84%d1%8e%d0%bc/", "text": "Подправените стоки най-често се купуват от Китай Мошениците използват фиктивни дружества, сменят имената и адресите им 9500 парфюма, 300 чифта маратонки и 600 слънчеви очила иззети само за ден Сайт за фалшиви парфюми е направил печалба от 1 милион лева с продажби в България, Румъния и Гърция. Това съобщи пред “Труд” шефът на отдел “Киберпрестъпност” в ГДБОП комисар Явор Колев. Сайтът и още 14 интернет страници за търговия с различни стоки менте бяха затворени преди дни при мащабна операция на антимафиоти. Само един от сайтовете има близо 16 милиона посещения през годините и над 43 000 регистрирани потребители. Осъществил е над 25 000 продажби за над 1 милион лева. Но за тях не е платил и лев данък. При акцията бяха иззети над 9500 мъжки и дамски парфюма на 30 водещи световни марки, над 300 чифта маратонки, чанти и повече от 600 броя слънчеви очила. Сайтовете с фалшиви стоки използват фиктивни фирми, като постоянно променят имената им и адресите им. Така собствениците им опитват да се скрият от НАП, за да не плащат данъци, казаха киберполицаи. Почти цялата стока – от дрехи и обувки до лекарства, най-често се купува от Китай. Тя преминава през Дубай и Турция. Родните “търговци” я взимат най-често от южната ни съседка и я разпространяват у нас. “Китайските продукти са с най-ниска себестойност, заради евтината работна ръка и материали. Основните фабрики за производство на легални търговски марки са изнесени там и много лесно може да бъдат откраднати технологии и модели”, разказа Явор Колев. Той обясни, че фалшивите парфюми идвали у нас от Далечния Изток със себестойност 1-2 долара. После в сайтовете се продавали за около 40 лева. “Името копира напълно търговската марка, дизайна на продукта, но съдържанието е неясно и е опасно”, каза Явор Колев. Той допълни, че 400 са сайтовете, които са регистрирани в НАП и са напълно легални. Според анализ на киберполицаите, по празниците над 10 пъти се увеличава броят на сайтовете, които предлагат стоки с над 90% намаление, което е измамно и се продават ментета. Мошениците дори си позволяват да използват нерегламентирано снимки на известни личности, за да рекламират продуктите, които предлагат – козметични препарати, лекарства или хранителни добавки. За ударите си интернет измамниците често създават страници, които бързо закриват, след като изпълнят целта си – да продадат фалшификатите или да откраднат данни от банкови карти. Финансовите средства от неосъществените покупки на жертвите обикновенно постъпват в банкови сметки в Китай и на други континенти, което силно затруднява тяхното възстановяване. От ГДБОП съветват при съмнение за даден сайт да се провери от кога той съществува на www.centralops.net.   Крадат данни от банкови карти Сайтовете, в които се продават фалшификати, могат лесно да бъдат разпознати. “Нямат ясен собственик, нямат контакти, нямат магазини, съдържат снимки от сайтове на оригинални маркови стоки. Имат единствено телефон за връзка или имейл”, обясни Явор Колев. Някои от тях са т. нар. еднодневки и рекламират стоката си предимно във фейсбук. Антимафиотът препоръчва да се пазарува само от сайтове, от които наши близки или приятели са пазарували и подлежат на контрол. Така можем да сме сигурни, че стоката ще бъде с определено качество и ако не отговаря на нашите изисквания може да бъде върната. Рискът при пазаруване от интернет страници, които не доставят с куриер, е че може да ни бъде открадната информация от банковите карти, предупреди още Колев. Това става, след като при закупуване на дадена стока, се въвеждат данни от платежните инструменти. После те се използват за източване на сметки.   Търговията с пиратски стоки стига 1,1 трилиона долара България е загубила 520 млн. лева от лекарства менте Световната търговия с фалшифицирани стоки генерира между 923 милиарда и 1,1 трилиона щатски долара годишно, показва доклад на Европейския икономически и социален комитет. В ЕС фалшифицирането води до загубата на приблизително 800 000 работни места годишно и на около 14,3 млрд. евро данъчни приходи, включително ДДС и акцизи. “Това не просто застрашава конкуренцията и бизнеса, но в много случаи може да е заплаха за здравето на потребителите и сигурността”, коментира Антонело Пецини от организацията. Според различни данни България е загубила около 500 млн. евро заради фалшиви стоки. От лекарства менте сумата е близо 520 млн. лева. Според доклада през последните години видовете стоки, които са обект на фалшифициране, се увеличиха многократно до степен, че вече не съществува продукт, който да не може да бъде имитиран и продаден. “Всичко се копира – от аксесоари за облекло до резервни части и инструменти, строителни материали и оборудване, бижута, обувки, дизайнерски предмети, играчки, козметични и лекарствени продукти и понастоящем фалшифицираните стоки сякаш представляват самостоятелен паралелен сектор, реален конкурент, спрямо който предприятията трябва да се съизмерват и от който трябва да защитават своя пазарен дял”, посочват авторите на анализа. Хиляди тонове фалшифицирани храни и напитки са били конфискувани от европейския пазар – оцветени маслини, фалшив алкохол, разредено мляко със забранени добавки, като тебешир и урина. Водещи медии дори съобщиха, че на китайския пазар се прави фалшив ориз, който се произвежда от картофи и пластмаса. Сред най-често фалшифицираните продукти са кафето и чаят.   1,5 млн. артикула хванати от митничари За 2018 г. от Агенция “Митници” са задържали над 1,5 милиона артикула. Увеличението е с 38% спрямо 2017 г. В топ 3 на най-фалшифицираните стоки са именно парфюмите, следвани от козметиката, облекла и играчки. Най-голям е потокът от ментета към митниците във Варна, Бургас и София, през които преминават и основните карго доставки от Китай и Турция. Фалшивите текстилни изделия и облекла могат да предизвикат алергични реакции на кожата или да доведат до по-сложни здравословни проблеми, казаха пред “Труд” лекари.   Комисия за защита на потребителите: Не купувайте от анонимни страници 500 оплаквания по празниците Потребителите да проверяват дали на сайта, от който пазаруват, са отбелязани името, адреса и телефон за контакти на онлайн търговеца. Ако такива няма, е по-добре да не пазаруват от този сайт, обявиха пред “Труд” от Комисията за защита на потребителите. Много е важно клиентът да има обратна връзка с търговеца, за да може да върне стоката, както и предвидено по закон – в 14-дневен срок. Всеки продукт трябва да е придружен с описание на основните му характеристики. Така например, ако става въпрос за дреха и тя е направена от полиестер, а потребителят има алергия, тази информация би му била необходима, посочиха от комисията. При онлайн продажбите трябва да бъде обявена крайната цена на продукта, както и сроковете за доставка. При изминалите новогодишни празници именно забавянето на доставките беше най-големият проблем, отчитат от КЗП. В комисията са постъпили над 500 сигнала от 22 декември до 1 януари. Като освен забавяне на доставките, най-много оплаквания има за нереални намаления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.24", "title": " Жилят ни с милиони в интернет за парфюми и маратонки\t\t\t"}
{"url": "https://trud.bg/100-%d0%b2%d0%b5%d0%bd%d0%b5%d1%86%d1%83%d0%b5%d0%bb%d1%81%d0%ba%d0%b8-%d0%b2%d0%be%d0%b9%d0%bd%d0%b8%d1%86%d0%b8-%d0%b4%d0%b5%d0%b7%d0%b5%d1%80%d1%82%d0%b8%d1%80%d0%b0%d1%85%d0%b0-%d0%b8-%d0%b8%d0%b7/", "text": "Повече от 100 венецуелски войници дезертираха и преминаха границата с Колумбия, заявиха имиграционните власти на фона на покачващото напрежение между съседите заради хуманитарната помощ, предава AFP. Дезертациите идват след призивите на самообявилия се за временен президент на страната Хуан Гуайдо към военните да изоставят официалния държавен глава Николас Мадуро и да му помогнат да внесе отчаяно необходимата помощ, за да облекчи недостига на храна и лекарства. Междувременно Гуайдо пристигна в колумбийската столица Богота, където ще се проведе среща на страните от групата от Лима, които ще обсъдят кризата във Венецуела.", "date": "2019.02.24", "title": " 100 венецуелски войници дезертираха и избягаха в Колумбия"}
{"url": "https://trud.bg/%d0%b2%d0%b8%d0%ba%d1%82%d0%be%d1%80%d0%b8%d1%8f-%d1%81%d0%ba%d1%80%d0%b8%d0%bf%d0%b0%d0%bb-%d1%87%d0%b8%d1%87%d0%be-%d0%bc%d0%b8-%d0%bd%d0%b5-%d0%b5-%d0%b6%d0%b8%d0%b2-%d0%b0-%d1%8e%d0%bb%d0%b8/", "text": "Не знам какво се е случило. Сергей Викторович не го виждаме и чуваме, тоест – според мен той не е жив, а Юлия я държат като заложник. Това заяви Виктория Скрипал, племенница на бившия руски шпионин Сергей Скрипал, в интервю за  . Скрипал и дъщеря му Юлия бяха отровени на 4 март м.г. в британския град Солсбъри. Виктория разказа как е разбрала за случилото се с чичо й и братовчедка й: „Разбрахме, че са в болницата, в интензивното отделение. После бяха в реанимация и никого не допускаха до тях. На 6 март обаче Борис Джонсън направи изявление, после и Тереза Мей”. Когато Великобритания започнала да гони руски дипломати племенницата на Скрипал осъзнала, че никога повече няма да види роднините си. И до ден днешен Виктория се съмнява в твърденията, че чичо й и братовчедка й са били отровени с нервнопаралитичното вещество Новичок. „Когато говоря с хора, които са запознати, на нас ни казват – Новичок е бойно отровно вещество клас А, най-висок клас. Тоест, хората, заразени с това вещество, не би трябвало да оживеят при никакви обстоятелства. А от британската страна разбираме, че този Новичок къде ли не са го оставяли, звучи смешно”, смята тя. Виктория дори се пошегува, че „Новичок не действа на руснаци въобще. Явно действа избирателно”. Виктория Скрипал не вярва в   „Българският бизнесмен е бил отровен с пестициди в салатата и кафето. У тях, вкъщи и в ресторант. Ами може би жена му лошо е измила салатата. Защото, за да може този Федотов да сложи пестициди в кафето, трябва да е бил у тях. Бил ли е у тях? Не. А в ресторанта?”, пита тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.24", "title": " Виктория Скрипал: Чичо ми не е жив, а Юлия я държат като заложник"}
{"url": "https://trud.bg/%d0%bd%d0%be%d1%80%d0%b2%d0%b5%d0%b6%d0%b5%d1%86-%d1%81%d0%b5-%d1%80%d0%b5%d0%b2%d0%b0%d0%bd%d1%88%d0%b8%d1%80%d0%b0-%d1%81-%d0%b2%d1%82%d0%be%d1%80%d0%b0-%d1%82%d0%b8%d1%82%d0%bb%d0%b0-%d0%bd%d0%b0/", "text": "Норвежецът Тарей Бьо се реваншира с втора титла на европейското по биатлон в Минск (Беларус). В индивидуалната надпревара на 20 км олимпийският шампион в щафетата от „Ванкувър 2010“ бе изпреварен от Красимир Анев, който за първи път в кариерата си грабна златото. Скандинавецът обаче ликува в спринта на 7,5 км, а в последния ден на първенството триумфира и в преследването на 12,5 км. С най-предно класиране от българите завърши Владимир Илиев. В първия старт той бе шести, на 45,4 сек от именития си съперник. А в неделя финишира с пасив от 1:43,7 мин. И в двете дисциплини Анев завърши извън най-добрите 10, като в първата бе 21-и, а във втората е 18-и. Утре шампионът се прибира за няколко дни в България, за да се включи в състава за световното в Йостерсунд (Швеция) от 7 март. При жените победителката в спринта Мона Брорсон и шампионката в индивидуалното на 15 км Хана Йоберг, и двете от Швеция, не стартираха. Скандинавките си тръгнаха по-рано, за да се подготвят за домакинския мондиал. В тяхно отсъствие титлата спечели рускинята Екатерина Юрлова-Перхт. От българките с най-предно класиране е Милена Тодорова – 21-ва.", "date": "2019.02.24", "title": " Норвежец се реваншира с втора титла на Евро 19"}
{"url": "https://trud.bg/%d0%b8%d1%80%d0%b0%d0%bd-%d0%b8%d0%b7%d1%81%d1%82%d1%80%d0%b5%d0%bb%d1%8f-%d1%80%d0%b0%d0%ba%d0%b5%d1%82%d0%b0-%d0%be%d1%82-%d0%bf%d0%be%d0%b4%d0%b2%d0%be%d0%b4%d0%bd%d0%b8%d1%86%d0%b0/", "text": "Иран изстреля за първи път крилата ракета от подводница по време на продължаващите военни маневри в Ормузкия проток, предаде АП. “На третия ден от ученията подводница от иранските ВМС от клас “Гадир” успешно изстреля крилата ракета”, съобщи агенция ИРНА. Другите подводници на Иран – “Тарек” и новата “Фатех”, имат същата противокорабна способност, се казва в изявление на въоръжените сили, което не уточнява обхвата на ракетата. Тридневните учения “Велаят-97” се провеждат на огромна територия от Ормузкия проток до Индийския океан. В тях участват над 100 бойни кораби, подводници, хеликоптери и разузнавателни самолети.", "date": "2019.02.24", "title": " Иран изстреля ракета от подводница"}
{"url": "https://trud.bg/%d0%bf%d0%be%d0%b1%d0%b5%d0%b4%d0%b0-%d0%bd%d0%b0-%d0%ba%d1%80%d0%b8%d1%81%d1%82%d0%be%d1%84%d0%b5%d1%80%d1%81%d0%b5%d0%bd-%d0%b3%d0%bb%d0%be%d0%b1%d1%83%d1%81-%d0%b7%d0%b0-%d1%85%d0%b8%d1%80%d1%88/", "text": "Радост и за двамата големи съперници в алпийските ски донесе последният ден от Световната купа в Банско. Хенрик Кристоферсен (Норвегия) спечели гигантския слалом, а Марсел Хиршер (Австрия) си осигури малкия кристален глобус в дисциплината за шести път в кариерата.  Лидерът в генералното класиране взе аванс от 22 стотни пред световния шампион след първия манш, а третият ас Алекси Пентюро (Франция) отстъпи на близо 7 десети. Следобед французинът дори бе изместен от подиума от 37-годишния си сънародник Тома Фанара, който направи невероятно каране в слънчевия следобед. Кристоферсен пък демонстрира безгрешно минаване по трасето с много силен последен сектор, докато Хиршер сбърка в горната част и замалко не отпадна. Той все пак се поправи и за момент изглеждаше, че може да обърне състезанието, но остана на 4 стотни зад викинга. И все пак второто място се оказа достатъчно за Марсел да стане недостижим в класирането за малката купа.  „Снегът беше направил пистата коварна, но се изненадах колко добре е подготвена – заяви звездата. – Това е много трудно и поздравявам организаторите. Глобусът в гигантския слалом е специален, защото тази дисциплина е фундаментална в нашия спорт. В нея карат както майсторите в скоростните, така и специалистите в слалома. Затова се гордея с това постижение.“  Така двамата най-добри скиори в света отново имаха поводи за празник в България. Кристоферсен спечели първия си успех в Банско, след като през 2012-а грабна две победи на Европейската купа в Пампорово, тогава само на 17 г.. Хиршер пък не успя да се изкачи на върха след дубъла си от първи места на Световната купа преди 7 години, но изравни рекорда налегендата Ингемар Стенмарк от 19 големи и малки купи. „Банско е специално място за мен, вече имам връзка с този курорт и ще разказвам за това на детето си – добави австриецът. – Никой в Австрия не очаква, че в България може да има толкова хубаво място за ски, но мога да ви кажа, че доста австрийски курорти не са на това равнище.“", "date": "2019.02.24", "title": " Победа на Кристоферсен, глобус за Хиршер"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b8%d1%85%d0%b0-%d1%81%d1%80%d0%b5%d0%b4%d1%81%d1%82%d0%b2%d0%b0%d1%82%d0%b0-%d0%b7%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d1%82/", "text": "На 20 000 лв. увеличи средствата за стипендии на деца с изявени дарби общината в Търговище за тази година. Паралелно със завишаването на бюджета се правят и промени в Наредбата, с която се отпускат средствата. Те предвиждат кандидатстването  вече да става само на една сесия, през есента на годината, а не както досега на два пъти  и през пролетта. Според промените внасянето на документи вече ще става от 1 септември до 1 октомври. Това ще осигури повече справедливост при разпределянето на средствата между всички кандидати и ще даде възможност да се обхванат повече деца. Специална комисия, както и досега, ще определя тези, на които да се отпуснат стипендии, като се следят заложените в наредбата критерии. От общината уточняват, че няма промяна в различните видове финансова подкрепа и начина на определяне. Обявяването на стипендиите ще става тържеството на церемония в навечерието на 1 ноември. Първата такава церемония беше проведена през миналата година. От местната администрация допълват, че проектът за промяна на наредбата е публикуван на сайта на общината, както и годишната програма за подкрепа на деца и младежи с постижения в различните сфера – на науката, спорта, изкуствата. Документите ще влязат в сила след утвърждаването им от общинския съвет.", "date": "2019.02.24", "title": " Увеличиха средствата за подкрепа на талантливите деца в Търговище\t\t\t"}
{"url": "https://trud.bg/%d0%b1%d0%be%d1%80%d1%8f%d1%82-%d1%85%d0%b2%d1%8a%d1%80%d0%bb%d1%8f%d0%bd%d0%b5%d1%82%d0%be-%d0%bd%d0%b0-%d1%82%d0%b5%d0%ba%d1%81%d1%82%d0%b8%d0%bb-%d1%81-%d0%b1%d0%b0%d0%b7%d0%b0%d1%80-%d0%b8-%d1%80/", "text": "Шуменското сдружение „Общество 528“ поде акция „Нов живот за старите дрехи“, за да сведе до минимум трупането на текстилни отпадъци. Този уикенд доброволците организираха базар и много тоалети смениха собствениците си, вместо да се озоват в контейнерите за смет. Цените варираха от 2 до 8 лева. Най-безнадеждните дрехи пък, ще се превърнат в изкуство. Ще бъдат дарени на творци от страната за изработката на кукли уникати от тях. Инициаторите от „Общество 528“ също ще майсторят несесери и торбички от ненужните дрехи, каза председателят Пламена Стоянова. Всички, които се простиха с блузи и рокли, натрупаха в замяна зелени точки. С тях можеха да пазаруват от мартеници до мъдри мисли от пъстрия щанд на доброволците. По време на екологичната среща най-лъскавите материи бяха претворени в брошки уникати под ръководството на местна дизайнерка. В края на март, което е пролетното прочистване на дрешниците, сдружението ще направи втори базар и работилница. През май е предвидена младежка академия с лектори, които ще образоват шуменци как да продължат да рециклират ненужните отпадъци. Междувременно преди месец община Шумен въведе специални контейнери за текстил на пет места в града, които се изпразват на всеки 200 кг. и сметта от тях се рециклира.", "date": "2019.02.24", "title": " Борят хвърлянето на текстил с базар и работилница"}
