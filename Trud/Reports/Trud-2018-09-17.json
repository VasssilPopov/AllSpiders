{"url": "https://trud.bg/%d0%bf%d1%80%d0%be%d0%b4%d0%b0%d0%b6%d0%b1%d0%b8%d1%82%d0%b5-%d0%bd%d0%b0-%d0%b8%d0%bc%d0%be%d1%82%d0%b8-%d0%b2-%d1%81%d0%be%d1%84%d0%b8%d1%8f-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82/", "text": "И в Бургас сделките са по-малко Сделките с имоти в София намаляват с 4,3% през второто тримесечие на годината спрямо същия период на миналата, сочат данните на Агенцията по вписванията. От април до юни сделките с имоти в столицата са 7119, при 7441 година по-рано. Такова намаление на сделките се случва за първи път от 2012 г. насам и ясно показва, че има известно охлаждане на пазара. За полугодието сключените сделки с имоти в София са общо 12 750, като отбелязват ръст от 2,3% спрямо първите шест месеца на 2017 г. Това увеличение обаче ще дължи на големия брой сделки през първото тримесечие, когато те достигнаха най-високото си ниво за този период от годината след кризата през 2008 г. Сключените ипотеки в София през първото полугодие са общо 8785, като отбелязват ръст от 9% спрямо същия период на миналата година. Само за второто тримесечие ипотеките са 4968, което е увеличение с 3,9% на годишна база. В Пловдив през второто тримесечие продажбите на имоти са постигнали скромен ръст от 1,2% на годишна база като са сключени 4053 сделки, докато ипотеките са се увеличили със значително по-бързи темпове – с 15,7% до 1400 броя. Това се дължи на факта, че много хора рефинансират покупката си на имот като сключват ипотечен заем при по-добри условия с друга банка без реално да има нова сделка на пазара на имоти. Общо за първото полугодие в града под тепетата са осъществени 7622 продажби на имоти, което е ръст от 9,2%. Сключените законни и договорни ипотеки в същия период в града са 2643, което представлява увеличение от 19,5% на годишна база. Във Варна продадените имоти през първите шест месеца на годината са 5551, като нарастват с 8,3% спрямо първата половина на миналата година. При сключените законни и договорни ипотеки в морската столица обаче ръстът отново е значително по-голям и достига 20,6%. Само в рамките на второто тримесечие продажбите във Варна са отбелязали ръст от 6,5% на годишна основа, докато при ипотеките увеличението е с 13,9%. В Бургас реализираните продажби от януари до юни са 2768, като са нараснали с 1,3% спрямо същия период на миналата година. Сключените ипотеки в града за шест месеца са 1506, което е увеличение с 26,1%. Само през второто тримесечие обаче продажбите на имоти в морския град отбелязват спад от 11,2% на годишна база, а ипотеките постигат значителен ръст от 21,3%. Картината за сделките с имоти в цялата страна не е по-различна от тази в София и Бургас. За полугодието в цялата страна са осъществени 93 641 продажби на имоти, при 91 674 за същия период на миналата година, което е минимален ръст от 2,1%. При ипотеките увеличението е значително по-голямо и достига 12,6%. Само в рамките на второто тримесечие обаче продадените имоти в страната са 52 308, като намаляват с 4,2% на годишна база, докато при ипотеките има ръст от 6,7%. Имотният пазар в България остава съсредоточен главно в четирите най-големи града в страната, като извън тях над 1000 продажби на имоти в периода от април до юни са осъществени само в Несебър (в местната служба по вписванията се регистрират сделките с имоти и в Слънчев бряг, Свети Влас и други курортни селища в района), Стара Загора, Плевен и Русе. В същото време в Златоград са реализирани само 18 продажби на имоти, както и едва 23 в Ардино и 25 в Трън. Общо в 16 града в страната сделките с имоти през второто тримесечие са били под сто.   Дават 75 хил. евро. за жилище в Пловдив Доплащат с потребителски заем Най-търсените райони в град Пловдив с цел покупка на жилище са Кършияка и Смирненски, следвани от Център, Тракия и Каменица, сочат данните на Arco Real Estate. В сравнение със София по отношение на търсенето, лек превес в Пловдив имат тристайни апартаменти. Положителна тенденция, която се наблюдава, е в повишаване бюджета на клиентите, който от 50 хил. евро вече достига до 75 хил. евро. Купувачите с бюджет до 50 хил. евро основно имат парите в брой, като много малка част от тях имат нужда от допълнително финансиране, често под формата на потребителски кредити до 15 хил. евро. Клиентите с бюджет над 50 хил. евро са тези, които искат да ползват банково ипотечно кредитиране, като една трета от тях дори търсят финансиране от над 90% на сделката. През второто тримесечие на 2018 г. се потвърди тенденцията за нарастващ пазар, но вече с много по-бавни и умерени темпове. Както вече стана ясно, от 1 юли БНБ окончателно спря да котира лихвеният индекс СОФИБОР, който се ползваше за определяне размера на лихвите по кредитите в лева в страната. Информацията за това доведе до дискусии по повод възможността за повишаване на лихвите, което беше отречено като вероятност от експертите. Очакванията за втората половина на 2018 г. са да няма съществена промяна на лихвените проценти по кредити и депозити и те да останат близо до текущите ниски равнища. Тези очаквания се дължат основно на силната конкуренция в банковия сектор и предвижданията за запазването без промяна на основните лихвени проценти на Европейската централна банка (ЕЦБ), посочват от компанията за недвижими имоти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Продажбите на имоти в София намаляват\t\t\t"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%82%d0%b5-%d1%84%d0%b8%d1%80%d0%bc%d0%b8-%d0%b8-%d1%81%d0%be%d1%84%d0%b8%d1%8f-%d0%bf%d0%bb%d0%b0%d1%89%d0%b0%d1%82-68-%d0%be%d1%82-%d0%b4%d0%b0%d0%bd%d1%8a/", "text": "333 млрд. лв. са приходите на компаниите Големите компании заедно с гражданите и бизнесът в София плащат 68% от всички данъци в страната. Това става ясно от отчета на НАП за дейността й през миналата година. Общият размер на приходите, събрани от НАП през 2017 г. е 19,176 млрд. лв., което е ръст с 1,535 млрд. лв. (8,7%). 35,8% от тези данъци са събрани от Териториалната дирекция на НАП в София. А 31,9% са осигурени от ТД “Големи данъкоплатци и осигурители”. Тази дирекция на НАП обслужва големите фирми, които имат приходи над 3 млн. лв. или възстановен ДДС над 2 млн. лв., както и всички банки, застрахователи, пенсионни фондове и здравноосигурителни дружества. Финансовите резултати на бизнеса сериозно се подобряват. Общият размер на декларираната облагаема печалба на фирмите за финансовата 2016 г. е 20,27 млрд. лв., което е увеличение с 1,039 млрд. лв. (5,4%). Същевременно и резултатите на фирмите, които имат финансови проблеми и декларират загуба от дейността си, също се подобряват. Общият размер на декларираната загуба от компаниите в страната е 5,925 млрд. лв. като намалява с 355 млн. лв. (5,7%). Общият размер на приходите на фирмите в страната е нараснал с 5 млрд. лв. до 333 млрд. лв. Любопитно е, че най-големи печалби са обявили предприятията от преработващата промишленост – общо 4,547 млрд. лв. На второ място с печалба от 4,44 млрд. лв. са фирмите от сектора търговия, ремонт на автомобили и мотоциклети. На трето място остават фирмите от сектора финансови и застрахователни дейности с печалба от 2,468 млрд. лв. Много високи печалби са обявили и компаниите от секторите “Професионални дейности и научни изследвания” (1,432 млрд. лв.), “Транспорт, складиране и пощи” (1,272 млрд. лв.), “Създаване и разпространение на информация и творчески продукти, далекосъобщения” (1,086 млрд. лв.) и “Строителство” (1,027 млрд. лв.). Оказва се, че IT секторът и телекомуникациите правят печалба почти колкото строителните фирми. Но между двата сектора има сериозна разлика. През 2016 г. печалбата в строителството намалява с 28%, докато в IT и комуникациите нараства с 12,6%. Освен това доста компании в строителството имат финансови проблеми и са обявили обща загуба от 636 млн. лв. Докато в IT и комуникациите са обявени загуби само за 229 млн. лв.   Банките внесоха 222 млн. в хазната Банките са платили корпоративен данък в размер на 222,2 млн. лв. през 2017 г., пише в отчета за дейността на НАП. Това е ръст с 47,2 млн. лв. (27%) спрямо 2016 г. Печалбата на банковата система след плащане на данъци през 2016 г. е рекордните 1,262 млрд. лв., което е с 364 млн. лв. повече от предходната година. Големи раздвижвания има в туризма. Печалбата на фирмите от сектор “Хотелиерство и ресторантьорство” е нараснала с 27% до 402 млн. лв. В същото време други компании от същия сектор са обявили загуба от 324 млн. лв., което е ръст от 64%. Оказва се, че в сектора има големи различия – докато едни хотели и ресторанти трупат печалби, други затъват още по-дълбоко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Големите фирми и София плащат 68% от данъците\t\t\t"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%bd%d0%b8%d1%8f%d1%82-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d1%81%d0%b0%d1%89-%d0%bf%d1%80%d0%b8-%d0%be/", "text": "Постоянният представител на САЩ при ООН Ники Хейли обвини Русия, че е съдействала на севернокорейските спецслужби в убийството на Ким Чен-нам – братът на лидера на Северна Корея Ким Чен-ун, предава ТАСС. „Тогава Северна Корея изпълни убийството на Ким Чен-нам, това стана със съдействието на Русия, която предаваше биологически вещества на Северна Корея“, увери Хейли в понеделник на заседание на Съвета за сигурност на ООН по въпроса за санкциите срещу Пхенян. Американският дипломат също заяви, че Русия помага на Корейската народно-демократична република (КНДР) да заобикаля санкциите, въведени от СС на ООН.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Постоянният представител на САЩ при ООН: Русия е съдействала за убийството на брата на Ким Чен-Ун"}
{"url": "https://trud.bg/%d1%88%d0%b5%d1%84%d1%87%d0%be%d0%b2%d0%b8%d1%87-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d1%88%d0%b5%d1%84-%d0%bd%d0%b0-%d0%b5%d0%ba/", "text": "Федерика Могерини се отказа от надпреварата Зам.-шефът на Еврокомисията с ресор “енергиен съюз” Марош Шефчович се впусна в надпреварата да оглави ЕК след изборите за Европейски парламент догодина, съобщиха информационните агенции. “Искам да поведа общите усилия на социалдемократическото семейство за вдъхновяващи решения за народа на Европа”, заяви вчера словашкият политик. Шефчович (52 г.) се представи като човек от бившия комунистически блок, който е особено чувствителен към разделението изток-запад. “За да рестартираме двигателя на интеграцията трябва да спрем да говорим за север, юг, изток и запад. Да се отървем от телените огради в умовете си”, обяви той. Бившият словашки дипломат е завършил Московския държавен университет и е част от ЕК още от първия мандат на Жозе Барозу, което го прави действащият комисар с най-дълъг стаж в институцията. Негов съперник може да бъде друг зам.-председател на ЕК – холандецът Франс Тимерманс. Дипломат №1 на ЕС Федерика Могерини също бе спрягана за участник в надпреварата, но обяви, че няма да участва в нея. Според словашки медии Шефчович има подкрепата на членките на Партията на европейските социалисти (ПЕС) в Кипър, Чехия, Литва, Латвия, Унгария, Малта, Полша и родната си Словакия. Така той си спечелва право кандидатурата му на водещ кандидат на евролевицата за шеф на ЕК да бъде обсъдена на срещата на ПЕС в Латвия на 19 октомври. Според системата “водещ кандидат” Еврокомисията ще бъде оглавена от претендента на партията, събрала най-много гласове на евровота през май догодина. В момента ПЕС е втора сила в ЕП, отстъпвайки първото място на Европейската народна партия (ЕНП). И сондажите показват, че умерената десница ще запази тази позиция. Изказването на Шефчович идва дни, след като Манфред Вебер, председател на фракцията на ЕНП в ЕП, обяви, че ще бъде кандидат на паневропейското семейство за ЕК. Неговият стремеж също предстои да бъде официално одобрен на конгрес на ЕНП на 7-8 ноември в Хелзинки. Смята се, че баварският евродепутат си е осигурил ключовата подкрепа на германската канцлерка Ангела Меркел.", "date": "2018.09.17", "title": " Шефчович кандидат за шеф на ЕК\t\t\t"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%b1%d0%b0%d0%bd%d0%b4%d0%b0-%d0%bd%d0%b0%d0%b5%d0%bc%d0%b0%d0%bb%d0%b0-%d0%b3%d1%8a%d0%bb%d1%82%d0%b0%d1%87%d0%b8-%d0%bd%d0%b0-%d0%ba%d0%be%d0%ba%d0%b0/", "text": "Групата била от Стара Загора Спецпрокуратурата и ГДБОП разбиха престъпна група, която набирала бедняци и ги използвала като гълтачи на капсули с кокаин. Мулетата били изпращани през Букурещ до Доминиканската република, където били настанявани в хотел. Преди са тръгнат към България, поглъщали между 80 и 100 капсули, всяка от които съдържала между 8 и 13 грама от най-скъпата дрога. Когато се прибирали у нас, човек от бандата ги чакал, събирал им телефоните и ги откарвал в база край Стара Загора. Там гълтачите прекарвали изолирани ден-два, докато изхвърлят капсулите. За услугата получавали от по 3000 до 5000 лв. Това разказаха шефката на спецпрокуратурата Даниела Начева и антимафиот №1 Ивайло Спиридонов. Групата действала от май 2017 г. като осигурявала паспорти на мулетата. Някои от тях пътували по няколко пъти. Разкритията започнали, след като българските служби получили информация, че на един от нашенските гълтачи му прилошало на летището в Лисабон. От стомаха му били извадени 99 капсули с общо 1,1 кг кокаин. Тарторът на бандата от Стара Загора бил спипан в Пловдив, а сред останалите трима членове има и една жена. Те са с криминални регистрации за кражби, наркотици, а единият е бил разследван и за убийство. Кокаинът бил пласиран в Пловдив, Варна, Бургас и София. Има информация и че част от дрогата била продавана в Унгария.", "date": "2018.09.17", "title": " Разбиха банда, наемала гълтачи на кокаин (обзор)\t\t\t"}
{"url": "https://trud.bg/%d1%81-12-%d0%bc%d0%bb%d0%bd-%d0%bb%d0%b2-%d0%b4%d0%b0%d0%b2%d0%b0%d1%82-%d1%85%d0%be%d0%b4-%d0%bd%d0%b0-%d0%b5-%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0%d0%b7%d0%b2%d0%b0%d0%bd%d0%b5/", "text": "Министерството на здравеопазването отпуска 12 млн. лв. за изготвяне на визия за развитие на електронно здравеопазване в страната. За целта в понеделник от ведомството отправиха покана към имащите отношение фирми за участие в среща, на която ще бъде представена визията за развитие на Електронното здравеопазване и проект BG05SFOP001-1.002-0007-C01. Той включва “Доизграждане на националната здравна информационна система (НЗИС) – етап 1 и етап 2”, финансиран по Оперативна програма “Добро управление”. Крайният срок за потвърждаване на участие е до 18.09.2018 г. Това трябва да стане на електронна поща:  enaydenova@mh.government.bg, съобщават от здравното министерство. Стойността на финансовата помощ от 12 млн. лв. е 100 % безвъзмездна. Проектът е в изпълнение на Националната здравна стратегия (2014-2020) на Министерство на здравеопазването. Срещата ще се проведе на 20.09.2018 (четвъртък) в сградата на ведомството, пл. “Св. Неделя” № 5, от 14:00 часа, като в рамките на формата представителите на фирмите ще бъдат запознати с основните и специфични цели на проекта, с оглед стартирането на процедурите, свързани с електронното здравеопазване. На срещата ще бъдат представени и дейностите, които ще бъдат изпълнявани, както и резултатите, които следва да се постигнат.  ", "date": "2018.09.17", "title": " С 12 млн. лв. дават ход на е-здравеопазването\t\t\t"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%b5-%d1%80%d0%b5%d0%ba%d0%be%d1%80%d0%b4%d0%bd%d0%be-%d0%bd%d0%b8%d1%81%d0%ba%d0%b0/", "text": "До рекордните 5,6% намаля безработицата в страната през август. Това е с 0,1% по-малка безработица от предходния месец и с 1,1% по-малка спрямо август миналата година, показват данните на Агенцията по заетостта. Над 183 хил. са регистрираните безработни през август. Те намаляват с 15,8% в сравнение с година по-рано, а новорегистрираните в бюрата през месеца са 22 хил. Малко над 15 хил. души са започнали работа през август, като 81,6% от тях са заети в реалната икономика. 2050 са намерили работа по схеми на ОП “Развитие на човешките ресурси”, 576 – по други програми, а 267 по мерки за обучение и заетост. Други 932 безработни са получили обучения за придобиване на нова квалификация или компетентности. Основните професии, за които се обучават безработните, са в сферите на строителството, озеленяването и цветарството, здравните грижи. Компетенциите, които развиват са насочени към дигиталните умения и предприемачеството. Най-търсените професии през август са преподавател, обслужващ персонал в туризма и продавачи, работници в добивната и преработващата промишленост, строителството и транспорта. Кризата на пазара на труда се засилва все повече в цял свят, заради това заплатите в богатите страни растат доста бързо. Средно с 2,5% повече получават служителите в големите градове в Европа, САЩ и дори в Азия. В Япония заплатите през юли се повишиха с 3,3% на годишна база. Във Великобритания възнагражденията се покачиха с 3,1%, а в еврозоната с 2,2% през второто тримесечие, което е с най-високия темп от 2012 г. насам.", "date": "2018.09.17", "title": " Безработицата е рекордно ниска\t\t\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%bc%d0%be%d0%bd-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b4%d0%be%d0%b3%d0%be%d0%b4%d0%b8%d0%bd/", "text": "Услуга с безплатно електронно съдържание и образователни ресурси стартира от догодина Министерство на образованието. Това съобщи пред   просветният министър Красимир Вълчев. Новината идва в деня на откриването на новата учебна година, през която училищата ще могат да използват електронни дневници и учебници. Красимир Вълчев, министър на образованието: Все повече децата ползват електронни ресурси, има множество платформи с допълнително образователно съдържание. Догодина ние стартираме т. нар. отворен облак – безплатно електронно съдържание и най-различни ресурси за учениците. Те ще са за всички класове, учителите също ще могат да се възползват със създаване на уроци.  По думите на министър Вълчев, във всички сектори и сфери има недостиг на специалисти, а най-големият недостиг ще бъде след 10 години. За да няма дефицит на кадри в образователната система, заплащането на учителите трябва да бъде по-високо от средната за страната, категоричен е министърът. Министърът коментира и конфликта между БАН и Института по метеорология и хидрология. От 1 януари НИМХ ще бъде изведен от БАН и най-вероятно ще мине към МОН. Това е най-приемливото решение, най-възможния изход от ситуацията. Надявам се утре да има споразумение между двете страни, обясни Вълчев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Красимир Вълчев: МОН стартира догодина безплатна платформа с електронно съдържание за всички ученици"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%bf%d1%80%d0%b5%d1%81%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f%d1%82%d0%b0-%d0%bd-10/", "text": "След края на близо четири часовата среща между президентите на Русия и Турция Владимир Путин и Реджеп Таийп Ердоган двамата започнаха изявление пред пресата относно обсъденото от тях в руския черноморски курорт Сочи. Дискусиите между двамата лидери започнаха в резиденцията „Бочаров ручей“ в около 15:00 българско време в тесен състав, а след това към държавните глави се присъединиха членовете на делегациите, предава ТАСС. При откриването на преговорите, Путин заяви, че трябва да бъдат обсъдени всички въпроси от разрешаването на сирийската криза и да се потърси решение на натрупалите се проблеми. По неговите думи, „въпросите са страшно много, при това, има и много сложни“. На свой ред Ердоган отбеляза, че резултатите от преговорите с руския президент по сирийската тема могат да дадат „нова надежда“ за целия регион. „В заявленията, с които ще направим тук, в Сочи, след срещата, ще има нова надежда за региона“, увери турският лидер. По-рано от Кремъл отбелязаха, че президентите на Русия и Турция се срещат, „за да сверят часовниците си“ по въпроса за разрешаването на кризата в Сирия. Сред основните теми на преговорите бяха отбелязани разделянето на терористите от умерената опозиция и мирните жители в Идлиб, както и възможността за провеждане на наземна антитерористична операция в този сирийски регион. В дневния ред е и обсъждането на актуални въпроси от двустранното сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Гледайте НА ЖИВО пресконференцията на Путин и Ердоган в Сочи (ВИДЕО)"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b8-%d0%bd%d0%b0%d1%80%d0%be%d0%b4%d0%bd%d0%b8%d1%8f%d1%82-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82/", "text": "На 18 септември, от 15.00 до 17.00 часа, лидерът на БСП – София Калоян Паргов и народният представител от „БСП за България“ проф. Румен Гечев ще бъдат на разположение на софиянци в постоянната приемна на БСП – София на ул. „Леге“ №10, етаж 1. Това съобщиха от пресслужбата на ГС на БСП-София. Желаещите може да се запишат предварително на телефон 02/987 20 86. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Калоян Паргов и народният представител от „БСП за България“ проф. Румен Гечев ще проведат приемна за граждани"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f-%d1%81%d0%b5-%d1%81%d1%8a%d0%b3%d0%bb%d0%b0%d1%81%d0%b8%d1%85%d0%b0-%d0%b7%d0%b0-%d0%b4%d0%b5%d0%bc%d0%b8%d0%bb/", "text": "Русия и Турция се разбраха да създадат „демилитаризирана зона“ по линията на контакт между правителствените сили на Сирия и въоръжената опозиция в северозападната провинция Идлиб,   руският президент Владимир Путин в понеделник след продължилите четири часа разговори с турски си колега Реджеп Таийп Ердоган в Сочи, предаде АФП. „Решихме да създадем демилитаризирана зона с дълбочина от 15 до 20 километра край линията на контакт между въоръжената опозиция и правителствените сили на 15 октомври т.г.“, заяви Путин. Президентът на Русия Владимир Путин остана доволен от разговорите с турския си колега Реджеп Таийп Ердоган в Сочи, които продължиха четири часа. „Току що с господин президента проведохме много съдържателни и конструктивни разговори“, заяви руският държавен глава след срещата с Ердоган. Той напомни, че това са четвъртите руско-турски преговори на най-високо ниво през тази година. Президентът на Турция Реджеп Таийп Ердоган, заяви, че в търговско-икономическите отношения между двете страни се наблюдават позитивни тенденции. По думите на турския лидер, сътрудничеството между Анкара и Москва укрепва и се развива „на основата на общата политическа воля“. „В икономическата сфера ние получаваме позитивни резултати. Увеличава се стокооборота помежду ни. В сравнение с миналата година, когато той бе увеличен с 31%, през тази година търговията се е увеличила с 33%“, заяви Ердоган. Той напомни, че заедно с Путин са заложили основите на първата турска АЕЦ „Аккую“. Москва и Анкара са се договорили да отстранят всички радикални групировки от територията на северозападната сирийска провинция Идлиб, съобщи президентът на Турция. „Необходимо е идлибският въпрос да бъде решен в духа на астанинските процеси. Територията, която се намира под контрола на сирийската армия и опозицията, трябва да бъде демилитаризирана“, заяви Ердоган. „Заедно с Русия ще приложим всички усилия за отстраняването на всички радикални групи от тези територии“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Русия и Турция се съгласиха за „демилитаризирана зона“ в Идлиб\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-244/", "text": "Търговци надуват 4 пъти цената на домата От Полша идват по 70 стотинки килото, в хипермаркетите ги продават по 2,50 лв. Пазарът ни се диктува от вноса, твърдят производители. Единствено ябълките и гроздето се продават по-евтино.       Заплати, доходи и дисбаланси Икономическият растеж замаскира нуждата от така необходимите тежки структурни реформи – анализ на Никола Филипов от управителния съвет на „Експертен Клуб за Икономика и Политика” (ЕКИП).       Колко отпуск се полага при работа на половин работен ден? Трудово-правна консултация на „Труд“.             Национализмът в България винаги е бил градивен Хората ще решат дали искат ЕС по съветски модел или ЕС на свободните отечества, казва Ангел Джамбазки, евродепутат от ЕКР и зам.-председател на ВМРО, в интервю за „Труд“.         Патриотични игри Русия – САЩ Противопоставянето между двете велики сили навлиза в нов исторически етап. От Исландия до Китай се забелязва невиждана военна активност и демонстрация на сила с увеличаващ се интензитет – статия на коментатора на „Труд“ Димитър Гърдев.         Рокаджията Силует на номинирания за министър на транспорта, информационните технологии и съобщенията Росен Желязков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Вижте акцентите в броя на вестник „Труд“ във вторник, 18 септември 2018"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d0%b8%d0%b7%d0%b2%d0%b0%d0%b4%d0%b8-10-%d0%b0%d0%bf%d0%b5%d1%82%d0%b8%d1%82%d0%bd%d0%b8-%d1%82%d0%b5%d1%80%d0%b5%d0%bd%d0%b0/", "text": "Най-скъпият е във Варна, тръгва от почти 2 млн. лв. Военното министерство извади на тезгяха и обяви за продажба 10 апетитни имота, които не са нужни на армията. Терените ще се продават чрез търг с тайно наддаване. Най-примамливите обекти са във Варна и Балчик. Най-скъпият от тях се намира в морската столица в местността „Кара тепе”, като площта му е 84 250 дка. За него ще се наддава от 1 953 150 лв. При стартова цена от 728 200 лв. ще започне търгът във Варна в местността „Тихина”. Там навремето бяха дислоцирани командосите на ВМС, които впоследствие бяха преместени. Районът е малко над 9 дка с 4 сгради. В Балчик се продават два терена. Единият е на площад „Рибарски” и е малко под 1 дка с 1 сграда. За него ще се наддава от 288 000 лв. Другият терен се намира на най-дългата улица в града „Приморска”. Той е 1,898 дка с 10 сгради и на търга се предлага за 297 300 лв. Един магазин в София в ж.к. „Овча купел” бл. 411, вх. Б също е сложен на тезгяха. Квадратурата му е почти 59 кв. м. и се предлага за 50 380 лв. Търговете с наддаване ще се проведат в сградата на МО в края на октомври. Военното министерство е най-богата на имоти институция в държавата. С редуцирането на армията много от тях се оказаха излишни, а охраната им струва скъпо.  ", "date": "2018.09.17", "title": " Армията извади 10 апетитни терена\t\t\t"}
{"url": "https://trud.bg/%d0%b7%d0%b5%d0%bc%d1%8f%d1%82%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d1%81%d0%ba%d1%8a%d0%bf%d0%bd%d0%b0-3-%d0%bf%d1%8a%d1%82%d0%b8/", "text": "Средната рента стигна 46 лв. на дка Земеделската земя е поскъпнала три пъти за последните 7 години, показват последните данни на Националния статистически институт. През миналата година цената на нивите стигна средно 872 лева за дка, при 279 лв. за дка през 2010 г. Само за година – през 2017 спрямо 2016 г. поскъпването на земеделската земя е с 14,6%, а при нивите увеличението е с 13%. В същото време обаче цената на постоянно затревените площи намалява с 3,4% като средната стига 262 лв. за дка. Близо 4 пъти е разликата в най-скъпата и най-евтината земя спрямо района, в който се намира. Най-скъпите ниви традиционно са в Североизточния район, където средната цена е 1401 лв. за дка. Според експерти обаче се запазва тенденцията на изключително малко предлагане и на по-високо търсене на ниви в района. В общини като Крушари и Тервел, където земята има по-малко качество, сделки реално се сключват на нива от 1200 до 1600-1700 лв. за декар, показват данни на агенциите за недвижими имоти. В общините с по-високо качество на земята, като Добрич, Генерал Тошево, Балчик и Каварна сделките се осъществяват на цена 2200–2300 лв. за декар. Най-евтино нивите се продават в Югозападния район – 406 лв. за дка, показват данните на НСИ. Там обаче е отчетено най-голямо увеличение на цената на един декар земеделска земя спрямо предходната година – с 83,4%. През 2017 г. намаление се наблюдава в цената на един декар земеделска земя в Северния централен район – с 13% до 779 лв. за дка. Средният размер на рентата на един декар наета/арендувана земеделска земя достига 46 лв. през миналата година, което е с 4,5% повече спрямо 2016 г., показват още данните на националната статистика. Спрямо предходната година увеличението на рентата за нивите е с 6,8%, а на постоянно затревените площи – с 6,7%. През 2017 г. най-висока е рентата за един декар земеделска земя в Североизточния район – 67 лева за дка. Увеличение на рентата спрямо предходната година се наблюдава във всички статистически райони на страната. Най-ниска остава рентата в Югозападния район – 27 лв. за дка, и Южен централен – 31 лв. за дка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Земята в България поскъпна 3 пъти\t\t\t"}
{"url": "https://trud.bg/%d0%ba%d0%be%d0%bb%d0%ba%d0%be-%d0%be%d1%82%d0%bf%d1%83%d1%81%d0%ba-%d1%81%d0%b5-%d0%bf%d0%be%d0%bb%d0%b0%d0%b3%d0%b0-%d0%bf%d1%80%d0%b8-%d1%80%d0%b0%d0%b1%d0%be%d1%82%d0%b0-%d0%bd%d0%b0-%d0%bf%d0%be/", "text": "Въпрос: Ако работя при специфични условия на половин работен ден, колко дни годишен отпуск се ми се полага и имам ли право на допълнителен годишен отпуск? М. Мирков, гр. Казанлък Отговор:  Съгласно чл. 155, ал. 4 от Кодекса на труда /КТ/, размерът на основния платен годишен отпуск е не по-малко от 20 работни дни. Размерът на платения годишен отпуск на работника или служителя се определя пропорционално на времето, което му се признава за трудов стаж. Пълният отговор четете  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Колко отпуск се полага при работа на половин работен ден"}
{"url": "https://trud.bg/%d0%bd%d0%b0%d0%b4-1400-%d0%bf%d1%8a%d1%80%d0%b2%d0%be%d0%ba%d1%83%d1%80%d1%81%d0%bd%d0%b8%d1%86%d0%b8-%d1%81%d1%82%d0%b0%d1%80%d1%82%d0%b8%d1%80%d0%b0%d1%85%d0%b0-%d0%be%d0%b1%d1%83%d1%87%d0%b5%d0%bd/", "text": "Днес в Медицински университет-Варна с официална церемония и водосвет за здраве, отслужен от Варненския и Великопреславски митрополит Йоан, бе даден стартът на академичната 2018/2019 учебна година. В приветствието си ректорът на МУ-Варна проф. д-р Красимир Иванов каза: „От днес вие сте студенти в един от най-модерните и високотехнологични университети в България. Най-квалифицираните преподаватели, изнасящи лекции в редица чуждестранни университети и на международни научни форуми ще бъдат ваши преподаватели. Най-съвременните интерактивни методи на преподаване ще ви помагат да трупате знания и умения. Най-модерните технологии и апаратури ще бъдат на ваше разположение по време на обучението ви тук. Бригаден генерал, професор д-р Венцислав Мутафчийски, Началник на Военномедицинска академия – София, също поздрави студентите, като се обърна към първокурсниците от специалността Военен лекар с думите: „Първата година премина успешно за студентите, което показа, че тази програма има бъдеще и вече чертаем планове за техния успех през 2023 година. Искам да ви поздравя за това, че сте успели да влезете в най-добрия университет по медицина в България и да ви пожелая успех.“ Проф. Мутафчийски връчи на проф. Иванов почетния плакет на ВМА в израз на огромна благодарност и признателност към МУ-Варна и по повод 140 години от създаването на медицинската служба на въоръжените сили на Република България. Над 1400 са първокурсниците, които прекрачиха за първи път прага на МУ-Варна, между които 1 060 са българските студенти и 350 са чуждестранните граждани, които ще се обучават в англоезичните програми по специалностите „Медицина“ и „Дентална медицина“. Всички места в Медицински университет – Варна са заети при изключително висок минимален бал при приема. Конкуренцията е сериозна, като 7 кандидати се конкурираха за 1 място в най-желаните специалности при българските студенти, а при чуждестранните – 3-ма кандидати се конкурират за 1 място. Само най-добре подготвените успяха да се преборят да учат при нас“. Това коментира зам. ректорът по учебната дейност проф. д-р Албена Керековска. Младежи от 53 страни от 5-те континента кандидатстваха за обучение в англоезичните програми по медицина и дентална медицина в Медицински университет – Варна тази година. Сред приетите първокурсници има младежи от страни като Южна Корея, Швейцария, Япония, Кувейт, САЩ, Канада, както и традиционно голям брой студенти от страни, членки на ЕС. Модерните учебни бази за предклинична и клинична подготовка, високотехнологичното интерактивно обучение и възможностите за спорт, култура и развлечения, привличат в МУ-Варна хиляди кандидати от цял свят годишно. Медицинският университет във Варна е ориентиран към модерните и иновативни методи на обучение. Много голям акцент се поставя върху иновациите и внедряването на информационните и комуникационните технологии в учебния процес. Непрекъснато се търсят нови форми на обучение, които са в унисон с най-добрите съвременни практики в световен мащаб. Инвестициите в образователната инфраструктура и в клиничните бази за обучение също нареждат МУ-Варна сред водещите предпочитани медицински университети не само в България, но и в Европа и света. Към момента най-голям е броят на обучаваните студенти от държави, членки на Европейския съюз, като някои от тях изразяват желание за академично и професионално развитие във Варна.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Над 1400 първокурсници стартираха обучението си в МУ-Варна"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d0%b8-%d0%bd%d0%be%d0%bc%d0%b8%d0%bd/", "text": "Александър Манолев е смятан за част от младите и обещаващи кадри на ГЕРБ. С образование в чужбина, с управленски опит в редица компании, със собствен бизнес и много активна публична политика в сектор икономика. Това доведе и до логичната му номинация за министър на транспорта. Всичко изглеждаше решено до изненадващото му оттегляне на номинацията в четвъртък, „след открит и мъжки разговор с премиера Борисов“. Въпреки че той не назова причина за решението си за наблюдателите стана ясно, че поводът е медийна публикация, която внушаваше за съмнителни бизнес партньорства и нерешени съдебни дела, в които участва Манолев. За да разберем какви са причините и истината за неговото минало, го потърсихме за коментар. – Г-н Манолев, каква беше истинската причина да поискате отвод на кандидатурата ви за министър на транспорта? – Не мисля, че има нещо неизказано – още в четвъртък обявих всичко, което ми е известно. От момента, в който бях номиниран за министър на транспорта срещу мен започна целенасочена кампания, която придоби плашещи размери. Извадиха се съдебни решения, насложиха се факти, направиха внушения все едно съм престъпник. Смятам, че това бе координирана акция, защото всичко бе организирано буквално в последните часове преди да бъда избран за министър на транспорта. Единствено ситуацията с неподписания указ предотврати опита в първата минута, в която съм избран вече да се наложи да давам обяснения. Същевременно аз съм заемал редица позиции в държавната администрация – бях заместник-министър на туризма и председател на Държавната агенция за метрологичен и технически надзор. Постигнах отличен резултат на последните парламентарни избори като получих над 6700 лични преференции. Всичко това фокусира медийното внимание. Редица журналисти писаха как съм постигнал този резултат. Ако имаше нещо скандално около моето име, нямаше ли да излезе още тогава? В последствие бях номиниран и за заместник-министър на икономиката, бил съм на десетки и дори стотици публични събития. И изведнъж някои хора разбраха, че съществувам в нощта преди да бъда избран за министър. – Много въпроси се повдигнаха и около вашето бизнес минало? – Трябва да уточним нещо категорично – в моето бизнес минало нямам абсолютно нищо, от което да се притеснявам или което да бъде съмнително. Как може това, че аз познавам човек, който познава трети да ме прави близък до него или до определена група. Да не говорим, че пропуснаха да отбележат, че едната фирма дори не е започнала да работи, защото е буквално детска работа от преди 20 г. Но темата, която за мен бе голямата цел на атаката, бе пътната безопасност и това е причината да реша да се откажа от поста. Извадиха дело за пътен инцидент, по което съм напълно оправдан на две инстанции – има експертизи, свидетелски показания, дори видео запис. Всичко е абсолютно категорично в моя защита. Но когато видях статията си дадох сметка, че влизам в класическата роля да „обяснявам, че нямам сестра“. – И въпреки това, ако всичко е толкова категорично във ваша защита, какъв бе проблемът да го обясните? – Проблемът е комуникационен. Имаме оставки на трима министри заради темата пътна безопасност. И изведнъж излиза информация, в която се съобщава, че новият министър има дело за пътно транспортно произшествие. Вие сте журналист, Вие ми кажете какви щяха да са заглавията?! Щяха да са нужни седмици, ако не и повече, за да се изчисти темата, а дори и тогава сигурно у хората щеше да остане лош вкус. И всичко е поради един простичък детайл, който бе пропуснат – че всъщност съдът е категоричен, че няма пътно-транспортно произшествие. Доказано безспорно. Но нали знаете какво ще кажат – защото е човек от властта, затова му се е разминало. Вкаран бях в един филм, за който не бях готов. – Наистина ли сте толкова обезсърчен, колкото звучите и мислите, че е по-добре да се откажете, вместо да се борите? – Обезсърчен може би е най-точната дума. От няколко години съм в политиката и вече мислех, че съм претръпнал към безпочвени обвинения, към интригите и опитите да те саботират. Абстрахирал съм се от всичко това и съм се стремял да работя така, че резултатите да се виждат. Когато дойде предложението да поема позицията министър на транспорта, информационните технологии и съобщенията реших, че всичко, което съм свършил през последната година и половина и цялата енергия, която съм вложил е видяна и оценена. Оказа се обаче, че не съм бил готов за това, което ми готвят. То премина всякаква граница. Аз имам семейство и не мога да им причиня всичко това. – Все пак това решение не дойде ли емоционално? И кой всъщност го взе – Вие или премиерът? – Може и да е било емоционално. В такъв момент не можеш да погледнеш нещата отстрани. Но когато премиерът ми се обади, за да ме пита верни ли са тези неща за инцидента и какво всъщност се е случило си дадох сметка, че това е единствената отговорна позиция, която мога да заема. Защото съвсем естествено всички въпроси щяха да се стоварят към него. Но това не е всичко – от момента, в който бях официално номиниран аз започнах да работя по темата. Дори имах няколко неформални срещи с бранша – исках да знам къде чувстват най-големите проблеми и да стартирам с предложения за решаването им. Защото в този сектор няма време за губене. И изведнъж се оказа, че най-големият казус не са състоянието на железницата, пакетите мобилност, които могат да вземат хляба на хиляди хора или инфраструктурните проекти за милиарди, а кой съм аз и как съм попаднал на този пост. Няма как да работя в тази ситуация и да покажа резултати. Оказа се, че през последната седмица е трябвало да мисля как могат да ме атакуват, а не какво ще свърша за сектора. – Откъде според Вас дойде тази атака и кой стои зад нея? И с какво вие сте толкова неудобен? – Не мога да си дам отговор на този въпрос. Явно обаче и всички странични наблюдатели не успяват, защото през последните дни бях пришиван към всякакви бизнес групи и лобита и вкарван във взаимно изключващи се тези. Може би някой се е притеснил точно от това – че на поста отива независим човек или някой се е уплашил от идеите, които имах. Не изключвам и тезата, че аз съм просто една косвена жертва в опит да се дискредитира правителството. Защото всяко назначение се прави от премиера и всеки въпрос по биографиите на кандидатите се отправя към него. Разбирам това и не исках друг да обяснява нещата, които ме касаят лично. – Всъщност президентският указ забави гласуването Ви. Съжалявате ли за това? В крайна сметка вече можеше да сте министър. – Неподписаният указ може би е най-щастливата случайност за мен, защото не позволи да попадна в този сценарий. За мен отговорната постъпка бе да направя крачка назад, за да разсея всяко съмнение. Няма да скрия, че първоначално бях толкова омерзен и афектиран, че смятах да оставя всичко и просто да се махна от политиката. Но си дадох сметка, че не трябва да решавам под емоция. Най-много натежа фактът, че на последните парламентарни избори токова много хора дадоха лична подкрепа за мен. Сигурно звучи клиширано, но аз нося отговорност пред тях. – Сега вече взели ли сте категорично решение – оставате ли на поста заместник-министър на икономиката? – Това до голяма степен зависи от нещата, които ще се случат в следващите дни. Много хора ми се обадиха да ме подкрепят, огромни бизнес организации като КРИБ се обявиха в моя защита, дори транспортният бранш излезе с позиция, което изненада и мен. Видях и много честни и обективни журналистически репортажи за цялата ситуация. Много хора, които нито съм срещал, нито познавам признават, че има нещо, което е много съмнително в начина, по който се случи всичко. Сега за мен е най-важно да съм сигурен, че съм изчистил това петно от името си. Но разбира се министър-председателят е този, който назначава и освобождава членовете на изпълнителната власт. – Тези организации, които се изказаха във ваша подкрепа ви призовават и да  размислите. Има ли обратен път към поста на министър на транспорта за вас? – Много съм благодарен за тази подкрепа. С КРИБ работим в много тясна връзка, особено по организиране на бизнес форуми в България и чужбина, и подготовка на общи делегации, така че възприемам тази подкрепа като оценка за цялата ми работа. Транспортният бранш може би ме подкрепи, защото тези хора усещат нуждата максимално бързо някой да поеме сектора. Аз им бях казал, че веднага след като бъда избран заминавам за Брюксел да разговаряме по пакетите Мобилност с Европейската комисия. Сигурен съм, че ще се намери максимално доброто решение въпреки ситуацията. За мен най-важното е да изчистя името си. Всичко останало е на заден план към момента. Нашият гост  Зам.-министърът на икономиката и номиниран за министър на транспорта Александър Манолев е получил висшето си образование в University College London, Великобритания. Преминава специализации в България и чужбина в областта на проекти с европейско финансиране, инвестиции и бизнес комуникация. Владее английски, испански и гръцки език. Участвал е в подготовката на проекти по предприсъединителните програми в Националното сдружение на общините в Република България. Работил е в областта на маркетинга на средно и висше управленско ниво в редица компании. Заемал е позициите зам.-министър на туризма и председател на Държавната агенция за метрологичен и технически надзор. Беше избран за народен представител на последните парламентарни избори и в последствие назначен за зам.-министър на икономиката. ", "date": "2018.09.17", "title": " Зам.-министърът на икономиката и номиниран за министър на транспорта Александър Манолев пред „Труд“: Направих крачка назад, за да разсея всяко съмнение\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8%d1%8f%d1%82-%d0%bc%d0%b0%d1%80%d0%b0%d0%b7%d1%8a%d0%bc-%d0%b7%d0%b0%d0%b2%d1%8a%d1%80%d1%88%d0%b2%d0%b0-%d1%81-%d1%84%d0%b0%d0%bb/", "text": "Партиите у нас фалираха, логично фалира и политическата система През май   за партийната заешка тупурдия у нас като опит да се поприкрие все по-очевидният политически маразъм. Явлението е определено като общо отпадане на телесни и духовни сили поради старост или хронична болест. Причинена от обществено-политическата система „либерална демокрация“, с която злонамерено беше заразена родината ни. Страдание с мрачна прогноза, особено коварно поради поднасянето му като лечебно средство. Влизането на прясно образувани партии-клиентели във властта причини бързото им одъртяване. Ако при старите хора маразмът неизбежно води до смърт, то политическите организации фалират. Партиите у нас фалираха, логично фалира и политическата система. В края на август, при все големите успехи на партията ГЕРБ и правителството, цели трима министри подадоха оставки, при това им бяха поискани без сериозна обосновка. В стил „Писна ми от вас!“. Има поне още трима с по-слаби резултати от техните, премиерът прозрачно намекна да се очакват и други смени. Подалите оставки не се изживяват като виновници за трагедията на пътя край Своге, едва прикриват обидата си от незаслуженото наказание. Не го имат за съответстващо на отговорностите им и колегите депутати от ГЕРБ и коалиционните партньори. Борисов няма откъде да изрови по-силни заместници за постовете им. А и да ги открие по чудо на някое кръстовище няма условия да се реализират по-успешно при същите управленски дадености. Проблемите за правителството са много по-дълбоко разположени, имат комплексен характер, присъщ на колониалните администрации. Моделът за управление на държавата – либерална фасадна демокрация в условията на глобализация – е продиктуван от Вашингтон. Наложен е в целия ЕС, има противодържавен характер, целенасочено води до съсипването на народите и враждебни разделения в обществата. Това са резултатите навсякъде, където се прилага, включително и в самите САЩ. През октомври 2016 г. в „Труд“ писахме, че Борисов е откъм свободната страна на тоягата, друг я стиска в десницата, затова изборите не са между добро и зло, а между лошо и много лошо. През лятото вместо поне малко политическо спокойствие се случи обратното. Отвън се увеличи натиска да се заемат ясни позиции с оглед противопоставянето на САЩ и европейския Запад с Русия и Турция. Вътре в страната се заредиха неприятни скандали, най-големите от тях бяха спирането на Търговския регистър и фалитът на кипърската застрахователна компания. За които би следвало, ако се мери с еднакъв аршин, да го отнесат финансовият и правосъдният министри. Те дори не бяха публично упрекнати, макар, че засегнатите бяха стотици хиляди граждани. Несигурен изглежда премиерът, неубедително се представя правителството. Не може вече да се скрие овехтяването му, упадъкът на физическите и особено на моралните му сили. Същевременно то няма алтернатива според Ахмед Доган, а оставките не са решение, казва президентът Румен Радев. Прави са и двамата, че нови избори няма да отворят нова перспектива. Защото няма да доведат до оздравителни процеси в управлението на страната при същия модел, с който имаме резултатите, от които все по-остро недоволстваме. Още през 2014 г. пред агенция Алфа Рисърч цели 73% заявиха, че до момента не са усетили съществена промяна за себе си от членството в ЕС. Едва 15% посочиха, че страната е спечелила, отчетоха и лични ползи от него – 90% за възможностите за пътуване и 81% за работа в чужбина. Днес разочарованието несъмнено е още по-голямо. В целия ЕС, не само у нас царят страхове, тревоги и униние. Включително на най-високите нива в отделните столици и в Брюксел. Тези дни в „Политико“ еврокомисарят за бюджета Йотингер сподели, че „европейският проект е в смъртна опасност“. Обвинява противници във и извън ЕС, Путин, Ердоган и „умните китайци“ сочи като разрушатели на хубавинята. Правителствата на Италия, Румъния, Полша и Унгария искат да го отслабят, казва той. Не щат все още евробонзите да признаят, че проблемите са в самия проект и в начините за прилагането му. Но и това ще стане в един слънчев ден малко преди да ги натирят с проклятия или даже ги окачат по клоните. Все повече в отделните страни хора проумяват картинката, особено в тези, придобили невъзприемчивост спрямо лъжи на интернационалистическа тема. Не случайно в първата глава на коалиционното споразумение в Германия е озаглавена „ново начало за Европа“. По нашенско политиците усетиха необратимостта на чупката в масовите нагласи и го удариха на народняшки песни. За неволята, единението, новия модел и продължаващия преход към нещо отвъд хоризонта, но с тях и клиентелите им начело. За ново начало задуднаха на „Позитано“ 20, демонстративно фукнаха да го дирят“сред народа“, че да се оправдаят после как тъй не са го намерили. Няма го Дядото да им рече що е социализъм в XXI век и като какъв има място у нас. Отдавна изкорениха и лозето на Габровски в партията, останаха им социаллиберализмът с ДПС, предизборните коалиционни съюзници-разбойници с партийки от по един микробус партийци. И какво като реват гороломно „Оставка!!!“, стана прозрачно ясно, че са картонена опозиция и основно се грижат за комфорта на Борисов, както каза за „Труд“ лидерът на АБВ Румен Петков? Нинова е протегнала ръка за нов модел, но тези дни наблюдатели я сочат като най-ценния политически капитал на Борисов. На друго начало, нова визия и друг модел е символ Нинова, на приспособителния, на ляво-десния брюкселския, писахме го в началото на 2016 г. Приспособленци са и „обединените патриоти“, прилагат известната атакистко-депесарска тактика на скачените съдове, подкрепят играещия плътно с ДПС отбор на ГЕРБ, уж не забелязват очевидното и кротуват във властта с пълни уста. Какъв нов модел за политическата „класа“, когато от стария обилно извличат ползи! Какво да прави Бойко Борисов при тези външни и вътрешни маразматични тенденции? Да ги спре – не може, никой в третостепенна страна не би могъл, те и в първостепенните са се пощурили. По незначителен повод да подаде оставка на кабинета и да отиде на избори не е добро решение. По един или друг начин пак ще го върнат на власт по-скоро рано, отколкото чак след няколко години, когато катастрофата ще се стовари върху други „глави“. Те и потенциалните „глави“ хич няма да искат да поемат властта, ще намерят много начини да му я натресат пак. Но правителството вече влезе във фазата, когато всяко по-активно действие води до протести, а бездействието – до отрицание на управляващите и ускоряваща се ерозия на собствения му публичен образ, превръща го във Виновника. А той основателно и разбираемо не желае да остане в историята като такъв. Сподели още при първия си мандат, че отказва да опере пешкира за разрухата от т. нар. мирен преход, в който решаваща роля са играли други лица и партии. Нито пък да е крив за влизането в НАТО, в ЕС и за насадения вреден политически модел. Изглежда, отново идва времето на скрита или дори явна широка коалиция с участието на ГЕРБ, БСП, ДПС и прочие „отговорни за народа“ родолюбци, паневропейци, всетолерантници и спасители на щъркели и блатни кокичета. Презареждане се очертава майката му, разместване на събираемите, подвеждане под общ знаменател, спасяване в ръжта и бой последен с тъмните сили. Докато Времето не роди нужните герои, съответни на новия модел, роден някъде другаде.          ", "date": "2018.09.17", "title": " Политическият маразъм завършва с фалит\t\t\t"}
{"url": "https://trud.bg/%d0%b4%d1%83%d0%bf%d0%ba%d0%b0%d1%82%d0%b0-%d0%bd%d0%b0-%d0%b3%d1%80%d0%b5%d1%85%d0%b0-%d1%81%d0%b5-%d0%be%d0%ba%d0%b0%d0%b7%d0%b0-%d0%ba%d1%80%d0%b0%d0%b9%d1%81%d0%b5%d0%bb%d1%81%d0%ba%d0%be-%d1%81/", "text": "Извикан е екип на пожарната да залее огнището Около т. нар. „документи” може да се види пробит леген, обгоряла пластмасова кана, гума за кола и т.н. Нито един съществен или важен документ, свързан със строителната фирма „Джи Пи Груп” или нейната дейност, няма сред изгорелите хартиени останки в полето край радомирското село Егълница. Екип на „Труд” стигна днес до „дупката”, за която се твърди, че е погълнала документи за злоупотреби с еврофондове. Според сайта „Биволъ” на мястото, което се намира на около 60 км от София, са били извозвани чували с важни оригинали с подписи и печати, които са били изгаряни. Няма отговор на въпроса покрай колко предприятия, които използват пещи, в София, Перник и Радомир е преминал керванът с документи, че да ги закара за унищожаване насред полето. „Дупката на греха” се намира на около 500 м от бившата гара на село Егълница. Двете най-близки къщи са съответно на 60 и на 100 метра от „огнището”. Самото то е на скат и се вижда от почти всяка точка на селото, чиито къщи са в ниското. Ако се запали огън през деня, димът ще прави впечатление отвсякъде, а през нощта – ще свети огънят. Няма път за автомобил, освен един черен до къщите, който също свършва на около 50 метра от дупката. Може да се мине само с каруца или трактор и според местни хора открай време района се използва за сметище, до което със селскостопанска техника може да се закара боклук с ремаркета. Около т. нар. ”документи” може да се види пробит метален леген, обгоряла пластмасова кана, гума за кола и т.н. Както писа „Труд”, Димитър Стоянов от сайта „Биволъ” и румънският журналист Атила Биро бяха задържани от полицаи в нощта срещу петък, когато отишли около дупката. По това време огнището е тлеело, а е имало оставени наблизо 2 чувала с документи. Униформените полицаи дебнели на секретен пост в близките храсти със задача да видят кой ще дойде да разпали огъня и да хвърли документите. Изобщо не е ясно защо Стоянов и Биро отиват там по късна доба и започват да ровят в чувалите. Полицаите, които са от РПУ-Радомир към Областната дирекция на МВР в Перник, излизат от храстите и ги задържат, вземат им телефоните, въпреки че двамата твърдят, че са журналисти и че са предупредили ГДБОП за своето разследване. „Вечерта чух ясно викове: „Стой на място! Не мърдай! Да ти виждам ръцете” И това беше”, – разказа пред „Труд” жител на едната от двете къщи наблизо. В другата къща по това време не е имало хора, защото те идвали само в събота и неделя. „Полицейските коли спряха пред нас и видях двамата задържани. Нито са ми си оплаквали, нито им личеше да са удряни, или нещо да са изтормозени. Ако искате ми вярвайте, но за мен това е постановка, защото в последните седмици никой не е виждал насам да идват непознати коли или камиони, с които да карат на сметището боклуци или документи. Там, където е горяло, си е сметище, ето сега – вчера, хора изхвърлиха изсъхналите корени от домати и изчистените стъбла от боба”, разказа местният жител, който не пожела да бъде сниман и името му да се цитира. „Не сме видели никакви коли да отиват нагоре по пътя”, казаха три жени пенсионерки. Всеки ден заедно или поотделно те чакат за по час пътническия влак до Радомир или Перник, където се прибират, след като са работили в градините си в Егълница. Стоянов и Биро са заведени в РПУ-Радомир за установяване на самоличността им и са освободени около 3,30 ч. Преди това е повикан екип на пожарна, който е облял тлеещите останки в „дупката”. Нито са били заплашвани с оръжие, нито са били малтретирани, казаха неофициално местни полицаи. Двата чувала с документи са закарани по-късно в областната дирекция на МВР в Перник, където ще бъдат отворени и аналзирани от агенти на ГДБОП.   Платено разследване Случаят прилича на предварително подготвена акция, при която трябва да се разшуми, за да се оправдаят „едни пари”. А и да се посочи, че у нас се разследва корупция, а вместо уличените в унищожаване на документи, МВР задържа журналистите, които ги разкриват. Пред „Труд” Димитър Стоянов от „Биволъ” потвърди, че разследването, което се прави с румънския му колега, е финансирано с грант от Европейския съюз, който е получен не само за този случай, а за систематична журналистическа работа по измами със средства от еврофондовете. Стоянов каза още, че с колегата му са били накарани да легнат и срещу тях полицаите насочили оръжие. Твърди, че без никаква нужда им закопчали ръцете с белезници, които свалили след един час. Запитан как си обяснява, че тези документи са карани от София чак до покрайнините на радомирско село и каква е връзката на „Джей пи груп” с този район, Стоянов каза, че има обяснения, но засега не желае да го сподели.   Екипът на „Труд” видя: Какво има в „огнището”? Документите са смесени с рекламни дипляни Обгорели документи с логото на ЕС, свързани с проекти по оперативни програми от 2009, 2010 г. и 2015 г. успя да изрови екипа на „Труд”. Например има титулна страница от документ на Министерство на околната среда и водите, който се казва: „Насоки за кандидатстване по процедура за проектирани изграждане на компостиращи инсталации”. Това не е нещо секретно или само за служебно ползване, прилича повече на рекламна дипляна. Въпреки че „разследващите” журналисти твърдят, че са виждали оригинални документи с подписи и мокри печати, нашият екип видя само ксерокопия. Например – споразумение по проект за изграждане на сметище във Видин, подписано от една страна от кмета на града Герго Гергов и от друга от инж. Любослав Иванов от Обединение „Депо Видин”. От август 2010 е датирано Прединвестицонно проучване за изграждане на Рибарско пристанище „Св. Никола” в Черономорец, написано от Института за регионални стратегии-Бургас. Сред изгорелите материали има множество рекламни брошури и диплянки, примерно на хотели и други. Никъде не бе забелязано логото на фирма „Джи Пи груп”.   Шефът на ГДБОП Ивайло Спиридонов: Цялата работа е филм със скапан сценарий Чувалите с документи са в Перник Полицаите, задържали разследващите журналисти са били на секретен пост и не са знаели, че ще идват на местопроизшествието. Това каза шефът на ГДБОП Ивайло Спиридонов. По думите му полицаите там са имали задача и не са знаели кой какъв е. „За какво да се извиня? Не дължа на никого извинение” Той не отрече, че са получили описание с точната локация на мястото от главния редактор Атанас Чобанов. „През цялата вечер г-н Чобанов координираше къде са тези документи. Ние не познаваме района, местните полицаи го познават и се ориентираха къде може да е мястото. В същото време г-н Чобанов подава сигнал, че други чували се превозват към същото място”, обясни Спиридонов. Според него именно заради втората пратка се е решило да бъде направен таен пост. „Каква работа имат тези журналисти да се намират на мястото, нали са подали на нас информацията? Българските служби за сигурност ли работят или журналистите? Оставам с впечатлението, че искате при българските служители на МВР и българските граждани най-вече да създадете усещането, че журналистическата гилдия е нещо повече от тях”, коментира шефът на ГДБОП и добави: „Цялата работа е „филм със скапан сценарий”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.09.17", "title": " Дупката на греха се оказа крайселско сметище\t\t\t"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%bc%d0%be%d1%81%d0%ba%d0%be%d0%b2%d1%81%d0%ba%d0%b8-%d1%89%d0%b5-%d0%b1%d1%8a%d0%b4%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd-%d0%b7%d0%b0/", "text": "Министърът на транспорта, информационните технологии и съобщенията в оставка Ивайло Московски ще бъде предложен за вицепрезидент на Черноморската банка за търговия и развитие от квотата на България, съобщи  , позовавайки се на своя информация. За назначението е необходимо решение на Министерски съвет, като длъжността вече е обсъждана неформално на сбирка на кабинета. В момента постът се заема от Нина Ставрева (бивш началник кабинет на министъра на финансите по времето на кабинета „Станишев“). Тя бе назначена с 4-годишен мандат през 2014 г., който изтича през декември тази година. Черноморската банка за търговия и развитие (ЧБТР) е международна финансова институция на страните-участнички в Черноморското икономическо сътрудничество (ЧИС). Основана е от Албания, Армения, Азербайджан, България, Грузия, Гърция, Молдова, Румъния, Русия, Турция и Украйна. България е със статут на страна-учредителка на ЧБТР и активен акционер. Българското дялово участие в уставния капитал на Банката е в размер на 13.5% или 270 000 акции. Всяка страна учредителка има представител в Управителния съвет. Така точната длъжност на Московски ще бъде управител за България в Съвета на управителите на Черноморската банка за търговия и развитие. Статутът на управител е съизмерим с този на вицепрезидент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Ивайло Московски ще бъде предложен за вицепрезидент на Черноморската банка"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f-%d0%bc%d0%b5%d1%81%d0%b5/", "text": "Засилване на мигрантския натиск по българско-турската граница се наблюдава през последния месец. Това каза вицепремиерът и министър на отбраната Красимир Каракачанов, който инспектира учение за охрана на Гранична полиция и специалните сили. Той уточни, че за 40 дни не са допуснати на българска територия 222-ма нелегални мигранти. Нови 100 джипа ще бъдат предоставени за охрана на границата, каза министър Каракачанов. Те ще бъдат закупени със средствата получени от ЕС. На този етап не се налага военното присъствие по границата да се увеличи: „Но ние сме готови при необходимост, при масово появяване на големи маси емигранти. В този участък има 45-50 души от армията. Ние сме разработили планове за активизиране на до 2700 души военнослужещи с близо 500 единици техника, за да подпомогнем Гранична полиция“. Различни групи мигранти правят опити да влязат в страната ни, каза още Красимир Каракачанов. „Освен емигранти, които бягат от районите на военни действия в Близкия изток, имаме големи групи от хора, които идват от много по-далечни дестинации – Афганистан, Африка, които смятат, че в Европа могат да намерят по-лесен начин на живот“, посочи вицепремиерът. В района на Малко Търново министър Каракачанов наблюдава демонстрация на 68-а бригада „Специални сили“ в съвместна операция с Гранична полиция по предотвратяване на нелегално навлизане на мигранти у нас. Трябва да се възстанови диалогът с президентството, коментира пред репортери вицепремиерът Красимир Каракачанов по повод назначаването на Младен Маринов за министър на вътрешните работи. По думите му, прекалено много политика пречат на рутинната работа на администрацията. Каракачанов определи номинацията на Маринов като най-добър вариант за министър: „Аз лично смятам, че диалогът между институциите въобще не трябва да прекъсва. В края на краищата без значение кой кмет от коя партия е, кой министър от коя партия е, от чия партия е излъчен президентът – това са институции, които трябва да служат в държавата. Мисля, че в тази ситуация Младен Маринов е най-добрият възможен вариант – един човек с опит, кой друг министър можете да се сетите за последните 28 години, който е започнал от редови полицай и се е издигнал до комисар в полицията и е станал министър след това“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Красимир Каракачанов: В последния месец има засилване на мигрантския натиск по българско-турската граница\t\t\t"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d1%8f%d0%b2%d0%be%d1%80-%d0%b1%d0%be%d0%b6%d0%b0%d0%bd%d0%ba%d0%be%d0%b2-%d0%b5-%d0%b8%d0%b7%d0%b1%d1%80%d0%b0%d0%bd-%d0%b7%d0%b0-%d1%87%d0%bb/", "text": "Депутатът от БСП за Великотърновския регион Явор Божанков е избран за член на България в Парламентарната асамблея на Съвета на Европа. По време на последното заседание на Народното събрание депутатите одобриха промени в състава на делегациите на страната ни в Парламентарната асамблея в съвета на Европа и в НАТО. ПАСЕ е един от главните органи в структурата на Съвета на Европа. Нейните препоръки в областта на човешките права имат значителна тежест в контекста на европейската политика. Асамблеята се състои общо 642 членове – 321 постоянни членове и 321 техни заместници, избрани от националните парламенти на всяка страна-членка на Съвета. В българската делегация в ПАСЕ са шестима представители и шестима техни заместници от различни парламентарни сили, избрани на пропорционален принцип. Един от първите ангажименти на младия народен представител е среща с Комисията по мониторинг на ПАСЕ, на която ще бъдат обсъдени съдебната реформа, законовата реформа на процесуланите закони, корупцията и организираната престъпност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Депутатът Явор Божанков е избран за член на България в ПАСЕ"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d0%bc%d0%b5-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d0%b2%d0%b8%d0%bd%d0%b5%d1%82%d0%ba%d0%b8-%d0%bf%d0%be-%d0%b8%d0%bd%d1%82%d0%b5%d1%80/", "text": "От общо 500 терминала в страната, шофьорите ще могат да закупят електронни винетки за следващата година, съобщават от Агенция „Пътна инфраструктура“. Терминалите ще бъдат разположени по основните пътни направления и граничните пунктове. За удобство на шофьорите терминалите ще оперират на 8 езика – български, английски, немски, гръцки, румънски, сръбски, турски и руски. Електронните винетки ще може да се закупят и от уеб портал, и мобилно приложение, които в момента се разработват. Остава и класическата форма на продажба – от служители в офиси на разпространителската мрежа. За закупуване на електронна винетка са необходими да се посочи номерът на автомобила и да се уточни срока за ползване – година, три месеца, месец, седмица или уикенд.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Купуваме електронни винетки по интернет и чрез мобилни терминали"}
{"url": "https://trud.bg/%d0%b4%d0%b6%d0%b8%d0%b3%d0%b8%d1%82%d1%8a%d1%82-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b7%d0%b0%d1%82%d1%80%d0%b8%d0%bb-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4/", "text": "25-годишният неправоспособен Петър Здравков, който преди седмица блъсна фатално с колата си 39-годишния велосипедист Мартин Чикалов до Морската градина във Варна, е седнал надрусан зад волана. Това съобщиха от Апелативната прокуратура във Варна. След инцидента Здравков заряза возилото си БМВ и избяга. Разследващите не успяха да го открият на адреса му и го обявиха за общодържавно издирване. Здравков се предаде 20 часа след това и му бе направена проба за дрога. Съдебно-химическата експертиза е установила, че в кръвта му е имало кокаин и канабис. С определение на Варненския окръжен съд в края на миналата седмица Здравков бе задържан под стража. Той е обвинен, че е причинил по непредпазливост смъртта на балетиста Мартин Чикалов, избягал е от местопроизшествието и е шофирал без книжка. На 18 септември арестантът може да обжалва мярката си. От прокуратурата добавиха, че представеното в съдебната зала от защитата удостоверение за промени в постоянния адрес на младия мъж показва, че същото е издадено на 11 септември в 14,05 ч, минути преди Петър да се предаде. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Джигитът без книжка, затрил велосипедист, карал надрусан"}
{"url": "https://trud.bg/57-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b1%d0%b5-%d0%b1%d0%bb%d1%8a%d1%81%d0%bd/", "text": "57-годишен бил блъснат на пешеходна пътека в Кърджали от товарен „МАН“ с 54-годишен водач, предаде БНР. Произшествието станало на кръстовището между булевард “Беломорски“ и улица “Заводска“. По-късно пострадалият пешеходец починал в болница. Дежурна оперативна група е извършила оглед. Образувано е досъдебно производство. Само с материални щети е друго пътно произшествие на 16 септември. След нарушена дистанция на разклона за Асеновград 41-годишен водач с „БМВ“ блъснал спрял лек автомобил „Тойота“. Не е констатирана употреба на алкохол.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " 57-годишен мъж почина, след като бе блъснат на пешеходна пътека от товарен камион в Кърджали"}
{"url": "https://trud.bg/%d0%bf%d1%81%d0%b6-%d0%b2%d0%b7%d0%b8%d0%bc%d0%b0-%d1%80%d0%b5%d0%b0%d0%bb-%d0%b7%d0%b0-%d0%bf%d1%80%d0%b8%d0%bc%d0%b5%d1%80/", "text": "„ Пари Сен Жермен“ взима „Реал“ за пример, за да постигне заветната цел – спечелване на Шампионската лига. Пребогатият клуб, финансиран от катарски шейхове, не е успял да се класира дори за полуфинал досега. Във вторник вечер ПСЖ гостува на финалиста от последния сезон „Ливърпул“. „ През последните години „Реал“ изгради отбор от звезди, които могат да издържат на всякакво напрежение – каза треньорът Томас Тухел. – За да спечелиш Шампионската лига, трябва да имаш необходимата култура, която прави футболистите по-големи. В моя отбор се говори на португалски, английски и немски, но аз искам всички да се разбираме само на френски.“ Насер Ал-Хелайфи, президентът на „Пари Сен Жермен“, пък обяви, че клубът е взел най-добрия треньор в съвременния футбол. Тухел дойде след една година пауза в бранша. Освен в „Майнц“ той е работил само в „Борусия“ (Дортмунд). Във визитката му има едва купата на Германия и суперкупата на Франция. „ Дълго обмисляхме кого да назначим и се спряхме на най-добрия – рече Ал-Хелайфи. – Можем да си позволим този, който е №1. И ние го намерихме.“ Във вторник вечер Тухел ще се изправи срещу Юрген Клоп, с когото имат еднаква съдба. И двамата германци тръгнаха от „Майнц“, продължиха в „Борусия“ и стигнаха до европейски гранд. „ Пари Сен Жермен“ и „Ливърпул“ нямат нито една загубена точка през сезона. И двата отбора регистрираха най-добър старт от години.", "date": "2018.09.17", "title": " ПСЖ взима „Реал“ за пример"}
{"url": "https://trud.bg/%d1%83%d0%b6%d0%b0%d1%81%d1%8a%d1%82-%d0%b7%d0%b0-%d0%b1%d0%b0%d0%b9%d0%b5%d1%80%d0%bd-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0/", "text": "„ Байерн“ се ужаси от две тежки контузии. Корентен Толисо ще почива най-малко шест месеца заради скъсване на предна кръстна връзка на коляното. След него травма от ритник на Карим Белараби („Байер“) получи и Рафиня. Неговото възстановяване ще е поне месец. Преди първия мач на „Байерн“ в новия сезон на Шампионската лига отпадна още една звезда. Германският национал Леон Горецка се контузи на тренировка. Все още не е ясно колко тежко е състоянието му, но шансовете да играе в Лисабон са илюзорни. Треньорът Нико Ковач остана без опции в халфовата линия. Хърватинът настоя да бъдат продадени Артуро Видал и Себастиян Руди, а сега като като вътрешен халф здрав остана само Хави Мартинес. На тази позиция биха играли също Тиаго Алантара и Ренато Санчес, но само в краен случай. „ Байерн“ не купи нито един нов футболист през лятото и трансферната политика може да се превърне в сериозен проблем предвид контузиите.", "date": "2018.09.17", "title": " Ужасът за „Байерн“ продължава"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%81%d1%80%d0%b5%d1%89%d0%b0%d1%82%d0%b0-%d1%81-%d0%bf%d1%83%d1%82%d0%b8%d0%bd-%d0%b2-%d1%81%d0%be%d1%87%d0%b8-%d1%89%d0%b5-%d0%b4%d0%b0%d0%b4%d0%b5/", "text": "Президентите на Руската федерация и Турция Владимир Путин и Реджеп Тайип Ердоган ще завършват срещата си в Сочи със съвместно изявление, с което ще вдъхнат „нова надежда“ за региона (кой точно не се пояснява), предаде TACC. „С изявлението, което ще направим днес, тук, в Сочи, след срещата, считам, че ще дадем нова надежда за региона“, подчерта Ердоган на срещата с лидера на Кремъл. По думите му, двамата с Путин са се срещали няколко пъти от началото на годината и са разменили многократно мнения по актуалните проблеми. „Тази размяна на мнения укрепва нашето сътрудничество, но най-вече нашата солидарност по регионалните въпроси дава надежди на народите от региона. Мисля, че не само регионът, но и целият свят гледа към нашата среща“, коментира Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Ердоган: Срещата с Путин в Сочи ще даде нова надежда за региона"}
{"url": "https://trud.bg/ujas-vijte-sledite-ot-butonite-na-djesi/", "text": "Така изглеждат гърдите на Благой Макенджиев от „Черно море“ в минутите след двубоя с ЦСКА от 8-ия кръг на Първа лига. Националът на България пострада още в 14-ата секунда при сблъсък с Едвин Джеси от домакините. След единоборството „червените“ вкараха и най-бързия гол за сезона, дело именно на ганаеца.  В неделя и понеделник Макенджиев получи почивка и не тренира със своите съотборници. Очаква се във вторник все пак стражът да се включи в подготовката за предстоящия мач със „Славия“ от 9-ия кръг.  Ако Макенджиев не се чувства готов за игра, неговото място в състава на „моряците“ може да бъде заето от Георги Китанов. Стражът се завърна на „Тича“ преди дни като преотстъпен от ЦСКА и е в очакване на повторния си дебют за „зелено-белите“.", "date": "2018.09.17", "title": " Ужас: Вижте следите от бутоните на Джеси по тялото на Макендижиев (СНИМКА)"}
{"url": "https://trud.bg/%d1%80%d0%b0%d0%ba%d0%b5%d1%82%d0%b0%d1%82%d0%b0-%d1%81%d0%b2%d0%b0%d0%bb%d0%b8%d0%bb%d0%b0-%d0%bc%d0%b0%d0%bb%d0%b0%d0%b9%d0%b7%d0%b8%d0%b9%d1%81%d0%ba%d0%b8%d1%8f-%d0%b1%d0%be%d0%b8%d0%bd%d0%b3/", "text": "Ракетата, която е свалила малайзийския Boeing-777 в Донбас, е била на въоръжение в украинската част. Това заявиха от министерството на отбраната на Русия. Ведомството представи документи, потвърждаващи тази версия. Ракетата е била произведена в Долгопрудненското машиностроително производствено обединение през 1986 година, разказа началникът на главното ракетно-артилерийско управление на Въоръжените сили на Русия Николай Паршин на брифинг в Москва. „Уникалният заводски сериен номер на ракетата е – 8720, който е даван от производителя“, уточни той. След това тази ракета е била изпратена във войнската част, разквартирована в Украинската ССР. „С достоверност е известно, че ракетата е била получена от войнската част, за което има и приемен протокол“, добави генералът. Паршин отбеляза, че номерът на ракетата е бил установен въз основа на нейните останки, намерени на мястото на катастрофата. „Отделно ще се спра на войнската част 20152, където е била доставена ракетата с номер 886847349 – действителното ѝ название е 221-а зенитно-ракетна бригада, през 1986 година тя е влизала в състава на Карпатския военен окръг в град Теребовл“, разказа той. На въоръжение на бригадата е имало ЗРК „Бук“. След разпада на СССР тя е включена в състава на украинската армия. По думите на Паршин, този полк е участвал в „така наричаната антитерористична операция в Донецка и Луганска области“. В момента той е дислоциран в град Стрий в Лвовска област. Ведомството също показа документация, свързана с ракетата. „Става дума за комплект техническа документация, която се изготвя в завода-производител на всяко производствено изделие и се пази там независимо от това, дали то се намира на територията на Русия или зад нейните граници. Сред представените ви документи присъства паспорта на блока на дюзите 9Д13105000 № 8-30-113“, отбеляза Паршин. От ведомството също припомниха, че според твърденията на Киев, „нито един зенитно-ракетен комплекс, нито една негова ракета не са попаднали в ръцете на опълченците от ДНР или ЛНР“. Освен това, номерът на ракетите „Бук“, оставени от ВСУ в Крим, не съвпадат с номера на ракетата, свалила полет МН17, подчерта Паршин. По думите му, руското министерство на отбраната разполага с документи, които потвърждават това. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                                    ", "date": "2018.09.17", "title": " Ракетата, свалила малайзийския боинг в Донбас, е била на украинските въоръжени сили (ВИДЕО)"}
{"url": "https://trud.bg/%d0%b1%d0%b5%d0%b9%d0%bb-%d0%bf%d0%be%d0%b8%d1%81%d0%ba%d0%b0-%d0%be%d1%81%d1%82%d0%b0%d0%b2%d0%ba%d0%b8-%d0%b2-%d1%83%d0%b5%d1%84%d0%b0/", "text": "Гарет Бейл призова УЕФА да уволни служителите си от комисията, която определя най-красивите голове на сезона. Попадението със задна ножица на уелсеца за „Реал“ във финала на Шампионската лига срещу „Ливърпул“ (3:1) дори не попадна сред първите три. „ Нямам представа кой е гласувал – негодува Бейл. – Искам обаче да разбера и да призова всички да бъдат уволнени.“ За гол №1 бе избран голът на Кристиано Роналдо срещу „Ювентус“ – също със задна ножица. На въпрос кой е по-красив, Бейл отговори: „Не е моя работа да определям.“ Пред попадението на уелсеца бяха избрани тези на Дмитри Пайе („Марсилия“) и на испанската националка до 17 години Ева Наваро.", "date": "2018.09.17", "title": " Бейл поиска оставки в УЕФА"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b3%d0%b5%d1%80%d0%b1%d0%b5%d0%bd%d0%bf-%d1%81%d0%b2%d0%b8/", "text": "С над 1.2 млн. лева директна подкрепа от правителството за последната година Свищов е пример, че кабинетът на премиера Бойко Борисов подкрепя всички общини без значение от коя партия е издигнато ръководството. За правителството е важно да се решават проблеми на гражданите, като например жителите на село Хаджидимитрово да имат постоянен достъп до вода, незавсимо, че местната власт е била подкрепена от друга партия на изборите. Още повече когато става дума за регион като Свищов, който е важен не само от историческа, но и от транспортна и академична гледна точка. Това заяви българският евродепутат от ГЕРБ/ЕНП Ева Майдел по време на посещение в Свищов на 17 септември, където беше специален гост на откриването на академичната година в Стопанската академия „Д.А.Ценов“. Ева Майдел се срещна с кмета на Свищов Генчо Генчев, председателя на Общинския съвет д-р Кристиян Кирилов и народния представител от ГЕРБ Станислава Стоянова. Заедно те откриха новопостроена детска площадка в ОДЗ „Чиполино“ в града. Посещението на българския евродепутат е част от иницитивите ѝ в област Велико Търново, където има европейски информационен офис. Ева Майдел проведе среща и с младежката структура на ГЕРБ в Свищов, на която обсъдиха участието на младите в проекти за развитие на региона. „Бъдете активни граждани и защитници на европейската идея. Обединена Европа е красива идея, която не само, че не се превърна в утопия както други идеи като комунизма, фашизма, национал-социализма, а напротив – тя подобри живота на милиони хора. Тя не разруши нито едно общество или държава, а помогна на милиони, в това число и нас българите, да живеем по-добре. Днес Европа е подложена на изпитание и точно вие, младите, трябва да водите разговора в обществото за нуждата европейците да работим заедно, за да живеем по-добре, а не да сме разделени и водим войни.“ Това каза Ева Майдел пред студентите от Стопанската академия по време на откриването на новата академична година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Евродепутатът Ева Майдел (ГЕРБ/ЕНП): Свищов е пример, че правителството подкрепя всички общини, без значение от коя партия е издигнато ръководството"}
{"url": "https://trud.bg/%d0%be%d1%84%d0%ba-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%bf%d0%be%d0%b4%d0%bf%d0%be%d0%bc%d0%b0%d0%b3%d0%b0-%d1%81%d0%b5%d0%bc%d0%b5%d0%b9%d1%81%d1%82%d0%b2/", "text": "Решение да подпомогне финансово семействата на четиримата футболисти, които загинаха при катастрофа миналата седмица на главен път Плевен-Русе, взе Управителният съвет на Общински футболен клуб /ОФК/ „Павликени“. Всеки от членовете му ще дари лични средства, които ще бъдат разпределени между роднините на играчите. Със свой принос към дарението се включват и съотборниците на Димитър Кушев, Генчо Стефанов, Георги Вълчев и Ивелин Атанасов, както и треньорът на отбора. Те решиха да дарят премиите си за победата си от последния мач на ОФК „Павликени“. Събраната до момента сума е общо над 3500 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " ОФК „Павликени“ подпомага семействата на загиналите при катастрофа футболисти"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b5%d0%b2%d0%bb%d0%be%d0%b3%d0%b8-%d1%81%d1%82%d0%b0%d0%bd%d0%be%d0%b5%d0%b2-%d0%b1%d0%b8%d1%80%d0%bc%d0%b0%d1%82%d0%b0-%d0%b8-%d1%81%d0%b8%d0%bd/", "text": "Евлоги Станоев, по прякор Голямата Бирма и синовете му от два различни брака Георги и Антон са обвинени задочно за участие в организирана престъпна група за производство на цигари без бандерол. Лидия Михайлова, наричана още Лидка Скалата, която е бивша съпруга на Евлоги и майка на Георги – Малката Бирма, няма нищо общо с бандата. Това стана ясно от изявления на спецпрокурори, които разследват аферата с 4 тютюневи фабрики. Както писа “Труд” маскирани полицаи нахлуха в заведението “Кошарите”, (сега Сръбски ресторант “Бест” – б.р.), за да търсят документи, уличаващи Евлоги Станоев. Още от миналата седмица обаче Голямата Бирма бил в чужбина, като не се изключва и да е при свои партньори в Сърбия. Синовете му също се издирват. По случая са обвинени общо 9 души, но се смята, че Бирмите са финансирали нелегалното производство и после са пласирали цигарите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Бирмите – баща и синове, обвинени за цигарена афера\t\t\t"}
{"url": "https://trud.bg/%d1%82%d1%80%d0%b5%d1%82%d0%b0-%d1%82%d1%80%d0%b5%d0%bd%d1%8c%d0%be%d1%80%d1%81%d0%ba%d0%b0-%d0%b3%d0%bb%d0%b0%d0%b2%d0%b0-%d0%bf%d0%b0%d0%b4%d0%bd%d0%b0-%d0%b2-%d0%b5%d0%bb%d0%b8%d1%82%d0%b0/", "text": "Трета треньорска рокада беляза 8-ия кръг в Първа лига. Ръководството на „Дунав“ (Русе) прие оставката на досегашния наставник Малин Орачев. Тя идва вследствие на поражението от „Етър“ с 2:4. През последните месеци феновете на „драконите“ на няколко пъти пожелаха младия специалист да напусне отбора.  От клуба обявиха, че оставят развитието на „Дунав“ в ръцете на досегашните помощници Цветомир Младенов, Емил Иванов и Любомир Петков.  Преди Орачев пък същата съдба в Първа лига през този сезон сполетя Иван Колев и Небойша Лекич. Двамата бяха освободени от един и същи отбор – „Верея“. Сърбинът обаче сезира БФС за неправомерното му освобождаване, което дойде след бойкот на играчите.  В навечерието на новата кампания в Първа лига „Левски“ се раздели с Делио Роси.  Преди година по същото време рокадите в Първа лига отново бяха три – Николай Митов си тръгна от „Герена“, Георги Дерменджиев от „Лудогорец“, а Димитър Васев бе уволнен от „Септември“.", "date": "2018.09.17", "title": " Трета треньорска глава падна в елита"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b8%d0%bd%d0%b4%d1%83%d1%81%d1%82%d1%80%d0%b8%d0%b0%d0%bb/", "text": "Кметът на Шумен се срещна в понеделник с посланика на Чешката република в България Н.Пр. Душан Щраух. Визитата на дипломата е в отговор на поканата на градоначалника да го запознае с възможностите, които предоставя Индустриалния парк за инвестиции. В срещата участваха и Емил Кимак, представител на чешка фирма за България и Индржих Худи, който отговаря за международните контакти. Чешката компания е производител на модерни автобуси, тролейбуси и електробуси. „Търгуваме със Словакия, Унгария, Полша, Прибалтийските държави, Русия, Исландия, Фарьорските острови, но към момента България е най-интересният пазар за нас. Вече работим със Стара Загора и Сливен“, обясни Худи. По време на срещата Христов посочи, че индустриалното развитие на Шумен е един от приоритетите в управленската програма на неговия екип. 17 са вече инвеститорите в Индустриалния парк само за 2 години. Със сигурност обаче, най-важно е мнението на предприемачите, затова е добре, че посланикът е на посещение заедно с представители на бизнеса, каза още градоначалникът. След срещата той предложи заедно да посетят шуменската индустриална зона и да се убедят сами във възможностите, които предлага. Любомир Христов и посланик Щраух разговаряха и за доброто партньорство между общината и Чешкия културен център. Кметът припомни, че повече от 15 години Регионалната библиотека в Шумен и Народното читалище „Добри Войников-1856“ работят по съвместни проекти, организират изложби, представят чешки и български автори и филми. Душан Щраух предложи изложбата „Българските чехи“ да гостува и в Шумен. Тя разказва за дълбоките корени на българо-чешкото приятелство и за първите чехи, които идват тук и помагат за укрепването на българската държава след Освобождението. Кметът Любомир Христов покани посланика на Чехия отново да посети града и в знак на приятелство му подари плакет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Кметът на Шумен представи Индустриалния парк пред чешкия посланик"}
{"url": "https://trud.bg/%d0%be%d0%b1%d1%80%d0%b0%d1%82%d0%b5%d0%bd-%d0%b5%d1%84%d0%b5%d0%ba%d1%82-%d0%b7%d0%b0-%d0%bb%d0%b5%d0%b2%d1%81%d0%ba%d0%b8/", "text": "Първата загуба за „Левски“ в шампионата е факт. „Сините“ отстъпиха с 0:1 на „Локомотив“ (Пловдив) и сдадоха лидерската позиция на ЦСКА. Но последното не е чак толкова важно, сезонът е дълъг, а тепърва предстои дерби между двата тима.  Изненадващо и отрезвяващо обаче бе представянето на столичния гранд на „Лаута“. Особено през първата част.  Още с идването си в София Славиша Стоянович призна, че отборът има нужда от физическа подготовка, която планира да направи по време на мачовете на националния отбор. Но докато това стане факт, тимът му записа серия от пет поредни победи.  И изглежда, че въпросната пауза имаше обратен ефект за „Левски“. Тимът точно бе набрал скорост, спечели и важен сблъсък с традиционно неудобния „Берое“ (1:0), но след това трябваше да чака две седмици до подновяването на първенството.  В неделя вечер играчите на Стоянович бяха далеч от представянето си в предходните си 450 минути. Освен това срещу тях имаха съперник, играл далеч по-концентрирано и мотивирано от гостите. И победата бе заслужена.  Като грешка може да се счита и решението на Стоянович да се довери на състава от последния шампионатен мач. На резервната скамейка останаха възстановените Давид Яблонски и Паулиньо. Там бе и голмайсторът на отбора Станислав Костов, отстъпил мястото си за втори пореден мач на Серджиу Буш. Но към днешна дата румънецът не е за стартовите единадесет. Докато в предходните двубои неговият конкурент в атака успяваше да отбележи при малкото създадени пред него ситуации, а в някои случаи и сам си ги изработваше, „деветката“ на „сините“ бе твърде изолиран и не успяваше да излезе на позиция.  В средата „сините“ също бяха неефективни, липсваше свръзката между отделните линии, имаше и много брак в действията. Но обърне ли се каруцата, пътища много… Стоянович призна поражението и може би тези 90 минути му отвориха очите за другото лице на „Левски“. В крайна сметка и нищо фатално не се е случило – приказката с чудесната серия приключи, но това бе и въпрос на време. Сега идва наглед протоколен мач с „Витоша“ (Бистрица) преди сблъсъка с ЦСКА. А „сините“ вече се убедиха, че да си на върха не е лесно и да останеш там е по-трудно, отколкото да се изкачиш…", "date": "2018.09.17", "title": " Обратен ефект за „Левски“"}
{"url": "https://trud.bg/%d0%bc%d0%b2%d1%84-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b7%d0%b0-%d1%82%d0%b5%d0%b6/", "text": "Неконтролирано и внезапно излизане от Европейския съюз вероятно ще навреди сериозно на икономиката на Великобритания, заяви в понеделник Международният валутен фонд, съобщават агенциите Ройтерс и „Уолстрийт джърнъл“. В редовния си преглед за британската икономика, МВФ посочи, че очаква икономиката на Острова да се разшири с около 1,5% през тази и през следващата година, но само ако Лондон и Брюксел успеят да се споразумеят по условията за оттеглянето на Великобритания от Европейския съюз. Трябва да се има предвид, че официалната дата за Брекзит е 29-и март 2019-а година. Фондът обаче подчерта, че преходният период за преодоляване на дупката, която може да се получи между излизането и началото на нови икономически отношения на Великобритания с ЕС, е от съществено значение за избягване на сътресения. „Огромният обхват и ограниченото време за работата, която остава да бъде свършена преди Великобритания да напусне ЕС, вероятно ще доведат до непълна подготовка за деня на Брекзит въпреки най-решителните усилия“, се посоча в новия доклад на МВФ. Базираната във Вашингтон международна организация също така предупреди, че Брекзит без споразумение за оттегляне и без преходен период би довел до „значителни разходи“ за Великобритания и в по-малка степен за Европейския съюз. На този етап официални представители от Лондон и Брюксел показват известна увереност, че могат да постигнат споразумение през следващите шест до осем седмици, въпреки че в същото време инвеститорите вярват, че има увеличаване на рисковете за Брекзит без сделка. Шефът на МВФ Кристин Лагард отбеляза, че обезценката на британската лира след вота в подкрепа на Брекзит е навредила на растежа на реалните доходи на Острова. Британският износ пък не се е подобрил достатъчно, за да спре като цяло по-бавния икономически растеж. Според Лагард един твърд и неконтролиран Брекзит ще доведе до по-нататъшна обезценка на паунда и до увеличаване на британския дефицит. Тя отново предупреди, че ако няма Брекзит сделка, това ще доведе до намаляване на размера на британската икономика и че при такъв силно негативен сценарий Великобритания ще се наложи да предоговари най-малко 63 търговски споразумения с ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " МВФ предупреди Великобритания за тежки икономически последици, ако няма сделка за Брекзит с ЕС"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b3%d0%b5%d1%80%d0%b1%d0%b5%d0%bd%d0%bf-%d0%be%d0%b1%d0%b5/", "text": "Бъдете активни граждани и защитници на европейската идея. Обединена Европа е красива идея, която не само, че не се превърна в утопия както други идеи като комунизма, фашизма, национал-социализма, а напротив – тя подобри живота на милиони хора. Тя не разруши нито едно общество или държава, а помогна на милиони, в това число и нас българите, да живеем по-добре. Днес Европа е подложена на изпитание и точно вие, младите, трябва да водите разговора в обществото за нуждата европейците да работим заедно, за да живеем по-добре, а не да сме разделени и водим войни. Това каза българският евродепутат от ГЕРБ/ЕНП Ева Майдел пред студентите от Стопанската академия „Д. А. Ценов“ в Свищов по време на откриването на академичната година на 17 септември. „Академията в Свищов е една от най-реномираните академични институции в България и за мен е чест, че имам възможността да приветствам бъдещия икономически и финансов елит на страната днес,“ добави Ева Майдел. Тя има информационен офис във Велико Търново и осъществява редица инициативи в областта.  По време на посещението си в Свищов, евродепутатът се срещна с кмета на града Генчо Генчев, председателя на Общинския съвет д-р Кристиян Кирилов и народния представител от ГЕРБ Станислава Стоянова. Заедно те откриха новопостроена детска площадка в ОДЗ „Чиполино“ в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Евродепутатът Ева Майдел (ГЕРБ/ЕНП): Обединена Европа не е утопия, а постижима цел, която помогна на милиони да живеем по-добре"}
{"url": "https://trud.bg/%d0%bf%d1%8a%d1%80%d0%b2%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8%d1%82%d0%b5-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%bf%d0%be%d0%bb%d1%83%d1%87/", "text": "За осма поредна година близо 1500 първокласници от училищата в Стара Загора получиха беройски тетрадки с кратка история на клуба. Акцията „В час с „Берое” има за цел да популяризира отбора сред подрастващите в деня, в който за първи път прекрачват училищния праг. Всички футболисти на „Берое“, треньорите и служители в клуба пожелават много успехи на първолаците в училище и се надяват да ги виждат все по-често да спортуват, както и да подкрепят любимия зелен тим на стадиона под Аязмото, съобщиха от пресслужбата на клуба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Първокласниците в Стара Загора получиха беройски тетрадки"}
{"url": "https://trud.bg/%d1%81%d0%be%d1%84%d0%b8%d1%8f-%d1%81%d1%8a%d0%b1%d1%80%d0%b0-%d1%84%d0%be%d1%80%d1%83%d0%bc-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d0%b1%d0%be%d0%ba%d1%81/", "text": "Форум на световния бокс събра повече от 40 жени от над 30 държави в София, които ще обсъждат бъдещите промени за равни права в този спорт. Целта е равнопоставеност на всички нива.  Инициативата уважи и първата ни състезателка в профибокса Дейзи Ланг, достигнала до световна титла и европейска титла. Тя пристигна от САЩ, където живее, и днес ще изнесе лекция в хотел „Витоша“. Организатор на форума е Емилия Груева, вицепрезидентът на Българската федерация по бокс и председател на комисията за женски бокс на Международната централа (АИБА).", "date": "2018.09.17", "title": " София събра форум на световния бокс"}
{"url": "https://trud.bg/%d0%bd%d0%b0%d0%b4-67-%d1%82%d0%be%d0%bd%d0%b0-%d0%be%d1%82%d0%bf%d0%b0%d0%b4%d1%8a%d1%86%d0%b8-%d1%81%d0%b0-%d1%81%d1%8a%d0%b1%d1%80%d0%b0%d0%bd%d0%b8-%d0%bd%d0%b0-%d1%82%d0%b5%d1%80%d0%b8%d1%82/", "text": "Общо 67,55 тона отпадъци са събрани в 11 общини в рамките на инициативата „Да изчистим България заедно“ на 15 септември. Това са окончателните данни, обобщени от Регионалната инспекция по информация на общините. Най-голямо количество отпадъци отчита община Велико Търново – 20,28 т., следвана от Габрово – 15,94 т. и Трявна – 10,1 т. Общините Дряново и Севлиево отчитат 4,32 т. и 6,5 т., Свищов – 2,93 т., по 2 тона Елена и Лясковец. Най-малко са отчели Горна Оряховица – 1,58 т., Павликени – 1,5 т. и Сухиндол – 0,4 т.. Отпадъците ще бъдат депонирани на регионалните депа Велико Търново, Севлиево, Габрово и Санадиново. Почистени са 158 места. Най-много места – 48 са почистени в община Павликени, следва Габрово с 33 и Велико Търново с 28. Общо 2399 доброволци са участвали в почистването. 15 служители на РИОСВ и Регионалната лаборатория на ИАОС във Велико Търново събраха 22 чувала отпадъци, предимно от пластмасови опаковки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Над 67 тона отпадъци са събрани на територията на РИОСВ – Велико Търново"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bd/", "text": "Всички ние, които сме събрани в тази зала на Столичния общински съвет, сме призвани да работим за доброто на нашия град, столицата на България. Нека в тази работа ни води мъдростта и отговорността пред нашите съграждани, а не моментната конюнктура и партийни пристрастия и интереси. Нека вършим тази работа, водени от надеждата, че този град може да стане добро място за живеене, работа и развитие на съвременния софиянец и на бъдещите поколения. Това каза лидерът на столичните социалисти и председател на групата на БСП в СОС Калоян Паргов в словото си по време на тържествената сесия по случай празника на София. Преди това общински съветници и депутати от „БСП за България“, избрани от столицата, присъстваха на тържествения водосвет и церемонията по издигане на знамето на София. „Нека не губим вярата, че когато завършим мандата си като общински съветници, няма да се срамуваме от това, което оставяме след себе си. Да имаме основание да се гордеем с това, което сме свършили и можем да застанем пред тези, които са ни изпратили тук, с високо вдигната глава. Това да си общински съветник не е привилегия, а огромна отговорност“, заяви Паргов и призова: „Нека любовта ни към нашия град, която, надявам се, всички изпитваме, ни води при взимането на решения. Решения, които ще допринесат за това София да стане хармонично развит град, в който еднакво добре се чувстват и живеят, както хората в центъра, така и хората в крайните квартали. А диспропорциите в развитието на столицата да бъдат преодоляни със съвместните ни усилия”. Калоян Паргов, който е и заместник-председател на Комисията по образование, култура, наука и културно многообразие, поздрави по случай първия учебен ден всички заети в столичното образование и им благодари за това, което правят за бъдещето на България и на нашия град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Лидерът на БСП – София Калоян Паргов: Нека мъдростта ни води в работата за доброто на нашия град, а не конюнктурата и партийните пристрастия"}
{"url": "https://trud.bg/%d1%80%d0%b0%d0%b5%d0%b2%d0%b0-%d0%b3%d1%80%d0%b5%d1%88%d0%ba%d0%b8%d1%82%d0%b5-%d0%b4%d0%be%d0%b9%d0%b4%d0%be%d1%85%d0%b0-%d0%be%d1%82-%d0%bb%d0%b8%d0%bf%d1%81%d0%b0-%d0%bd%d0%b0-%d1%80%d1%83%d1%82/", "text": "Грешките, които допуснаха момичетата, дойдоха от липса на опит, а не от недостатъчни тренировки – заяви Илиана Раева, президент на родната федерация по художествена гимнастика след края на мондиала в София.- Новите ни световни шампионки са още едни бебета. Трябва им малко време, което те ще получат до олимпиадата Токио 2020.  На световното в „Арена Армеец“ ансамбълът спечели злато и бронз, но си осигури и квота за игрите. А индивидуалните ни гимнастички прибавиха сребро. „Получихме най-високата оценка за трудност при ансамблите, което показва, че нашите момичета са най-силни – продължи Раева. – Художествената гимнастика се намира на съвсем друго развитие. Битката вече не е само с един отбор.“  Треньорката на ансамбъла Весела Димитрова пък разкри, че от новия сезон съчетанията ще бъдат с други уреди – на пет топки, както на три обръча и два чифта бухалки. А в отбора ще влязат и нови гимнастички. Промените се налагат заради изключителната натовареност, която води до много контузии. „Имам осем разкошни момичета, като всяка една може да стане титуляр и мисля да експериментирам – каза тя. – Искам да участваме с 6 състезателки по турнирите, за да се обиграят, но на олимпиадата ще са пет. Контуренцията е най-хубавото нещо, за което може да мечтае един треньор!“", "date": "2018.09.17", "title": " Раева: Грешките дойдоха  от липса на рутина"}
{"url": "https://trud.bg/6-%d0%ba%d0%b0%d0%b7%d0%b0%d0%bd%d0%b0-%d1%80%d0%b8%d0%b1%d0%b5%d0%bd%d0%b0-%d1%87%d0%be%d1%80%d0%b1%d0%b0-%d0%b8-%d1%82%d0%be%d0%bd-%d0%b1%d0%b8%d1%80%d0%b0-%d1%81%d0%b5-%d1%80%d0%b0%d0%b7%d0%bb/", "text": "Кулинарен фестивал събра жители и гости на Лом в навечерието на празника на града – Вяра, Надежда и Любов. В Дунавския парк вълшебникът на скарата и черпака майстор Миро приготви за участниците в тържествата 6 казана с чорба от различни видове речна риба – шаран, толстолоб, распер и други водни обитатели. Заедно с рибата и зеленчуците във врящата смес кулинарният магьосник от съседна Сърбия изсипа за аромат и по шише дюлева ракия – собствено производство. На брега на голямата река запушиха и скари, на които майстор-готвачът метна донесени от родината му плескавици и уштипци. А местната управа почерпи с над 1 тон наливна бира. В залата на читалище „Постоянство” се проведе тържествена сесия на общинския съвет, на която присъстваха и петимата депутати от региона и областният управител Росен Белчев. „ В община Лом в процедури на реализация са проекти за над 50 млн. лева, ремонтират се училища и детски градини, обществени сгради и подземна инфраструктура. Това ще промени видимо Лом, но градът има и огромен проблем – доставянето на питейна вода, за решаването на който са необходими усилията и помощта на всички!”, заяви кметът Пенка Пенкова. Със званието „Почетен гражданин на Лом” бяха отличени покойният д-р Андрей Георгиев – емигрант в САЩ, дарил 2,5 млн. долара на гимназия „Найден Геров” и града, и лекарят ортопед д-р Антони Георгиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " 6 казана рибена чорба и тон бира се разляха за празника на Лом"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d1%81%d0%b5/", "text": "Няма как да  , особено когато лидерите се разминават с институционалния тон. Така президентът Румен Радев отговори на въпроса ще се срещне ли с представители на управляващата коалиция, за да изяснят казуса с освобождаването на Младен Маринов от поста главен секретар на МВР, предаде  . Такава покана за среща към държавния глава отправиха днес лидерите на парламентарните групи на ГЕРБ Цветан Цветанов и на „Обединени патриоти“ Волен Сидеров: „Аз мисля, че вече съм пределно ясен в това, което отговорих. Разбрах, че съм поканен на среща, на която няма как да отида, разбира се, особено когато лидерите се разминават с институционалния тон. Коалиционният съвет не е законов орган. Кабинетът си има министър-председател и ресорен министър и точно те трябва да организират това, което до момента не е направено – съгласуването на това предложение“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.09.17", "title": " Президентът Румен Радев отказа да се срещне с коалиционния съвет"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2%d1%8a%d0%b7%d0%bb%d0%be%d0%b6%d0%b8-%d0%bd%d0%b0-%d0%b4%d0%b0%d0%bd%d1%81-%d0%bf%d1%80%d0%be%d0%b2%d0%b5%d1%80/", "text": "Софийска градска прокуратура възложи на Държавна агенция „Национална сигурност“ извършването на проверка по повод публикация   – „ДжиПи Гейт“: Гранд корупция с еврофондове и обществени поръчки през консултантски фирми“, съобщиха от държавното обвинение. На 14.09.2018 г. сигнал за нередности и измами при усвояване на средства от европейски фондове, по повод същата публикация е постъпил до главния прокурор от вицепремиера Томислав Дончев. Сигналът на г-н Дончев е адресиран и до министъра на вътрешните работи, както и до председателя на КПКОНПИ, с копие до изпълнителния директор на Изпълнителна агенция „Одит на средствата от ЕС“. Сигналите от Томислав Дончев и от сайта „Биволь“ са обединени. Предмет на проверка ще са всички процедури по обществени поръчки и усвояване на средства от фондове на ЕС, описани в публикацията, както и участието в тях на посочените физически лица и търговци. Проверката на процедурите, свързани с отделните проекти и тяхното финансиране, ще обхване и действията на държавни органи и длъжностни лица. На ДАНС са възложени конкретни действия, свързани с изискване на документи, снемане на обяснения и проверка на твърдяните факти. В хода на проверката ще бъде осъществено и взаимодействие с КПКОНПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.17", "title": " Прокуратурата възложи на ДАНС проверка на публикация в сайта „Биволъ“\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%b7%d0%b0%d1%81%d0%b8%d0%bb%d0%b8-%d0%b2%d0%be%d0%b5%d0%bd%d0%bd%d0%be%d1%82%d0%be-%d1%81%d0%b8-%d0%bf/", "text": "Турският президент Реджеп Тайип Ердоган заяви, че Турция ще засили военното си присъствие в северната част на разделения остров Кипър, съобщи агенция Франс прес. „Няма да намалим броя на нашите войници там, а напротив, ще го увеличим“, заяви Ердоган пред журналисти на борда на самолета, с който пътува за Азербайджан. В северната част на Кипър са стационирани около 35 000 турски войници и присъствието им там е една от основните спънки в преговорите за обединение на острова. Последният кръг преговори през юли 2017 г. приключи с провал. Ердоган заяви също, че противно на неотдавнашни информации в печата, страната не предвижда да открие военноморска база в Северен Кипър. „Нямаме нужда от такава база там“, каза той, подчертавайки, че Турция се намира на „няколко минути“ от кипърския турски бряг. Наличието на турска база в Северен Кипър ще има преди всичко „психологически измерения“. „Ако почувстваме нужда от това, ще го направим“, добави Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.17", "title": " Ердоган: Турция ще засили военното си присъствие в северната част на Кипър"}
{"url": "https://trud.bg/%d0%bc%d0%b5%d1%82%d0%b0%d0%bb%d1%83%d1%80%d0%b3%d0%b8%d1%8f%d1%82%d0%b0-%d1%81%d0%b5-%d0%b7%d0%b0%d0%b2%d1%8a%d1%80%d0%bd%d0%b0-%d0%b2-%d0%b3%d0%b8%d0%bc%d0%bd%d0%b0%d0%b7%d0%b8%d1%8f-%d1%85%d1%80/", "text": "С тържествена церемония бе открита новата учебна 2018/2019 година в Професионална гимназия по механотехника, електроника, телекомуникации и транспорт „Христо Ботев“ в Шумен.   Училището посреща осмокласници в специалностите „Приложно програмиране“, „Компютърна техника и технологии“, „Автотранспортна техника“ и „Автомобилна мехатроника“. Приветствено обръщение към учениците направиха инж. Галина Младенова, директор на гимназията и Мая Блъскова, експерт „Връзки с обществеността“ на „Алкомет“ АД. Тази година е осъществен прием по две нови специалности – „Електрообзавеждане на производството“ и „Металургия на цветните метали“, в която обучението ще се реализира с подкрепата на „Алкомет“ АД – Шумен. С това се поставя началото на дуалната форма на обучение в областта на цветната металургия в града. Проектът има за цел да стимулира професионалната ориентация на учащите, както и да осигури подготвени кадри за производствените нужди на предприятието. Председателят на Надзорния съвет на „Алкомет“ АД – Фикрет Индже се срещна лично на 12 септември с ученици и родители в новите специалности „Електрообзавеждане на производството“ и „Металургия на цветните метали“ и обсъдиха предизвикателствата на предстоящото обучение. Учениците в специалност „Металургия на цветните метали“ ще имат възможност да придобият знания в областта на металургията и ще имат практически упражнения с най-модерни машини и инструменти. За учениците от 8 и 9 клас предприятието дава възможност за 5 ежемесечни стипендии по 50 лв. За 10 и 11 клас 5 стипендии по 65 лв., а за завършващите ученици – 5 стипендии от по 100 лв. Фирмата осигурява още учебници, безплатен транспорт за социалнослаби ученици, безплатно работно облекло и храна по време на практическите занятия. 18 осмокласници в паралелките „Електрообзавеждане на производството“ и „Металургия на цветните метали“ получиха рекламни подаръци, осигурени от „Алкомет“ АД. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Металургията се завърна в гимназия „Христо Ботев“"}
{"url": "https://trud.bg/661-%d0%bf%d1%8a%d1%80%d0%b2%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8-%d0%b2-%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b2/", "text": "661 ученици в община Благоевград за първи път прекрачиха прага на училището и влязоха в своите класни стаи. Всички учебни заведения в Благоевград започнаха новата учебна година, както бе обещал кметът д-р Атанас Камбитов, с редица обновления. Спортни площадки, обновени физкултурни салони, нова материална база, оборудване са само част от новостите, с които благоевградските училища започват годината. Община Благоевград е поела твърд ангажимент да подкрепя всяко учебно заведение. Кметът д-р Атанас Камбитов, председателят на ОбС Радослав Тасков и заместник- кметовете на Благоевград пожелаха успешна година на директори, училищен колектив и ученици. Заедно с това, те откриха дългоочаквани нововъведения в Благоевградска професионална гимназия „Ичко Бойчев“, СУИЧЕ „Св. Климент Охридски“, XI ОУ „Христо Ботев“. От следващата година още две училища в града ще имат свои закрити басейни- VI ОУ „Иван Вазов“ и XI ОУ „Христо Ботев“. Предвижда се да се обнови и модернизира сградният фонд на НХГ „Св. св. Кирил и Методий“, Трето ОУ „Димитър Талев“ и Пето ОУ „Георги Измирлиев“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " 661 първокласници в община Благоевград влязоха в уютни класни стаи и училища с нови придобивки"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0-%d1%80%d1%83%d1%81%d0%b8%d1%8f-%d1%89%d0%b5-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0%d0%bc%d0%b5-%d0%be%d1%82%d0%bd%d0%be%d1%88/", "text": "Възстановяването на руско-украинските отношения, очевидно, ще трябва да стане с други, по-отговорни политици в Украйна, се казва в разпространено в понеделник съобщение от Министерството на външните работи на Русия във връзка с развалянето от страна на Киев на двустранния Договор за приятелство, сътрудничество и партньорство, предава ТАСС. „Изхождаме от това, че на народите на Русия и Украйна самата историческа съдба е предначертала да живеят в добросъседство. Към това ги тласкат и многовековното съвместно минало, тесните духовни, културни и родствени връзки“, обръщат внимание от министерството. „Настоящата криза между нашите страни неизбежно ще бъде преодоляна. Но възстановяването на отношенията, очевидно, ще се случи с други, по-отговорни украински политици“.  От руското външно ведомство добавят също, че решението на Киев да прекрати действието на Договора за добросъседство с Русия обслужва чужди на Украйна геополитически интереси и предизвиква дълбоко съжаление. „Предприеманите от сегашното ръководство на Украйна деструктивни действия предизвикват дълбоко съжаление“, посочват от МВнР на Русия. „В стремежа си да обслужат чужди геополитически интереси и своите политически амбиции, киевските власти демонстрират готовност с лекота да разрушават всичко това, което е работено с години и десетилетия и да прекъсват връзка, изграждани с векове от много поколения наши предци“. Както напомнят от ведомството, по-рано президентът на Украйна Петро Порошенко подписа указ за отказ от автоматичното продължаване на поредния десетгодишен период на Договора за приятелство, сътрудничество и партньорство между Русия и Украйна и документът ще прекрати своето действие на 1 април 2019 година. Сега тази мярка трябва да бъде одобрена от Върховната рада. „В своя антируски бяс украинското ръководство, добрало се до властта след въоръжен антиконституционен преврат през 2014 година, не се гнуси да остави следа в историята, като за политици, нанесли колосални вреди не само на руско-украинските отношения, но и на националните интереси на самата Украйна“, обясняват от МВнР на Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " МВнР на Русия: Ще възстановяваме отношенията с Украйна, но с други, по-отговорни политици в Киев"}
{"url": "https://trud.bg/%d0%bc%d0%bb%d0%b0%d0%b4%d0%b8%d1%82%d0%b5-%d1%81%d1%82%d0%be%d0%bb%d0%b8%d1%87%d0%bd%d0%b8-%d1%81%d0%be%d1%86%d0%b8%d0%b0%d0%bb%d0%b8%d1%81%d1%82%d0%b8-%d0%bf%d0%be%d0%ba%d0%b0%d0%b7%d0%b0%d1%85/", "text": "Младите социалисти от столицата показаха истината за града в изложбата „София на две скорости“. Събитието беше по повод празника на София – 17-и септември. Снимките бяха подредени на изхода на метростанция „Сердика“ от страната на Министерството на здравеопазването. На откриването на изложбата присъстваха лидерът на БСП – София и председател на групата на социалистите в СОС Калоян Паргов, заместник-председателят на СОС от БСП Милка Христова, народните представители Христо Проданов и Николай Цонков и общинските съветници Борис Цветков и Николай Николов, както и председателят на Младежкото обединение на БСП Николай Бериевски. “Нека не правим софиянци заложници на предизборните кампании и пиара с лентичките, призова Калоян Паргов. – На тържествената сесия в Столичния общински съвет пожелах всички заедно да работим, за да преодолеем диспропорциите в града. За да няма разлика между красивия център и забравените крайни квартали“. Председателят на Младежкото обединение на БСП в София Петко Димитров пък разкри, че изложбата ще бъде обогатявана и разширявана с нови снимки, които да показват разликите в града ни. „Планираме тази изложба да обиколи всички квартали на София, за да покаже каква е истината, каза Петко Димитров. – Със сигурност управляващите трябва да се грижат за всички квартали на София така, както го правят за центъра. В тази връзка е и нашата кампанията, която с младежите от БСП – София подехме. Казва се „24 по 24“. За 24 месеца ще обиколим всички 24 района на града. Ще правим различни събития, ще се срещаме с гражданите, за да чуем проблемите им. А след това ще се опитаме да ги разрешаваме един по един с нашите общински съветници“. „Една от снимките в изложбата показва улицата, на която живея, каза Надежда Мидюрова, заместник-председател на МО на БСП – София. – Намира се в квартал „Овча купел“. Няма асфалт, има кал, локви, дупки. Непроходима е. При всеки дъжд гаражите се наводняват, майките с детски колички не могат да преминават по нея, да не говорим за хора с инвалидни колички. Пускали сме множество жалби до общината, но последно ни обясниха, че попадаме в зоната на „Западната тангента“ и нашата улица ще бъде ремонтирана, когато има яснота за нейното разширяване. Дотогава от общината можели само да поддържат „нормален достъп“ до улицата. В същото време и аз, а и всички съседи, плащаме данъци, за да живеем в европейска столица. Не може управляващите в Столична община да заблуждават хората с красивия център и да твърдят, че всичко е наред. София е с две лица и това е голямото лицемерие на управляващите в града ни в последните 10 години“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Младите столични социалисти показаха истината за града в изложбата „София на две скорости“"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2-%d0%b1%d1%83%d0%ba%d1%83%d1%80%d0%b5%d1%89-%d0%b1%d0%b5%d0%b7-%d1%81%d0%b2%d1%8a%d1%80%d0%b7%d0%b0%d0%bd%d0%be%d1%81%d1%82/", "text": "„Без свързаност не може да се надяваме на заличаване на огромните разлики, които все още съществуват между Източна и Западна Европа.“ Това каза президентът Румен Радев в Букурещ, където пристигна за участие в срещата на върха на инициативата „Три морета“. В проекта участват 12 държави от Европейския съюз, разположени между Адриатическо, Балтийско и Черно море. Това съобщиха от пресслужбата на „Дондуков 2“. Инициативата „Три морета“ е политически проект, който има за цел да насърчи транспортната, енергийната и дигиталната свързаност на държавите от Централна и Източна Европа. Проектът е насочен към ускоряване на икономическото и социалното развитие на 12-те държави, който участват в инициативата, за да бъдат наваксани разликите им със Западна Европа. За първи път политическата среща ще бъде съпътствана от бизнес форум. На него държавите с излаз на Адриатическо, Балтийско и Черно море ще разгледат възможностите за съвместни проекти в областта на транспорта, енергетиката и комуникациите. Президентът Румен Радев обясни, че България участва с три проекта. Страната ни има интерес от строежа на тунела под „Петрохан“, от рехабилитацията на железопътната връзка Русе-Варна и от разширението на капацитета на газохранилището в Чирен. Системата е отворена и за нови проекти, но бъдещето на инициативата зависи от това дали ще се излезе от сферата на политическото говорене и ще се премине към конкретни и действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Румен Радев в Букурещ: Без свързаност не може да се надяваме на заличаване на разликите между Източна и Западна Европа"}
{"url": "https://trud.bg/%d1%85%d0%b0%d1%88%d0%b8%d0%bc-%d1%82%d0%b0%d1%87%d0%b8-%d0%b7%d0%b0%d0%bf%d0%b0%d0%b4%d0%bd%d0%b8%d1%82%d0%b5-%d1%81%d1%8a%d1%8e%d0%b7%d0%bd%d0%b8%d1%86%d0%b8-%d0%bd%d0%b0-%d0%ba%d0%be%d1%81%d0%be/", "text": "Косовският президент Хашим Тачи заяви, че западните съюзници на Косово не са успели досега да убедят Сърбия да признае независимостта на Косово и не могат да гарантират, че ще успеят да го направят в близко бъдеще, предаде МИА. В текст, публикуван на сайта си, Тачи посочва, че отказът на Сърбия да признае независимостта на Косово е главна пречка за Евроатлантическата интеграция. Според Тачи споразумение за нормализиране на отношенията между Сърбия и Косово може да се постигне само ако двете страни направят компромис. Той отново предлага корекция на границите със Сърбия, като изтъква, че това трябва да включва присъединяване към Косово на трите южни сръбски общини с албанско мнозинство от Прешевската долина. Президентът на Косово отбелязва, че тази негова идея е предизвикала много „шум и омраза“, но досега никой не е предложил рационални контра-аргументи.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Хашим Тачи: Западните съюзници на Косово не успяха да убедят Сърбия да признае независимостта на страната"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%be%d1%82%d0%ba%d1%80%d0%b8-%d0%bd%d0%be%d0%b2%d0%b0%d1%82%d0%b0-%d1%83%d1%87%d0%b5%d0%b1%d0%bd%d0%b0-%d0%b3%d0%be%d0%b4%d0%b8/", "text": "Омбудсманът Мая Манолова участва в церемонията за откриване на новата учебна година в най-старото училище на Силистра – „Отец Паисий“. Възпитаничка там е 11-годишната Ния Атанасова, едно от момичетата посланик на омбудсмана сред децата. Манолова апелира за безплатни детски градини и предучилищно образование, за да бъдат децата грамотни и конкуретно способни. Според омбудсмана най-големият проблем на образованието е обхавата на децата до 16 години. Манолова организира в днешния ден и приемни във всички общини на областта – Алфатар, Главиница, Дулово, Кайнарджа, Силистра, Ситово и Тутракан. Омбудсманът проведе и среща и с майките на деца с увреждания, които продължават да чакат от депутатите да приемат новите закони, касаещи проблемите им. Манолова коментира, че темата се използва за политическо говорене и липсва интерес за решение на проблемите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Мая Манолова откри новата учебна година в Силистра"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b8%d1%82%d0%b5-%d0%bd%d0%b0-%d1%80%d1%83%d1%81%d0%b8%d1%8f-%d0%b8-%d1%82%d1%83%d1%80%d1%86%d0%b8%d1%8f-%d1%80%d0%b0%d0%b7%d0%b3%d0%be%d0%b2/", "text": "В Сочи завърши срещата между президентите на Русия и Турция Владимир Путин и Реджеп Таийп Ердоган, съобщава „Анадолската агенция“. Преговорите между лидерите в сочинската резиденция на руския държавен глава „Бочаров ручей“ продължи 1 час и 50 минути в закрит режим, уточнява агенцията. След завършването на срещата лице в лице, започна заседанието между разширените делегации на Турция и Русия. На срещата в разширен състав от страна на Анкара взимат участие министърът на външните работи Мевлют Чавушоглу, министърът на финансите Берат Албайрак, министърът на отбраната Хулуси Акара, министърът на енергетиката и природните ресурси Фатих Донмез, министърът на търговията Рухсар Пекджан, директорът на разузнаването Хакан Фидан, прессекретарят на президента Ибрахим Калън и ръководителят на службата за връзка с администрацията на президента Фахреттин Алтун. След края на преговорите се очаква пресконференция на Путин и Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Президентите на Русия и Турция разговаряха на четири очи за около 2 часа"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b2%d0%bb%d0%b8%d0%b7%d0%b0%d0%bd%d0%b5%d1%82%d0%be-%d0%b2/", "text": "Влизането в НАТО и ЕС остават стратегически цели и най-големи приоритети на Република Македония и това би допринесло за развитието и просперитета на целия регион, подчерта македонският президент Георге Ивавнов в понеделник на срещата с американския министър на отбраната Джеймс Матис, предава скопският телевизионен канал „Сител“. Иванов, както съобщават от неговия кабинет, е заявил, че Македония остава стабилен стратегически партньор на САЩ и че и в бъдеще ще се бори за сигурността, свободата и демократическото развитие на региона и активно ще участва в съвместните активности в борбата против тероризма и останалите заплахи на глобално ниво. Иванов и Матис са обменили мнения и за текущите политически събития в Македония, евроатлантическите перспективи на страната и двустранното сътрудничество между Скопие и Вашингтон в сигурността и отбраната. Македонският държавен глава е благодарил за подкрепата на САЩ за провеждане на реформите в отбраната и сигурността в Македония, както от финансов, така и от технически аспект.  „Дори да не сме в НАТО, нашата армия е съвместима с Алианса и за това сме благодарни на САЩ. Това е вложение в бъдещето. Трябва да бъдем по-подготвени за новите заплахи и новите предизвикателства“, заяви президентът на срещата с Матис.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Президентът на Македония: Влизането в НАТО и ЕС остават стратегически цели на Скопие"}
{"url": "https://trud.bg/%d0%b2%d1%8a%d1%80%d0%b1%d0%b0%d0%ba%d0%be%d0%b2%d0%b0-%d0%b8%d0%b7%d0%bb%d0%b8%d0%b7%d0%b0-%d0%be%d1%82-%d1%83%d0%bf%d1%80%d0%b0%d0%b2%d0%b0%d1%82%d0%b0-%d0%bd%d0%b0-%d0%b2%d0%b5%d0%b8-%d1%82%d0%b0/", "text": "Трябва да плати до ноември Собственичката на групата “Инерком” Гинка Върбакова, която поиска да купи бизнеса на ЧЕЗ в България, излиза от ръководството на дружествата си, притежаващи слънчеви електрически централи. Преди дни Върбакова едновременно е излязла от управата на няколко дружества в бизнеса с фотоволтаици – “Диана Хънт” ЕООД (което управлява едната ВЕИ централа в с. Мало Конаре), “Еко-Строй Инженеринг” ЕООД (оперираща втората мощност в Мало Конаре), “Улер 2009” ЕООД (третата мощност в Мало Конаре) и “Евро Бетон” ЕООД (стопанисващо четвъртата централа в Мало Конаре). Това е отразено на 12 и 13 септември в Търговския регистър, показа проверка на “Труд”. Върбакова все още притежава 80% от дружеството “Солар Грийн Енерджи”, което е собственик на горните четири фирми. Другите 20 процента във фирмата са на баща ? Никола Пайтаков чрез фирмата му “АВС Къмпани”. Върбакова обаче вече не е и управител на “Солар Грийн Енерджи” като промяната е регистрирана в Търговския регистър на 13 септември. Гинка Върбакова може да излиза от ръководството на тези фирми по две причини – да спаси сделката за покупката на българския бизнес на ЧЕЗ или поне да демонстрира пред чешката компания, че е направила всичко възможно да спази ангажиментите си, за да си получи обратно депозита от 5 млн. евро. Комисията за защита на конкуренцията (КЗК) забрани сделката с бизнеса на ЧЕЗ с мотива, че чрез нея “Инерком” може да установи или засили господстващото си положение на енергийния пазар у нас. “Инерком” обжалва това решения пред Върховния административен съд, но делото за разглеждането на казуса по същество е насрочено чак за месец май 2019 г., а според подписания договор с ЧЕЗ срокът за плащане на сумата по сделката изтича през ноември 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Върбакова излиза от управата на ВЕИ-та\t\t\t"}
{"url": "https://trud.bg/%d0%bc%d0%b2%d1%80-%d1%81%d1%8a%d1%81-%d1%81%d0%bf%d0%b5%d1%86%d0%b0%d0%ba%d1%86%d0%b8%d1%8f-%d1%81%d1%80%d0%b5%d1%89%d1%83-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bd%d0%b5%d1%82%d0%be/", "text": "От днес до 23 септември е в ход специализирана полицейска операция за недопускане използването на мобилни телефони от водачите на моторни превозни средства. Тя се провежда по линия на Европейската мрежа на службите на Пътна полиция TISPOL и подобни проверки ще има на територията на всички страни от Европа. Това съобщиха от пресслужбата на МВР. Целта на операцията е водачите да осъзнаят последствията от пренебрегването на законовите изисквания. Съгласно чл. 104а от Закона за движение по пътищата на водача на моторно превозно средство е забранено да използва мобилен телефон по време на управление на превозното средство, освен чрез устройство, позволяващо използването на телефона без участието на ръцете. Санкцията, предвидена по закон за нарушителите, е глоба от 50 лева.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " МВР със спецакция срещу използването на мобилни телефони по време на шофиране"}
{"url": "https://trud.bg/%d0%bc%d0%b2%d0%bd%d1%80-%d0%be%d1%82%d1%80%d0%b8%d1%87%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%b8-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%bd/", "text": "По повод медийни публикации уточняваме, че министри и конституционни съдии не са били предлагани за посланици на президента Румен Радев и съответно той няма как да ги е отхвърлил. Това съобщиха от пресслужбата на Министерството на външните работи (МВнР). Процесът за назначаване на 20 нови посланици беше временно спрян по време на българското председателство на Европейския съюз, а мандатите на много дипломати бяха удължени, предаде  . Според публикация в интернет-издание разместванията в дипломатическия корпус и правителството са свързани и с предстоящия избор на нови членове на Конституционния съд. В началото на август от Българското дипломатическо дружество призоваха президента Радев да не позволява преназначаване на посланици от една държава в друга без престой в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " МВнР отрича министри и конституционни съдии да са били предлагани за посланически постове на президента Радев"}
{"url": "https://trud.bg/%d0%b1%d0%b5%d0%bb%d0%b8%d1%8f%d1%82-%d0%b4%d0%be%d0%bc-%d1%81%d1%8a%d0%b2%d1%81%d0%b5%d0%bc-%d1%81%d0%ba%d0%be%d1%80%d0%be-%d1%89%d0%b5-%d0%b0%d0%bd%d0%be%d0%bd%d1%81%d0%b8%d1%80%d0%b0%d0%bc%d0%b5/", "text": "Анонсирането на американските наказателни санкции над китайски стоки на стойност $200 млрд. ще бъде съвсем „скоро“, съобщиха представители на Белия Дом в понеделник, предава АФП. Както заяви икономическият съветник на Белия Дом Лари Кудлоу пред CNBC, Тръмп „не е доволен от разговорите с Китай по този въпрос и моето предположение е, че скоро ще има обявление“. Кудлоу отказа да даде подробности за очакваното обявление, но все пак отбеляза, че твърденията в медиите за увеличаване с 10% на митата върху китайски стоки за 200 милиарда долара „до голяма степен са верни“.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Белият дом: Съвсем скоро ще анонсираме митата върху китайски стоки на стойност 200 млрд. долара"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%86%d0%b8-%d0%bd%d0%b0%d0%b4%d1%83%d0%b2%d0%b0%d1%82-4-%d0%bf%d1%8a%d1%82%d0%b8-%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d0%b4%d0%be%d0%bc%d0%b0%d1%82/", "text": "От Полша идват по 70 стотинки килото, в хипермаркетите ги продават по 2,50 лв. Внесли сме три пъти повече череши и праскови Единствено ябълките и гроздето се продават по-евтино Цените на дините със 133% по-високи от миналата година Цените на доматите и дините през тази година са двойни спрямо миналата. Килограм оранжерийни домати на едро в момента се предлага по 2,05 лева при 1,19 лева в началото на септември 2017 г., което е с близо 73% повече на годишна база, отчитат последните данни на министерство на земеделието. По-скъпо се търгуват и полските домати – с близо 31 на сто за година, като в момента се продават по левче на борсите при 75 стотинки през 2017 г. На пазарите цената на качествени розови домати стига 5,50 лв. за килограм. При дините ръстът в цените е още по-голям – със 133% за година – от 0,21 лв. за кг в началото на септември 2017 г. до 0,50 лв. през тази. С 58 на сто е увеличението при пъпешите. Миналата година килограмът е бил 0,77 лв., а през тази – 1,22 лв. Нагоре са и цените на прасковите, ако миналата есен те са се предлагали по 0,95 лв. за кг, то през тази вече са 1,42 лв. за кг на едро или с близо 50 на сто нагоре. Зимнината тази година ще ни излезе по-солена и заради чушките. При тях поскъпването е с 18 на сто за година и на едро се продават по 1,10 зелените и 1,23 – червените. Килограм картофи върви по борсите по 0,55 лв., което е с близо 8 на сто повече спрямо миналата есен, показват още данните на земеделското министерство. Единствено ябълките и гроздето се търгуват на по-ниска цена от миналогодишната – съответно с 26 и 10 на сто. Цените са високи, защото вносът определя пазара у нас, коментира пред “Труд” Слави Трифонов, председател на Съюза на градинарите в България. От Полша доматите идват по 70 стотинки за килограм, а в търговските вериги се продават по 2,50 лв., посочи той. Това повлича и цените на родното производство и българските домати се предлагат на пазара по 3,50-4 лева, което е 4 пъти над себестойността им, твърди председателят на съюза. Много често на пъпеши от Гърция например пише, че са от Долни Дъбник. Статистиката на земеделското министерство отчита сериозен ръст във вноса на плодове и зеленчуци. От януари до май в страната са внесени 141,9 хил. тона пресни зеленчуци и 122,2 хил. тона пресни плодове – респективно с 6,4% и 23,3% повече на годишна база. Увеличението на вноса на пресни зеленчуци се дължи основно на нарастване на доставките на домати – със 7 хил. тона или 17,3%, краставици – с 3,7 хил. тона – 30,6% и пиперки – с 3,6 хил. тона – 42,2%. Същевременно намаляват доставените количества картофи с 4,9 хил. тона – или с 19,1%. Сред традиционно внасяните в по-големи количества зеленчуци, по-малък внос се отчита също при зелето, морковите и репите. Съществен дял заемат и доставките на ябълки, които спадат с 5,2 хил. тона. За разлика от тях сме внесли близо три пъти повече дини, череши и праскови.   Красимир Кичуков, зам.-председател на Българската асоциация на производителите на оранжерийна продукция: Догодина ще е още по-скъпо Нормално е тази година всички плодове и зеленчуци да са по-скъпи, защото ги няма. Догодина ще е още по-зле, заяви пред “Труд” Красимир Кичуков, зам. – председател на Управителния съвет на Българската асоциация на производителите на оранжерийна продукция. По думите му за по-високите цени причините са няколко – от една страна климатичните промени, които пречат на лятното производство на открито на зеленчуци. Затова и тази година корнишоните са скъпи и ги няма, даде за пример Кичуков. Другият фактор е липсата на работна ръка. Останаха само ромите да работят на полето, другите са 80-годишни баби, допълни той. Дори да се предлага по-висока надница, хора няма. Третата причина е пренасищането на пазара. “Преди години продавахме замразени малини по 2,60-3,30 евро цена на доставка в Германия. Сега цената е едва 1,20 евро. При условие, че берачът иска 1,20 лв. на кг набран плод, как да предложим такава цена, при условие, че себестойността на продукта е 3,30-3,40 евро на кг.”, обясни заместник-председателят на асоциацията. По думите му над 80% от плодовете и зеленчуците на пазара у нас са вносни. Решение на проблема, според него, е субсидиите да се дават на тон реализирана продукция, а не на декар, както е в момента.   Хлябът нагоре с 30 стотинки С близо 31% нагоре е цената на хлебната пшеница тази година спрямо миналата, отчита земеделското министерство. Есента на 2017 г. тон се е продавал по 268 лева, а сега е 352 лева. По-скъпото зърно вече се отрази на стойностите на брашното. В началото на септември средната цена на едро на брашно тип “500” за страната отбелязва повишение спрямо края на август. По тържищата в страната цените на продукта са в широкия диапазон от 0,60 лв./кг във Враца до 1,07 лв./кг в София. Поскъпването на брашното вече се отразява и на хляба. В Пловдив цената на хляба се увеличи с 20%, а в Пазарджик – с 30 стотинки. Така 650 грама от най-масовия бял хляб и Добруджа, който досега се продаваше между 65 и 80 ст., вече се предлага по 85 ст. и левче.   Плащаме повече за парно, вода и газ от октомври “Булгаргаз” иска 14% ръст на цените Повече ще плащаме за парно, топла вода и газ от октомври. Председателят на Комисията за енергийно и водно регулиране Иван Иванов вече обяви, че ново увеличение е неизбежно, заради поскъпването на природния газ. От “Булгаргаз” искат увеличение на природния газ за последното тримесечие на тази година с около 14 на сто. Вчера от регулатора обявиха в доклад, че подкрепят исканото от газовото дружество поскъпване. “Булгаргаз” предлага КЕВР да утвърди цена на природния газ за четвърто тримесечие на 2018 година в размер на 456,65 лв. за хиляда кубически метра или в размер 43,41 лв./MWh (без цени за достъп, пренос, акциз и ДДС). В сравнение с цената за настоящото тримесечие предложената за утвърждаване цена за четвъртото тримесечие на 2018 г. е по-висока с 13,89% или 55,70 лв. за хиляда кубически метра. “Повишението на цената на природния газ от 1 октомври е неизбежно и ще се отрази на цената на парното и топлата вода”, каза Иванов. Въпреки че той не се ангажира с колко процента точно ще се вдигнат праното и топлата вода от октомври, практиката показва, че поскъпването на газа с 10 на сто се отразява на цените на топлото с между 5 и 10%. Последното увеличение на газа беше от 1 юли. Тогава “Булгаргаз” поиска повишение от над 18% на синьото гориво, а Комисията за енергийно и водно регулиране разреши 10,81%. За потребителите това се отрази като топлинната енергия поскъпна със 7,33%, а токът – с 2%. Заради увеличените цени на ток, горива и храни националната статистика вече отчете най-високото поскъпване на живота у нас за последните няколко години – инфлацията достигна 3,5 на сто. От “Булгаргаз” обясняват, че поисканото ново увеличение се дължи на по-високи доставни цени на природния газ от внос, по-високия курс на щатския долар спрямо лева, както и в резултат на акумулирания ефект от утвърдената продажна цена за третото тримесечие на 2018 г., която била по-ниска от разходите за доставка. Какви ще са новите цени на газ, парно и топла вода от октомври ще стане ясно на 30 септември.   България втора по инфлация в ЕС България е с втората най-висока инфлация сред страните в Европейския съюз, показват данни на Евростат за август 2018 година. В Румъния през предходния месец инфлацията е достигнала 4,7%, в България – 3,7%, в Естония – 3,5% и в Унгария – 3,4%. Най-ниските нива са измерени в Дания – 0,8%, Ирландия и Гърция и двете с по 0,9%. Годишната инфлация в страната ни от 3,7% през август расте, макар и минимално от регистрираните 3,6% през юли. За сравнение през август 2017 г. годишната инфлация у нас е била едва 0,7%. В Европейския съюз годишната инфлация достигна 2,1% през август, докато месец по-рано е била по-висока – 2,2%. А година по-рано е регистрирана стойност от 1,7%. Годишната инфлация в еврозоната през август е достигнала 2%, а през 2017 г. стойността е била по-ниска – 1,5%. През август най-голям принос към инфлацията в еврозоната е имал секторът на енергетиката – 0,87 процентни пункта, следван от услугите – с 0,59 процентни пункта и храните, алкохола и тютюневите продукти – 0,48 процентни пункта АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Търговци надуват 4 пъти цената на домата\t\t\t"}
{"url": "https://trud.bg/%d0%ba%d0%be%d0%bd%d1%82%d1%83%d1%80%d0%b3%d0%bb%d0%be%d0%b1%d0%b0%d0%bb-%d0%bc%d0%b0%d1%80%d0%b8%d1%86%d0%b0-%d0%b8%d0%b7%d1%82%d0%be%d0%ba-3-%d0%b5-%d0%b2-%d0%b3%d0%be%d1%82%d0%be%d0%b2%d0%bd%d0%be/", "text": "Зимният сезон традиционно носи значително увеличаване на потреблението на електроенергия, което налага производителите да работят с по-голяма натовареност на мощностите и при по-тежки условия. В тази връзка КонтурГлобал Марица Изток 3 е предприела необходимите мерки и е извършила в пълен обем техническата и организационна подготовка с цел да се гарантира стабилното и безопасно производство на електроенергия за всички потребители. Централата е ключов фактор за осигуряването на енергийната сигурност и независимост на страната. Топлоелектрическата централа КонтурГлобал Марица Изток 3 се притежава и управлява от КонтурГлобал (73%) и Национална електрическа компания ЕАД (27%). Тя е втората най-голяма електроцентрала на лигнитни въглища в България с четири енергоблока с обща инсталирана мощност от 908 мегавата. Годишно централата произвежда около 10% от електроенергията в страната. През последните 15 години компанията инвестира над 1,4 милиарда лева за модернизация и рехабилитация на съоръженията. КонтурГлобал Марица Изток 3 е първата топлоелектрическа централа на Балканите, която работи в пълно съответствие с най-високите европейски стандарти за безопасност на труда и опазване на околната среда. Отличните оперативни резултати и вниманието към здравословните и безопасни условия на труд допринесоха за впечатляващия резултат от над 8,7 милиона работни часове без инциденти със загуба на работно време към края на август 2018 г. За последните дванадесет години компанията е внесла в държавния и местния бюджет под формата на данъци, мита и такси 687 милиона лева. В компанията работят близо 500 души висококвалифициран персонал, в чиито компетентности се инвестира постоянно, защото инвестицията в човешкия капитал е най-ценна за една организация. За същия период КонтурГлобал Марица Изток 3 е внесла социални и здравни осигуровки на стойност 70 милиона лева. Общият размер на направените инвестиции за подобряване на социалната среда и инфраструктурата в област Стара Загора възлиза на 3 милиона лева. Компанията осигурява добър живот на над четиристотин семейства в Старозагорска област, с което допринася за подобряване стандарта на живот и социалната стабилност в региона. КонтурГлобал Марица Изток 3 ще продължи да бъде коректен и надежден работодател и производител на електроенергия за нуждите на икономиката и битовите потребители.", "date": "2018.09.17", "title": " КонтурГлобал Марица Изток 3 е в готовност за предстоящия есенно-зимен период"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d0%b8%d1%82%d0%b0-%d0%bd%d1%81%d0%be-%d0%ba%d0%be%d0%bb%d0%ba%d0%be-%d0%bf%d0%b0%d1%80%d0%b8-%d1%81/", "text": "Вицепремиерът Валери Симеонов е отправил въпрос към НСО на какво основание, колко пари са изразходвани и колко души са ангажирани за охраната на Ахмед Доган. Това става ясно от негова публикация във „Фейсбук“. Вицепремиерът е приложил снимка на изпратено от него писмо до началника на Национална служба за охрана (НСО) генерал-майор Данчо Дяков с днешна дата, в което моли да бъде извършена проверка и да му бъде отговорено на следните въпроси:  1. На какво основание се отпускат суми за охрана на г-н Ахмед Доган – частно лице (бизнесмен)?  2. От колко години се осъществява охраната му, колко души са ангажирани и какви средства се осигуряват за неговата охрана?  3. Каква е точната изразходвана сума до момента и има ли непосредствена опасност за живота на г-н Доган, с която да се оправдаят разходите? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Валери Симеонов пита НСО колко пари са изразходвани и колко души са ангажирани за охраната на Ахмед Доган"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bf%d0%be%d0%b6%d0%b0%d1%80-%d0%b5%d0%b2%d0%b0%d0%ba%d1%83%d0%b8%d1%80%d0%b0-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b6%d0%b8%d1%82%d0%b5%d0%bb/", "text": "Голям горски пожар избухна близо до Анталия. Започна евакуация на местните жители. Пожарът е обхванал 40 хектара земя недалеч от град Кумлуча, предаде БТВ. Заради вятъра огънят се разпространява бързо и е обърнал посоката си към близки населени места. Властите посъветваха жителите превантивно да напуснат региона докато огънят бъде овладян. В гасенето участват над 100 пожарникари и още 7 хеликоптера. Причините за пожара все още не са известни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Горски пожар евакуира местните жители край Анталия"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b4%d0%b5%d0%bf%d1%83%d1%82%d0%b0%d1%82%d0%b0-%d0%be/", "text": "Председателят на ПГ на ГЕРБ и зам.-председател на партията Цветан Цветанов се срещна с Николас Льобел – член на Германския Бундестаг и докладчик за България към Парламентарната група на ХДС/ХСС. В рамките на срещата Цветанов запозна Льобел с политическата и икономическата ситуация в България, като подчерта, че страната ни разчита на партньорството и подкрепата на Германия, за да продължи да работи както за стабилността в региона на Западните Балкани, така и за единна и силна Европа. Николас Льобел отбеляза отличните впечатления, с които се е сдобил по време на посещението си в България. „През последните десет години България е постигнала много и това се дължи на работата на силни политици като премиера Бойко Борисов и Вас,“ каза Льобел. Двамата с Цветан Цветанов се обединиха около идеята за още по-засилено парламентарно сътрудничество между България и Германия. По-рано днес Николас Льобел се срещна с премиера Борисов, финансовия министър Владислав Горанов и кмета на София Йорданка Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.17", "title": " Цветан Цветанов се срещна с депутата от Германския Бундестаг Николас Льобел"}
{"url": "https://trud.bg/%d0%bd%d0%b5%d0%ba-%d0%bf%d0%bb%d0%b0%d1%82%d0%b8%d0%bb%d0%b0-265-863-%d0%bc%d0%bb%d0%bd-%d0%b5%d0%b2%d1%80%d0%be-%d0%bf%d0%be-%d0%b4%d0%be%d0%b3%d0%be%d0%b2%d0%be%d1%80%d0%b0-%d1%81-%d1%83%d0%be/", "text": "В договора, който е бил сключен преди години между Националната електрическа компания и избраната за консултант на проекта АЕЦ „Белене“ – фирмата „Уорли Парсънс“, липсва клауза за прекратяването му, в случай, че бъде стопиран основният договор за изграждането на централата от руската „Атомстройекспорт“. Това обяви Петър Илиев, изпълнителен директор на НЕК, по  . „Така просто е било въпрос на време НЕК отново да бъде осъдена“, уточни той. Арбитражният съд отсъди да бъдат платени на „Уорли Парсънс“ близо 32 милиона евро. До прекратяването на договора НЕК е платила на „Уорли парсънс“ 265 863 млн. евро. „В арбитражното дело с „Атомстройекспорт“ ние не можахме да използваме услугите на „Уорли Парсънс“, тъй като по същото време течеше делото с тях, каза шефът на НЕК. Държавната компания трябва да заплати фактурирани суми за извършени дейности по договора за 7,1 млн. евро. Още 1,3 млн. за предоставени, но нефактурирани услуги, както и 21 262 млн. за обезщетение на „Уорли Парсънс, обясни Илиев. По думите му искът на консултанта е бил с 23 млн. евро по-висок. „Този договор не защитава по никакъв начин инвеститора. Това е най-неприятното. Защо въобще се сключват такива договори“, заяви Петър Илиев. По думите му, НЕК се надява на помощ от Български енергиен холдинг (БЕХ) при изплащането на присъдената сума. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.17", "title": " НЕК платила 265 863 млн. евро по договора с „Уорли Парсънс“\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%be%d1%82%d0%ba%d1%80%d0%b8-%d0%bd%d0%be%d0%b2%d0%be%d0%b8/", "text": "Кметът на Благоевград д-р Атанас Камбитов откри новата сграда в Благоевградска професионална гимназия, която от днес ще носи името „Ичко Бойчев“ и с това постави начало на учебната 2018/2019 година. В присъствието на внука на горноджумайския войвода Ичко Бойчев- академик Христо Григоров, директора на гимназията, председателя на ОбС Радослав Тасков, заместник- кметовете Иво Николов, инж. Емилия Тунева, началника на РУО Ивайло Златанов, кметът Камбитов поздрави учители и ученици. „Г-н Григоров, за нас е чест Благоевградска професионална гимназия да носи името на легендарния джумалия Ичко Бойчев. „Скъпи ученици, Вие имате задачата да положите усилия, да усвоите знания, за да можете да се реализирате. В последните години Община Благоевград инвестира средства в гимназията, като направихме и ремонт на сградата. По ОП „Региони в растеж”,2014-2020 изградихме физкултурен салон и работилница, където на практика да приложите знанията си и да излезете напълно подготвени професионалисти. Днес е и един хубав християнски празник, един от най-светлите – Вяра, Надежда и Любов. Пожелавам ви тези добродетели и успехи във всички посоки“, каза в приветствието си д-р Атанас Камбитов. Бе извършен и тържествен молебен от отец Петър от Благоевградския храм „Въведение Богородично“. След освета на новата сграда към БПГ „Ичко Бойчев“, бе прерязана лентата и направена обиколка на помещенията с модернизирани бази, физкултурен салон и работилницата по „Автомобилна мехатроника“, необходими за практическата подготовка на гимназистите. Благодарности, към кмета д-р Атанас Камбитов и екипа на Община Благоевград за реализирането на проекта, отправи директорът на гимназията Антон Драгоев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Кметът д-р Атанас Камбитов откри новоизградената сграда в Благоевградска професионална гимназия „Ичко Бойчев“"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d1%80%d0%b8%d0%b5%d0%bc%d0%b0-%d0%bb%d0%b8%d0%b3%d0%b0%d1%82%d0%b0-%d0%bd%d0%b0-%d0%bd%d0%b0%d1%86%d0%b8%d0%b8%d1%82%d0%b5/", "text": "Пловдив, Варна и Русе ще посрещнат догодина Волейболната лига на нациите.  Двубоите започват в крайдунавския град от 21 до 23 май, където при жените среща ще си дадат отборите на Япония, Белгия, САЩ и България, отреди жребият. С това Русе ще бъде за втори път домакин на форум от Лигата след дебюта си през 2017-а.  Следват двубоите при мъжете. В пловдивската зала „Колодрума“ (14-16 юни) съперници на „лъвовете“ ще са Япония, Австралия и Италия, а следващия уикенд във Варна (28-30 юни) ще спорят САЩ и Иран и Сърбия. „За първи път Пловдив приема подобно събитие, но сме сигурни, че турнирът ще мине на много високо ниво – заяви Любо Ганев, вицепрезидент на родната федерация. – Получихме домакинството благодарение на няколко фактора – отлична зала, огромно желание от страна на общината да посрещне подобно състезание, както и заради впечатляващия брой местни представители в Националния волейболен фенклуб на България, които ни помагат по всякакъв начин.“  Същевременно националите ни играят срещу Полша във Варна днес от 20,30 ч в последен мач от груповата фаза на световното. Очаква се „Дружина полска“ да бъде подкрепяна от 3200 свои почитатели, пристигнали за първенството.  „Полша е много силен съперник, няма какво да се заблуждаваме – каза селекционерът Пламен Константинов. – Сериозен отбор, но и ние имаме своите шансове.“", "date": "2018.09.17", "title": " Пловдив приема  Лигата на нациите"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%82%d1%8a%d1%80%d0%b3%d0%be%d0%b2%d0%ba%d0%b0-%d0%bd%d0%b0-%d0%b4%d1%80%d0%b5%d1%85%d0%b8-%d0%bc%d0%b5%d0%bd%d1%82%d0%b5/", "text": "37-годишна търговка от Централния кооперативен пазар във Варна бе осъдена условно на 4 месеца лишаване от свобода с 3-годишен изпитателен срок и 500 лв. глоба за предлагане на стоки менте. Жената била спипана в специализирана операция на 11 май 2017 г. В стопанисвания от нея магазин на пазара били открити имитации на блузи, дънки и тениски на марките „Армани“, „Поло“, Лакост“ и др. на стойност 4000 лв. Жената се отърва с лека присъда, тъй като има чисто съдебно минало и напълно си призна вината, сключвайки споразумение с прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Осъдиха търговка на дрехи менте"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%be%d0%b1%d1%81-%d1%80%d0%b0%d0%b4%d0%be%d1%81%d0%bb%d0%b0%d0%b2-%d1%82%d0%b0%d1%81%d0%ba%d0%be%d0%b2/", "text": "Председателят на Общински съвет- Благоевград Радослав Тасков постави официално началото на учебната 2018/2019 година в III ОУ „Димитър Талев“.  Заедно с директора  на училището Михаил Спасов те приветстваха първокласниците с „Добре дошли“. Радослав Тасков поздрави учениците и техните родители , като им пожела успешна година. Празничната програма, по традиция включваше много танцово- музикални изпълнения. В нея участие взеха и деца, които за първи път прекрачват прага на училището. Всички ученици бяха подредени най- отпред в училищния двор, за да се насладят на празника и откриването на учебната година. Трето основно училище „Димитър Талев“ е едно от първите учебни  заведения с обновена спортна зала. Във всички училища в областния град учебната година започна с издигане на националния флаг и химна на Република България. Всяко учебно заведение бе подготвило интересна музикална програма за радост на деца и родители.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Председателят на ОбС Радослав Тасков откри учебната 2018/2019 година в III ОУ „Димитър Талев“"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d0%b5-%d0%b2%d0%b8%d0%b6%d0%b4%d0%b0%d0%bc-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5-%d0%b2-%d0%ba%d0%b0%d0%b1%d0%b8/", "text": "Министърът на туризма Николина Ангелкова каза пред  , че не вижда напрежение в кабинета. „Всеки от нас си изпълнява задълженията, за мен като министър на туризма е изключително важно как свършва летният сезон, гледаме на прага на зимния сезон”, посочи тя. Ангелкова подчерта, че не е имало разговори да бъде оттеглена от поста министър на туризма. „Всичко се изясни, знае се кои са новите колеги, номинирани са в коалиционния съвет, всичко е обсъдено”, допълни тя. Не мисля, че имаме разногласия с вицепремиера Валери Симеонов, каза още Николина Ангелкова. „За мен е важно в режим на диалог да изчистваме различните гледни точки, а със сигурност има такива”, посочи тя. „Няма как да отрека, че имаме различни гледни точки, но затова е важно да се обсъжда и да се вземе най-правилното решение за обществото”, каза още Ангелкова. „Националните курорти трябва да имат специфичен статут – нещо, което ние направихме с промените в Закона за туризма, които предстоят да бъдат внесени в Народното събрание”, отбеляза министърът.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.17", "title": " Ангелкова: Не виждам напрежение в кабинета"}
