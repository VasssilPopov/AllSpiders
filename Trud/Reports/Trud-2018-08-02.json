{"url": "https://trud.bg/%d1%82%d0%be%d0%ba%d0%be%d0%b2%d0%b8-%d1%83%d0%b4%d0%b0%d1%80%d0%b8-%d0%bf%d1%80%d0%b0%d1%82%d0%b8%d1%85%d0%b0-%d0%b4%d0%b2%d0%b5-%d0%b4%d0%b5%d1%86%d0%b0-%d0%b2-%d0%b1%d0%be%d0%bb%d0%bd%d0%b8%d1%86/", "text": "Момче на 13 г. е в критично състояние и е прието с тежки изгаряния и с опасност за живота в Клиника по изгаряния в Пловдив. Детето се е качило на покрива на товарен вагон района на жп гарата в Стара Загора и при образуване на волтова дъга и контакт с тялото му е получило тежки телесни увреждания. Дни по-рано в същия район 7-годишно момиче е пострадало тежко, след като е било отхвърлено от високото напрежение на електрически стълб. Вчера късно следобед момчето е било транспортирано без забавяне в Центъра за спешна медицинска помощ в Стара Загора, а след това е преместено в Пловдив. В момента детето е с 55% дълбоки шокови изгаряния. По време на инцидента с него са били и други деца, които най-вероятно са се опитвали да откраднат електрически проводник, който се е оказал под напрежение. Провеждат процесуално-следствени действия за изясняване и установяване на всички факти и обстоятелства по случая, съобщиха от Районна прокуратура – Стара Загора. Образувано е досъдебно производство. Преди дни 7-годишно момиче от мъглижкото село Ягода също беше прието по спешност в Клиника по изгаряния в Пловдив. Инцидентът с него е станал, след като се е качило на електрически стълб. Било е отхвърлено от високото напрежение и е паднало на земята. Няма опасност за живота на момиченцето, но по всяка вероятност то ще остане без едната си ръка.", "date": "2018.08.02", "title": " Токови удари пратиха две деца в болница (ОБЗОР)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-213/", "text": "Дъждът смачка реколтата, цените се вдигат  Реколтата от плодове и зеленчуци е съсипана от дъждовете и градушките през последния месец. Българският домат удари два лева на едро само за седмица в средата на лятото, съобщи за “Труд” Красимир Кичуков.     БАН спря джендър проекта След публикация на “Труд” ръководството на Българска академия на науките (БАН) обяви, че спират джендър проекта озаглавен “Форум за джендър балансиран модел в училищата: Българският случай”.     Преасфалтират булевард „България“  Столичната община има готовност за поетапно цялостно преасфалтиране на бул. “България”, което се очаква да започне до две седмици. Това съобщи кметът на София Йорданка       Арести за 19 заподозрени от бандата на Митьо Очите  Деветнадесет души, заподозрени като участници в банда с бос Димитър Желязков-Митьо Очите.       Грешка бе ликвидирането на здравните фондове Интервю със заместник-председателя на здравната комисия в Народното събрание Лъчезар Иванов.", "date": "2018.08.02", "title": " Вижте акцентите в броя на вестник „Труд“ в петък, 3 август 2018"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%b8%d1%81%d0%ba%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%bb%d0%b5%d1%82%d0%b8%d1%89%d0%b5/", "text": "Общинският съвет на Пловдив иска от държавата да прехвърли бъзвъзмездно на Община Пловдив собствеността на летището край Крумово. Това предложение, внесено от кмета Иван Тотев, беше подкрепено с 38 гласа „ЗА“ на днешната сесия на местния парламент. Сред съветниците от опозицията обаче то внесе смут, информира  . Днешното решение противоречи на друг местен вот от преди няколко месеца, когато с единодушие беше дадена подкрепа на пловдивския „Консорциум летище Пловдив“, който е сред кандидат-концесионерите на аеропорта. Концесията за летището в Пловдив беше спечелена от китайския гигант „Хайнан Груп“, който обаче отказа в последствие. До дни Министерството на транспорта трябва да обяви дали втората класирана оферта на „Консорциум Летище Пловдив“ ще вземе концесията. „Имаме тази възможност, затова го искаме, виждате 38 гласа „ЗА“, общинският съвет реши и ще стане принципал на летището, няма проблеми да управляваме летището“, заяви Розалин Петков – зам.-кмет на Пловдив. „Това прибързано взимане на решение на 2 август в извънреден порядък при открита концесионна процедура и то на прага на обявяване за спечелила пловдивска фирма, която ние самите сме гласували да подкрепим, ме кара да мисля, че има нещо друго и това предложение не е направено в тази зала“, коментира Дани Каназирева – съветник от „Съюз за Пловдив“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Пловдив иска собствеността на летището край Крумово, няма да го дават на концесия"}
{"url": "https://trud.bg/%d0%bf%d0%b0%d1%82%d1%80%d0%b8%d0%be%d1%82%d0%b8%d1%82%d0%b5-%d0%be%d1%82-%d0%b2%d0%bc%d1%80%d0%be-%d0%bf%d0%be%d1%87%d0%b5%d1%82%d0%be%d1%85%d0%b0-115-%d0%b3%d0%be%d0%b4%d0%b8%d1%88%d0%bd%d0%b8%d0%bd/", "text": "Предвождани от българския представител в Европейския парламент и заместник-председател на ВМРО Ангел Джамбазки и народния представител и заместник-председател на ВМРО Атанас Стоянов на шествието присъстваха още и народните представители от ВМРО Александър Сиди, Борис Вангелов и Александър Сабанов, общински съветници, кметове, членове и симпатизанти на Организацията. Стотици се събраха пред паметника на Тодор Александров в града. Пред насъбралото се множество Ангел Джамбазки определи Илинденско-Преображенско-Кръстовденското въстание като най-масовото народно българско въстание от Охрид до Черно море, съобщиха от партийния пресцентър. „Това въстание показва единството на българската нация, единството на българския народ и е най-силното оръжие срещу антибългарските теории на македонизма, които разделят нашата нация. Затова трябва да бъде отбелязвано, затова трябва да бъде запомнено.“ За да отдадат почит пред паметта на героите от Илинденско-Преображенското въстание от 1903 г., символично шествие се отправи към площад „Македония“. Там воеводите поднесоха венци и цветя пред паметника на Гоце Делчев, а след това се включиха в официалната церемония по честванията, на която присъстваха двамата министър-председатели Бойко Борисов и Зоран Заев, както и лидерът на ВМРО, заместник министър-председател и министър на отбраната Красимир Каракачанов. Министърът на отбраната Каракачанов и неврокопският митрополит Серафим заедно връчиха дубликат на иконата на св. Седмочисленици, която е предвождала Четиринадесети пехотен македонски полк. Иконата получи командирът на бригадното командване полк. Красимир Кръстев. „Връчвам Ви иконата на 14 пехотен македонски полк – една войскова единица, един полк, който в своята славна история през Балканските войни участва дейно в борбата за освобождението на Македония. Получавате тази икона във важен исторически момент – в деня на Илинден, в присъствието на двамата министър-председатели Бойко Борисов и Зоран Заев. Това е ден на сбъдната мечта – да отбелязваме заедно тази паметна за българската история дата. Нека тази икона да Ви пази и заедно с нашите съмишленици от НАТО да браним гордо мира и свободата“, каза в словото си министър Красимир Каракачанов. На 2 август преди 115 години избухва най-голямото въстание срещу турския поробител в българската история. Огънят на борбата започва от родното село на Даме Груев – Смилево и бързо обхваща Битолско, Костурско, Воденско, Леринско, Малешевско, Струмишко, Скопско. Само месец по-късно въстанието се разпространява над цяла Тракия, а през месец септември пламва и Пирин планина.", "date": "2018.08.02", "title": " Патриотите от ВМРО почетоха 115-годишнината от Илинденско-Преображенското въстание с голямо шествие в Благоевград"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%b1%d0%b0%d0%bd%d0%ba%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Най-голямата банка в България ще бъде формирана при обединение на Банка ДСК и Сосиете Женерал Експресбанк. Френската група Сосиете Женерал официално обяви решението си да продаде мажоритарния си дял от 99,74% в Сосиете Женерал Експресбанк (СЖЕБ) на Банка ДСК, която е дъщерно дружество на Банка ОТП. Финализирането на сделката се очаква да стане през последното тримесечие на 2018 г., при условие, че бъдат получени всички необходими регулаторни одобрения. С пазарен дял от 6,7% и активи в размер на 6,664 млрд. лв. към края на юни, Сосиете Женерал Експресбанк е седмата по големина на активите банка в България, сочат данните на БНБ. Тя работи активно както в сегмента банкиране на дребно, така и в корпоративното банкиране. Активите на Банка ДСК са 12,485 млрд. лв. Така заедно активите им ще надминат тези на досегашната най-голяма банка – Уникредит Булбанк, чиито активи към края на юни са 18,627 млрд. лв., и има пазарен дал от малко под 19%. Част от сделката с Банка ДСК са и дъщерните компании на СЖЕБ, които са 100% собственост на българското подразделение на Групата – лизинговата компания Сожелиз България и Сосиете Женерал Факторинг, както и дяловете на застрахователното дружество Сожелайф България и Регионален фонд за градско развитие (51% собственост на СЖЕБ). Групата Сосиете Женерал ще остане в България чрез компанията си за оперативен лизинг и управление на автопарк АЛД Аутомотив. СЖЕБ има 1600 служители и 151 офиса. През следващите няколко месеца Сосиете Женерал Груп и Банка ОТП ще си сътрудничат за получаването на всички необходими разрешителни. През този период, до окончателното финализиране на сделката, СЖЕБ ще продължи да предлага висок стандарт на обслужване във всички сегменти, като успоредно с това плавно ще подготвя промяната за клиентите, гарантирайки стабилни взаимоотношения във всеки един момент, пише в официалното съобщение за сделката. Успоредно с продажбата, Сосиете Женерал и Банка ОТП провеждат неексклузивни дискусии във връзка с подписване на договор, който ще включва предоставяне на услуги от двете страни (включително, но не само, инвестиционно банкиране, капиталови пазари, финансиране и глобално транзакционно банкиране) в Албания, България, Хърватска и Унгария. Според агенция Ройтерс предстои продажба и в Албания  Френската група Сосиете Женерал ще продаде и подразделението си в Албания на Банка OTP, пише агенция Ройтерс. Освен това френската банка планира да напусне Сърбия, Македония, Черна гора и Молдова, като отново има разговори за продажба на бизнеса както с OTP, така и с фонда Apollo Global Management. Това било част от стратегията на френската група да се раздели с бизнеси, които или не са от критичен размер за финансовите резултати, или нямат потенциал за обединение. Сосиете Женерал проучва и продажбата на полското си подразделение, обявиха инвестиционни банкери миналия месец. В понеделник френската банка обяви сделка с ABN Amro за бизнеса за частното банкиране в Белгия.", "date": "2018.08.02", "title": " Правят най-голямата банка в България\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8%d0%bb%d0%b8%d0%bd%d0%b4%d0%b5%d0%bd-%d0%bd%d0%b8-%d0%bd%d0%b0%d0%bf%d0%be%d0%bc%d0%bd%d1%8f-%d1%87%d0%b5-%d1%81%d0%b2%d0%be%d0%b1/", "text": "Илинденско-Преображенското въстание е героичен и трагичен венец на българското революционно движение за свобода и национално обединение. Това написа във фейсбук държавният глава Румен Радев по повод 115-тата годишнина от въстанието. С решителност и жертвоготовност, без надежда за помощ отвън, българите от Македония и Тракия се вдигнаха в отчаяна, но достойна битка за справедливост, припомня президентът. Въстаниците издигнаха великото кредо на нашата национална революция – „Свобода или смърт“. В борбата паднаха мнозина, защото съзнаваха и приемаха, че собственият им живот е историческата цена на свободата. Тяхната саможертва почитаме и не забравяме. Илинден ни напомня, че свободата и историческата истина трябва да се ценят и ревностно да се отстояват, подчертава Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Румен Радев: Илинден ни напомня, че свободата и историческата истина трябва да се ценят и отстояват"}
{"url": "https://trud.bg/%d0%b8-%d0%bf%d1%80%d0%b5%d0%b7-%d0%bd%d0%be%d0%b2%d0%b0%d1%82%d0%b0-%d1%83%d1%87%d0%b5%d0%b1%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d1%89%d0%b5-%d0%b8%d0%bc%d0%b0-%d0%bf%d0%b0%d1%80%d0%b0/", "text": "И през предстоящата учебна година ще има паралелка 9 клас с български език в гимназията в Босилеград, съобщи пред   директорът на училището Владимир Григоров. По желание в паралелката са се записали 12 ученици. По една паралелка на български език в гимназията в Босилеград ще има в 10-ти, 11-ти и в 12 клас от по 10-12 ученика. По всички предмети в тях обучението ще е на български майчин език. „Проблемът и през тази учебна година са учебниците“, каза директорът Владимир Григоров: „Имаме само за 9-ти клас всички учебници, освен история и изобразително изкуство. Останалите ги има, но за 10-11-12 клас нямаме нито един учебник. Трябва да се преведат от тези учебници, по които се учи на сръбски, да се преведат на български. Обаче сега, вече има новини в програмата за обучението в гимназиите. Сега министерството казва – „Защо да превеждаме учебниците, когато те вече трябва да се променят, няма смисъл да се превеждат?“. Тук сме малко в едно неугодно положение“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " И през новата учебна година ще има паралелка с български език в гимназията в Босилеград"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%b4%d0%b2%d0%b5-%d0%ba%d0%be%d0%bb%d0%b8-%d0%b8-%d0%ba%d0%b0%d0%bc%d0%b8%d0%be%d0%bd-%d0%b7%d0%b0%d1%82/", "text": "Катастрофа между два леки автомобила и камион в четвъртък вечерта затрудни движението по пътя Плевен – Бяла. Причината е инцидента между трите возила се изясняват. Пострадали няма, но по платното има разлив на масло. Движението в района се регулира от служители на РУ – Свищов до почистване и обезопасяване на трасето.", "date": "2018.08.02", "title": " Катастрофа между две коли и камион затрудни движението на пътя Плевен-Бяла\t\t\t"}
{"url": "https://trud.bg/%d0%bd%d0%b0%d0%b4-%d1%87%d0%b5%d1%82%d0%b2%d1%8a%d1%80%d1%82-%d0%bc%d0%b8%d0%bb%d0%b8%d0%be%d0%bd-%d0%b1%d1%8a%d0%bb%d0%b3%d0%b0%d1%80%d0%b8-%d0%b6%d0%b8%d0%b2%d0%b5%d1%8f%d1%82-%d0%b2-%d0%b3%d0%b5/", "text": "От 2007 година България и Румъния са в Европейския съюз, което позволява на техните граждани свободно придвижване. Само през миналата година 85 хиляди румънци и 45 хиляди българи са се преселили в Германия, пише  , цитирайки „Дойчев веле”. По последни данни, българите в Германия вече са около 310 хиляди. Мнозинството от тях е на възраст между 30 и 35 години, а 5,2% са родени в Германия. Най-много българи живеят в провинциите Северен Рейн-Вестфалия и Бавария – общо около 114 000 души Според данни на Федералната статистическа служба във Висбаден, делът на хората с миграционен произход в Германия е достигнал нов рекорд – 19,3 милиона души, или с 4,4% повече отколкото през предходната 2016 година. За поредна година първото място в тази класация заемат чужденците от турски произход – от всичките 19,3 милиона души около 2,8 милиона (14%) са хората с турски корени, следвани от мигрантите от полски произход (2,1 млн.), руски (1,4 млн.), казахски (1,2 млн.) и румънски (0,9 милиона). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Над четвърт милион българи живеят в Германия"}
{"url": "https://trud.bg/%d0%b2%d1%82%d0%be%d1%80%d0%b8-%d1%82%d1%80%d1%83%d1%81-%d0%b5-%d0%b7%d0%b0%d1%81%d0%b5%d1%87%d0%b5%d0%bd-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81%d0%ba%d0%be/", "text": "Втори, по-слаб, трус е бил регистриран в Благоевградско около 45 минути след земетресението от 3,9-а степен по скалата на Рихтер, отчетено от сеизмолозите в 17.17 часа с епицентър между Разлог и Гоце Делчев. Магнитудът на афтършока е бил 3,4 по Рихтер, става ясно от сайта на НИГГГ при БАН. Той е регистриран в 18.02 ч. Епицентърът е на дълбочина 15 км. в близост до Брезница. Няма данни за пострадали и разрушения от двете сеизмични явления.", "date": "2018.08.02", "title": " Втори трус е засечен в Благоевградско, но по-слаб"}
{"url": "https://trud.bg/%d0%b7%d0%b0%d0%bf%d0%b0%d0%b4%d1%8a%d1%82-%d0%bd%d0%b0%d1%81%d0%be%d1%87%d0%b8-%d0%bc%d0%b5%d1%80%d0%bd%d0%b8%d0%ba%d0%b0-%d1%81%d0%b8-%d0%ba%d1%8a%d0%bc-%d1%80%d1%83%d1%81%d0%b8%d1%8f-%d0%b8-%d1%81/", "text": "Гърция може да предяви искове към Германия, Италия и България за нацистката окупация на страната през 1941-1944 г.  В началото на 2019 година Варшава планира да представи на Германия „претенциите си за репарации“. Става дума за обезщетение за вредите, причинени от нацистите на Полша по време на Втората световна война. Това заяви ръководителят на парламентарната комисия по въпросите за изплащането на репарациите Аркадиуш Мулярчик. Приблизително по същото време гръцкото министерство на финансите съобщи, че също не изключва възможността да предяви искове към Германия, Италия и България за нацистката окупация на страната през 1941-1944 г. Представителите на Полша и Гърция не крият, че съдебния орган пред който ще изложат тези претенции, е Международният наказателен съд. Ако това се случи, ще станем свидетели на нова тенденция и сценарият, разработен от Запада срещу Русия, започва да работи срещу самия Запад. Трябва да дадем още едно обяснение. След разпада на СССР основната идея на Запада беше да постави Русия във финансова зависимост и това трябваше да бъде постигнато като на наследника на Съветския съюз – Русия, бъде вменен „комплекса за историческата вина за престъпленията на комунизма“. И след това да бъде организиран международен съдебен процес, в който Русия бъде призната за виновна за „световния геноцид“. Тогава западните медии злорадстваха, че много скоро ще има „Нюрнберг – 2 срещу Русия” и за тази цел САЩ и техните съюзници инициираха създаването на Международния наказателен съд (МНС) и получиха одобрението на Общото събрание на ООН в края на 90-те години. Американските и европейските юристи също така разработиха и Римския статут, въз основата на който осъществява дейността си МНС. Никой не се притесняваше, че трябва да се осъди Руската федерация за идеалите на интернационализма, т.е. за „разпространяването на комунистическата идеология“, но комунистическата идеология беше международна, а не само и изключително руска. Тази формулировка напълно съответстваше на интересите на западните финансови кланове и по този начин те очакваха да разрешат два проблема наведнъж. От една страна, да се дискредитират и да забранят идеите за солидарност и интернационализъм, а те винаги представляват заплаха за света на капитала. От друга страна, осъждайки Русия за „комунизма“, непрекъснато може да се увеличат финансовите претенции към нея. В крайна сметка, като страни съюзници на САЩ от всички континенти – от Европа, Азия, Африка, Северна и Южна Америка, щяха да участват в процеса за изчисляване на размера на „щетите“. Беше планирано всяка „засегната“ държава да може да подава искове срещу Русия поотделно и този Международен наказателен съд като постоянен орган да може непрекъснато да налага на руснаците нови и нови финансови задължения. Всъщност, беше създаден механизъм, който ще позволи на Запада неограничено и без никакви разходи да изпомпва ресурсите на Русия. Инициаторите за създаването на МНС напълно разбираха, че западните държави винаги ще имат числено превъзходство в този съдебен орган. Въпреки че съдът е официално учреден по инициатива на ООН, той не е част от официалните структури на тази организация и нито Общото събрание, нито Съветът за сигурност на ООН могат да оказват влияние върху неговата дейност. Повечето от държавите, ратифицирали Римския статут, бяха или са съюзници на САЩ, или са лоялни към американската политика и по този начин за представителите на западните държави винаги са били гарантирани над половината места от съдебния състав. Срещу руснаците се изправи „глутница от чакали“ с твърде големи финансови искания, която искаше да разпокъса Русия, за да задоволи прекомерните си апетити. Най-лошото беше, че всеки искаше „лъвския пай” от още непридобитата жертва и по тази причина още преди началото на процеса срещу Руската федерация, започнаха конфликтите вътре в „глутницата“. Лондон, Берлин и Париж претендираха за основен дял, подчертавайки, че те са „участвали най-много в борбата срещу комунизма“, но тези претенции бяха оспорени от страните от Източна Европа. Те вярваха, че „компенсацията“ трябва да бъде преди всичко за тях като „най-пострадали от СССР“. Постепенно нарастваха противоречията, които пречеха на работата на Международния наказателен съд и днес те се превърнаха в открита конфронтация вътре в западния свят. Доказателство за това са претенциите на Варшава и Атина към Берлин и първоначалната задача да се организира процеса срещу Русия отиде на заден план. Не случайно в интервюто си Аркадиуш Мулярчик признава, че много „по-вероятно“ е да получи обезщетение от Германия, отколкото от Русия. И той е прав. Още през 2016 г. Руската федерация официално престава да бъде страна в МНС, за разлика от страните от ЕС. САЩ също напусна МНС през 2002 г., а за страните от Европа остана да предявяват претенциите си… само към себе си. Освен това се получи парадоксалната ситуация, когато МНС, създаден да осъди Русия, се превърна в платформа за подаване на искове срещу Запада за … геноцида срещу руския народ. Един от лидерите на Конгреса на латвийските чуждестранни граждани Александр Гапоненко се обърна към прокуратурата на МНС за разследване на фактите относно преследването на руския език в балтийските държави и за установяване на действия на властите от тези държави за геноцида на руското население. А Владимир Жириновски с явен намек към наказателния съд обяви намеренията си да представи на Европа иск за … един трилион евро. И, очевидно, това е само началото. Разбира се, европейските държави се опитват да неутрализират тези опити чрез незаконни методи, като ареста на Гапоненко от латвийските власти. Но работата е в това, че процесът вече е започнал и е невъзможно да се спре. *Превод специално за „Труд” Павел Марков", "date": "2018.08.02", "title": " Западът насочи мерника си към Русия и се самозастреля\t\t\t"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%bf%d1%8a%d1%82%d1%8f-%d0%bf%d0%bb%d0%be/", "text": "Възстановено е движението по път II-86 Пловдив–Смолян в участъка Нареченски бани – Юговско ханче. Трафикът беше временно ограничен и пренасочен по обходен маршрут поради обрушване на скали. Малко преди това от АПИ призоваха шофьорите, на които не им се налага спешно пътуване по направлението Асеновград-Смолян да отложат тръгването си до края на деня и утре. Обходният маршрут е по път III-866 Кричим – Девин, но там трафикът също е затруднен, тъй като има заливане на пътното платно от стичането на вода по ската и затлачването на водостоци от падналата скална маса. Предвижда се утре за оттичането на водата в участъка от третокласния път Кричим – Девин, при разклона за село Осиково, да се постави допълнителна тръба и при извършването на необходимите аварийни дейности движението ще бъде ограничено. Екипи на пътноподдържащото дружество работят в пълна мобилизация и на двете отсечки, за да се осигури безопасността на движение предвид предстоящите почивни дни, когато много хора тръгват на път.", "date": "2018.08.02", "title": " Възстановено е движението по пътя Пловдив–Смолян"}
{"url": "https://trud.bg/%d0%ba%d0%b5%d0%b2%d1%80-%d0%bf%d0%b8%d1%82%d0%b0-%d1%87%d0%b5%d0%b7-%d0%b7%d0%b0-%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5-%d1%81-%d0%b5%d0%bb%d0%b5%d0%ba%d1%82%d1%80%d0%be%d0%b7/", "text": "Комисията за енергийно и водно регулиране поиска от ЧЕЗ Разпределение информация и спешни мерки във връзка с влошеното качество на доставяната електрическа енергия на жителите на с. Александрово, община Ловеч. Това съобщиха от КЕВР, уточнявайки, че започват проверка за изясняване на случая. Според жителите на населеното място от м. април т.г. електроснабдяването е прекъсвано многократно, в резултат на което има изгорели електроуреди на домакинства и са нанесени щети на местния бизнес. В изпратено днес писмо до ръководството на „ЧЕЗ Разпределение България“, на чиято обслужвана територия е населеното място, КЕВР изисква дружеството да предостави мотивирано становище за причините, довели до нарушеното електроснабдяване и конкретни мерки и срокове за тяхното отстраняване в краткосрочен план, посочват от регулатора. За целите на започналата проверка електроразпределителното дружество трябва да монтира сертифицирани уреди за измерване качеството на доставяната електрическа енергия в точките на присъединяване на клиентите от с. Александрово за период не по-кратък от седем денонощия. На регулатора следва да бъде предоставена информация и за еднолинейните схеми на електрозахранването на имотите – подстанции, електропроводи средно напрежение, трафопостове и прилежащите им изводи от мрежа ниско напрежение, с нанесени наименования, собственост, дължини, сечения и отклонения към клиентите. Справката трябва да включва и данни за всички ръчни и автоматични изключвания на съоръженията за едногодишен период, предшестващ датата на подаване на жалбата,  както и данни от диспечерските дневници и дневниците за работа по съоръжения ниско напрежение. От „ЧЕЗ Разпределение България“ се изисква да предостави на Комисията и копия на всички жалби и сигнали срещу чести изключвания на напрежението и/или изгорели електрически уреди за двугодишен период, предшестващ проверката, както и отговорите на тези жалби. В доклада на дружеството до КЕВР трябва да бъде направена оценка на моментното състояние на съоръженията за електрозахранване на имотите и доказателства за изпълнени мероприятия за едногодишен период, предшестващ проверката, както и за дейностите по тяхното поддържане – копия на документи от обходи, огледи, становища, предписания, протоколи за извършени ремонти, просеки и др., доказващи спазването на приложимата нормативна уредба при тяхната експлоатация. След получаването на исканата информация от „ЧЕЗ Разпределение България“ КЕВР ще извърши анализ и при необходимост, в изпълнение на контролните си функции, ще назначи проверка на място, с цел да бъде установено изпълнението на лицензионните задължения на дружеството за осигуряване на качество на предоставяните услуги, се казва в информацията от КЕВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " КЕВР пита ЧЕЗ за проблемите с електрозахранването в село Александрово"}
{"url": "https://trud.bg/%d0%b4%d1%8a%d0%b6%d0%b4%d1%8a%d1%82-%d1%81%d0%bc%d0%b0%d1%87%d0%ba%d0%b0-%d1%80%d0%b5%d0%ba%d0%be%d0%bb%d1%82%d0%b0%d1%82%d0%b0-%d1%86%d0%b5%d0%bd%d0%b8%d1%82%d0%b5-%d1%81%d0%b5-%d0%b2%d0%b4%d0%b8/", "text": "Реколтата от плодове и зеленчуци е съсипана от дъждовете и градушките през последния месец. Българският домат удари два лева на едро само за седмица в средата на лятото, съобщи за “Труд” Красимир Кичуков, заместник-председател на Българска асоциация на производителите на оранжерийна продукция. “На полето е пълна трагедия. От открити площи няма да има качествен домат тази година. Влагата и в същото време топлото време маносаха зеленчуците”, обясни производителят. По думите му дори в оранжериите има по-голямо развитие на болести, заради влажното време. Подобна е и ситуацията с краставиците, кайсиите, нектарините и прасковите, уточни Кичуков. Почти всички плодове и зеленчуци вече са поскъпнали и се продават на по-високи цени спрямо същия период на миналата година, показват последните дънни към края на юли на Министерството на земеделието, храните и горите. При доматите от открити площи увеличението е с 10%, при оранжерийните – с 5 на сто, а при картофите – с близо 47%. С 25% по-висока е цената на дините това лято, с 5% на прасковите и с 3,6 на сто на ябълките. На пазара килограм розов домат не пада под 3,50 лева, а краставиците държат цена от 4 лева. Цените на зеленчуците ще бъдат по-високи тази година, отколкото средните за последните 5 години, прогнозират експертите на Центъра за икономически изследвания в селското стопанство (САРА). При доматите средногодишните цени на дребно се очаква да бъдат около 2,50 лв./кг – 4% над тези от периода 2013-2017 г., при пипера – 2,20 лв./кг – със 7% над тези за последните 5 години, а при краставиците да останат на около 2,50 лв./кг – с 3% по-малко отколкото в предходните 5 години. Причината за поскъпването е по-слаба реколта от полското производство на зеленчуци, заради неблагоприятното време от началото на юни, с висока влажност и по-малък брой слънчеви дни, обясняват експертите. Според тях общото производство на домати през 2018 г. може да падне до 145 хил. т. Това ще бъде приблизително с 9% по-малко, отколкото е реколтата през 2017 г. Делът на полските домати ще остане водещ с около 91 хил. т, което е с 11% по-малко в сравнение с 2017 година. Производството на краставици се очаква да бъде около 58 хил. т. Отбелязаният през миналата година ръст в количествата от открити площи ще претърпи най-сериозен спад и от 15 хил. т. може да падне на около 9 хил. т. Предвиждания на САРА при пипера са за производство от 55 хил. т. Пиперът е сред 3 култури с най-големи колебания на производството, защото най-голяма част от това производство се прави на открито. Поражения върху зърното: Пшеницата поскъпва всяка седмица  Цената на пшеницата расте всяка седмица, заради по-ниската реколта след дъждовете. По данни на агростатистиката увеличението от първия месец на настоящата кампания (2018/19 г.) е в рамките на 2- 3%. От началото на новата пазарна година до края на юли изкупната цена на хлебната пшеница сe е повишила със 7%, а на ечемика – с 2,2%. При фуражната пшеница увеличението за периода е по-слабо изразено – с 0,7%. Прогнозите на експерти са изкупните цени на място в началото на реколтата да са по-високи от тези през изминалата година. През август се очаква цената й в района на Североизточна България да бъде 285 лв./т (при 277 лв./т през 2017 г.), за фуражна пшеница – 265 лв./т (262 лв./т през 2017 г.). Красимир Коев, директор на Изпълнителната агенция по лозата и виното: Очакваме по-малко грозде, 20% от лозята са пострадали  Картината в лозята след дъждовете и градушките е тревожна, коментира за “Труд” Красимир Коев, директор на Изпълнителната агенция по лозата и виното. Около 15-20% от масивите с лозя са пострадали. Първоначално градушките удариха Южна България, след това Монтанско, а последните се изсипаха по Южното Черноморие. Дори реколтата да не е напълно унищожена, то гроздовете са напукани и след това стават за преработка само за ракия, уточни той. По думите му, ако миналата година винените предприятия са прибрали и обработили 170 000 тона грозде, то тази се надяват да има поне 150-160 000 тона. Количествата обаче надали ще са достатъчни да задоволят избите, вътрешната консумация, както и нуждите за външните пазари. “2019 година е важна за износа ни на вино, защото имаме подписани нови споразумения за износ на 12 милиона литра вино за Китай. Освен това годишно предприятията ни имат договори за експорт на 58-62 млн. литра вино. Надяваме се реколтата да стигне, за да изпълнят ангажиментите си”, каза Красимир Коев. Според него слабата реколта ще окаже влияние върху изкупните цени на гроздето, но все пак 95% от винените изби имат свои собствени масиви.  Тази година ще са нужни повече пръскания, поне с 3 ще се увеличи броят им, а това ще оскъпи реколтата. Който е изпуснал да наръси, рискува лозите му да заболеят от обикновена мана или мана оидиум /брашнеста/, каза агрономът Стойчо Стойчев пред “Труд”. Възможно е да падне и захарността на гроздето, особено ако е наранено от градушки, каквито паднаха на два пъти в района на Велики Преслав, уточни специалистът. Доц. Борис Комитов, Център за слънчев и слънчево-земен мониторинг: Чакат ни мокри лета следващите години  Следващите няколко години ще са със студени зими, хладни и дъждовни лета, твърди доц. Борис Комитов, ръководител на Центъра за слънчев и слънчево-земен мониторинг в Стара Загора. Според него по-хладното и дъждовно време това лято е резултат от фаза на 11-годишен цикъл, в която се намира Слънцето сега. Под влияние на слънчевия минимум, който ще бъде достигнат през 2019 г., следващите няколко години ще са със студени зими, хладни и дъждовни лета. България да се ориентира към климатично-независима икономика, посъветва доц. Комитов. “Трябва да имаме разумна стратегия в областта на икономиката, реиндустриализация, отглеждане на културите, които съответстват на нашите условия, примерно каквито са били през 19-тия век. Тогава не са се сеели субтропични култури. Другото нещо – морският туризъм ще става все по-непечеливш през следващите десетилетия. Протест: Земеделци блокират пътища  Хората от селата Катуница, Чешнегирово и Садово смятат да обявят гражданско неподчинение, заради бездействието на държавните институции след бедствията. Вчера водната стихия отново скъса дигата на река Чая на две-три места и наводни нивите на хората, които засаждат за втори път това лято. “Заставам твърдо зад тях”, каза кметът на община Садово Димитър Здравков. Земеделците заплашиха, че ще блокират международния път за Свиленград. В района има напрежение, тъй като след миналото наводнение обезщетенията били много малки.  Вчера бе обявено частично бедствено положение в три общини в Пловдивска област – Садово, Родопи и Куклен.", "date": "2018.08.02", "title": " Дъждът смачка реколтата, цените се вдигат\t\t\t"}
{"url": "https://trud.bg/%d1%85%d0%b0%d1%88%d0%b8%d0%bc-%d1%82%d0%b0%d1%87%d0%b8-%d0%b6%d0%b5%d0%bb%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d1%81%d1%8a%d1%80%d0%b1%d0%b8%d1%8f-%d0%b7%d0%b0-%d1%80%d0%b0%d0%b7%d0%b4/", "text": "Желанието на Сърбия за разделяне на Косово е неприемливо, но корекция на границите и присъединяване на Прешевската долина към Косово е осъществимо. Това заяви косовският президент Хашим Тачи, предаде  . Той очаква в месеците след септември активизиране на диалога Прищина-Белград, с посредничеството на международната общност. Косово обяви независимост през 2008 г., но Сърбия не я признава. През последните месеци идеята за „размяна на територии“, като възможност за регулиране на спорните отношения между двете страни отново стана актуална сред политическите елити, но официално темата не е коментирана.", "date": "2018.08.02", "title": " Хашим Тачи: Желанието на Сърбия за разделяне на Косово е неприемливо"}
{"url": "https://trud.bg/%d1%83%d0%b8%d0%bb%d1%8f%d0%bc-%d0%b8-%d0%ba%d0%b5%d0%b9%d1%82-%d0%ba%d1%83%d0%bf%d0%be%d0%bd%d1%8f%d1%81%d0%b2%d0%b0%d1%85%d0%b0-%d0%b2-%d0%ba%d0%b0%d1%80%d0%b8%d0%b1%d1%81%d0%ba%d0%b8-%d0%b1%d0%b0/", "text": "Принц Уилям и Кейт Мидълтън са били на романтична почивка на карибския остров Мъстик. Кралската двойка, която се грижи за три малки деца, е била забелязана в местен бар. Във въпросната вечер там имало още големи имена, сред които Мик Джагър и дъщеря му Джейд, пише  . Темата на партито била „Златен плясък“. Източници на списанието забелязали, че принцът и съпругата му много се забавляват заедно. Те били облечени в модерни дрехи, съобразени с нощния живот на острова. Оказва се, че двойката е близка със собственика на бара – Базил Чарлз. Той има заведение и в лондонския хотел, в който Кейт прекарва вечерта преди сватбата си с Уилям. Смята се, че почивката на двойката е съвпаднала с тази на родителите на херцогинята и те са останали вкъщи с трите им деца – Джордж, Шарлот и бебето Луи.", "date": "2018.08.02", "title": " Уилям и Кейт купонясваха в карибски бар\t\t\t"}
{"url": "https://trud.bg/%d0%bf%d1%80%d0%b5%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d1%82-%d0%b1%d1%83%d0%bb%d0%b5%d0%b2%d0%b0%d1%80%d0%b4-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Столичната община има готовност за поетапно цялостно преасфалтиране на бул. “България”, което се очаква да започне до две седмици. Това съобщи кметът на София Йорданка Фандъкова при проверката на ремонта на трамвайния релсов път и подлеза на бул. “България” при кръстовището с бул. “Акад. Иван Гешов”. “Остана един участък на кръстовището на бул. “Гешов”. Очаквам до средата на август да бъде приключен монтажа на релсите и да пуснем движението на трамвай №7”, каза Фандъкова. Веднага след пускането на трамвая ще бъде затворен за преасфалтиране участъкът на бул. “България” от бул. “Гешов” до бул. “Гоце Делчев”. Движението ще е в едното платно двупосочно. Ремонтът започва на платното в посока кв. “Бояна” и ако приключи преди края на август, ще бъде преасфалтирано платното и в обратната посока. Иначе това ще се случи догодина. Общината проучва дали да обособи бус лента на булеварда. В подлеза на кръстовището на бул. “България” и бул. “Гешов” също тече ремонт. Подменя се ел.инсталацията, тавана и стъпалата, санират се стените и подовете, поставя се видеонаблюдение. Обновеният подлез трябва да е готов през август, а догодина ще стане вход на бъдещото метро. Фандъкова повежда и битка за спасяването от надстрояване на сградата на бившата юзина (електроцентрала) на двореца на ул. “Московска” 11. Сега там се намира Yuzina Art Gallery. “Студио Плакат” ООД има съгласуван от Министерството на културата работен проект да надстрои 7 етажа, като запази само фасадата на къщата, строена през 1950 г. “През 2015 г. приехме плана за “Зона Център А”, който гарантира запазване в автентичния вид на сградата и не допуска пристрояване и надстрояване. За съжаление, планът беше обжалван от собственици на имоти и отменен от съда в зоната на Античния амфитеатър. Затова съм възложила изработване на нов план, който да запази паметниците на културата и изработване на цялостна концепция за разкриване на амфитеатъра”, каза Фандъкова. “Вчера получих уверението от премиера и министър Теменужка Петкова, че държавата ще прехвърли на Столична община имота на НЕК, на който се намира голяма част от Амфитеатъра и това ще ни даде възможност да инвестираме в разкриването и социализирането му”, допълни тя.", "date": "2018.08.02", "title": " Преасфалтират булевард „България“\t\t\t"}
{"url": "https://trud.bg/%d0%bc%d0%b0%d0%bb%d0%ba%d0%b8%d1%82%d0%b5-%d1%85%d0%b8%d1%89%d0%bd%d0%b8%d1%86%d0%b8/", "text": "Едно дете се разплака в съда. Но това у нас не е новина. Не и такава, която да бъде поместена в повече от един сайт с повече от едно изречение, в което детето е наречено „обвиняем“. То е лошо дете. Нека плаче! Новината, която си заслужава вниманието е, че негов съученик бере душа, наръган с нож в корема и врата. Доказано е, че ножът е бил в ръката на Дани –да, този същият Дани, чиито сълзи не трогнаха съдията. С него е пролята кръв, но той не е захвърлен при бягство от местопрестъплението, нито пък е скрит, а напротив – показан е окървавен във филм, който малкият престъпник сам е режисирал. Ако не беше безименен, този филм, пуснат в интернет по волята на своя създател, щеше да се казва вероятно „Кръвопролитие на честта“. Не се знае ще приемат ли магистратите за смекчаващо вината обстоятелство, че честта на 15-годишния Данаил Бегберди е била многократно и публично поругавана от неколцина негови връстници, включително и този, когото той за малко не е убил. Не е ясно и дали ще се отрази на присъдата фактът, че подсъдимият е българче от ирански произход, а древната традиция „Убийство на честта“ се е родила от обичаите, религията и културата на Близкия изток. Във всеки случай с този факт не може да се обясни едно българско явление – печално и очевидно: нарастването на популацията на малките хищници по нашите земи. „Малките хищници“ – така един психолог нарече веднъж по телевизията малчуганите, които се борят за оцеляване в градската джунгла. Сред тях е и Данаил. Той цяла година е тормозен от бабаитчетата в училище. Наричан е „педераст“, „джихадист“… Колаж с негова снимка в хомосексуална сцена се появява в социалната мрежа и това е капката, от която обидата му прелива в гняв и решимост да се защити. Как? Както е прието в ученическите среди – по закона на джунглата. В тропическите гори самците са тези, които се бият за самки и плячка, там няма да видите кървав бой между недорасли и полово незрели бозайници. Друго е в дебрите на „Надежда, където живее Дани или в гъсталаците на „Младост“. Преди седмица там първокласник с маркови кецове тича към класната стая, когато го спира „оня от А клас“. След миг малчото е бос и ошамарен, трие сълзи и се заканва: „Ще видиш ти! Ще кажа на батко!“ А защо не каже на учителката? Защото е научил, че тя е безсилна. По новия закон за училищното образование никой ученик не може да бъде санкциониран без съгласието на родителите. И вместо онзи, който малтретира другите – бие ги, унижава ги или ги обира – да бъде изключен, препатилите от него се местят другаде с помощта на познати и близки. Или се оправят сами. С груба сила. Баткото на обосялото първолаче причаква душманина му на пазара в „Младост“. След малко оня бърше кръвта от носа си и си тръгва по гащи. Първолачето гледа – ех, че бой отнесе врагът му! – като порасне и то ще побеждава така, както Батман, Спайдърмен и Тор с чука. И тази новина минава и заминава. В „Младост“ – като в „Младост“ и като в „Люлин“, и като във всеки краен квартал, и като на всеки селски мегдан, и като на пъпа на столичния град. Веднъж 11- годишно момиче загива, ритнато в спомаха от връстник. Друг път 13-годишна оскубва косата на друга, предпочетена пред нея от някой си Иво… Образователното министерство веднъж отчита, че всяко 5-то дете проявява агресия, като училищната е регистрирана с 4000 случая, тройно повече от предишна година. После вече не дава статистика. И без друго латентните, т.е. невидимите за чиновниците вербални и физически насилия, са вече обичаен начин на общуване между съученици. Според МВР 14% от всичките около 130 000 престъпления годишно са дело на малолетни и непълнолетни извършители. Сред детските грехове най-много са кражбите, а после са блудствата, побоите и убийствата. И ако хлапетата от гетата пипат чуждото, за да се препитават – т.е., ако в основата на кражбите им са безработицата и бедността – то скотските боеве между хлапаци се обясняват с много повече от тези два фактора. Сред тях са и нарастващата неграмотност, и оскотяването, и лошите примери за подражание, които дебнат подрастващите отвсякъде – дори и от телевизорите, които показват, че както в школския двор, така и в бизнеса, и в политиката просперираща е грубата сила, а за простотията няма нищо непостижимо. Как така дечица стават хищници? Бащите и майките, които мизеруват и са негодни за трудовия пазар, пъдят рожбите си на улицата и те, като зверчета оцеляват – бият се и си вземат каквото си нямат. Това от една страна, а от друга – любящите родители, потънали в грижи за прехраната или за добитото по разни начини богатство, нямат време за синовете и дъщерите си. Те растат насаме със смарттелефона, не говорят, пускат емотикони: вместо „обичам те“ – сърчице, вместо „браво“ – вдигнат палец, вместо „мразя те“ – патрон. Състезават се на монитора, а не на игрището. Във виртуалния свят побеждават, като убиват, стават супермени без да тренират, удрят, стрелят и показват мускули. Сериалът „Междузвездни войни“, в които добрите сили стават зли, като им скимне, или екшъните, в които бандата на Оушън е симпатична, допълват образованието им вместо книгите. А институциите? Те са публика. Чат-пат излъчват някой чиновник да заработи заплатата си по телевизията – да коментира инцидент с насилник и жертва и да увери, че „се прави проверка“ и „се вземат мерки“. Забележителното, че заедно с броя на мерките се множат и децата, които не знаят друг начин да се спасят от побойниците, тираните, хулиганите и кавгаджиите, освен самите те да станат такива. Тяхно дело са над 5000 престъпления годишно. Те не познават победители, различни от типажа на вълка – единак, на хиената с подигравателните звуци, които издава и на отровната змия. Деца – вълци…деца-хиени…деца-змии, които се хапят помежду си! Няма ли начин тази ужасна жива картина да се промени?  Има два начина – лесен и труден. Трудният е да се повлияе на факторите за детското асоциално поведение: мизерията, калпавата образователна система, липсата на полезни занимания в свободното време, масовата безнаказаност след погазването на правни и морални норми, отсъствието на психологическа помощ, употреба на наркотици и алкохол, скитничество и безнадзорност. А лесният начин? Той е да се преправи законът– дежурният виновник за неизпълнените обещания на властта. В случая виновен е Законът за борба с противообществените прояви на малолетните и непълнолетните (ЗБППМН), който регламентира стотици комисии, детски педагогически стаи, интернати и домове за калпазани. ЗБППМН е овехтял – писан е в далечната 1958-а, когато дядото на Дани е ходел още на забавачка. Подмяната му с нов е лесна работа – законотворчеството се оказва и по силите на депутати, които очевидно не са с ума си. И ето, на сайта на правосъдното министерство е качен за обсъждане още от януари Законопроект за отклоняване от наказателно производство и налагане на възпитателни мерки на непълнолетни лица (ЗOНПНBМНЛ). Тук няма да цитираме многословните му разпоредби. Ще кажем само „кратко, точно, ясно, на общоупотребим български език“, както Законът за нормативните актове изисква – ако ЗOНПНBМНЛ от утре влезе в сила, с какво ще се промени съдбата на Данаил? За нетърпеливите ще кажем с една дума: нищо. И новият закон, както и старият, противоречи на Конвенцията на ООН, според която е „желателно решаването на случаите с деца да става извънсъдебно.“ И с него, и без него Дани пак ще бъде воден под конвой в Съдебната палата, ще бъде вързан пак с верига и халки на дясната и лявата ръка, ще рони сълзи и пак ще се мъчи да скрие с лакти лицето си от фотосветкавиците. И по ЗOНПНBМНЛ, както и по ЗБППМН детски съдии за Дани няма да има. Ще го съдят хора, чиято подготовка е поверена по новому на неправителствения сектор. За сектора това, разбира се, е добре, но за хлапетата е с незнаен ефект, понеже някои правозащитци са готови да сварят в херметическа тенджера бебе, за да напишат проект за правата на детето. И по ЗOНПНBМНЛ ще отведат осъдения Данаил в Изпарителя, както малките пандизчии наричат детския затвор в Бойчиновци. Там ще живее в нищета, ще завърши криминална школа на практика и ще се премести в килия за възрастни, като порасне – така се случва с повечето злощастни зверчета, които след 5-6 г. престой зад решетките, се връщат в градския гъсталак и се скитат там бездомни и забравени от държавата.  По-друго щеше да е, ако Дани беше под 14 години. Тогава новият закон щеше да му отреди приемни родители. Кои такива родители и за какви пари биха желали да приютят момче с вълчи нрав, за да го настанят в обща спалня с някое кротко сираче – то е тема за бъдещ разговор. Засега, нека се доверим на тия, които твърдят, че като тръгне по ЗOНПНBМНЛ, детското правосъдие ще стигне върха – оня връх, на който „се гарантират правата на детето и се осигурява най-добрият му интерес“. Да им се доверим. Да опитаме. Нищо, че въпросният връх твърде много прилича на многобройните краткотрайни къртичини в джунглата на политиката.", "date": "2018.08.02", "title": " Малките хищници\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d0%bc%d0%be%d1%82%d0%b8%d0%b2%d0%b8-%d0%b2-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%bf%d0%b8%d1%80%d0%b8%d0%bd/", "text": "Съмнения за политическа обвързаност на съдия Соня Янкулова се появиха веднага след присъдата за отмяна на решението на Министерския съвет за изменението в действащия План за управление на Национален парк „Пирин“. Изменението бе гласувано от кабинета на 28 декември и е основна стъпка за развитието на зимния туризъм в България. То бе обжалвано от активисти на „зелените“ и на 27 юли тричленен състав на Върховния административен съд (ВАС), с председател Янкулова, постанови в тяхна полза. Вицепремиерът Валери Симеонов вече съобщи, че МС ще обжалва пред 5-членен състав. Мотивите на тричленката бяха публикувани в понеделник и още тогава „Труд“ писа, че магистратката е със спорна репутация. Дълги години тя е била политическо лице – заместник-министър на отбраната в кабинета „Сакскобурготски“, а в следващото правителство, на тройната коалиция заема същия пост, но в МВР. След това се връща в съдебната система и през 2017 година е номинирана да оглави Висшия съдебен съвет. Янкулова стига до надпреварата за поста, която губи, благодарение на кръга „Капитал“, шефът на ВКС Лозан Панов и върхушката на Съюза на съдиите. Те са близки до така наречените протестъри, които в момента са основния гръбнак на коалицията „Демократична България“. В „дясното“ обединение са „Да, България“, ДСБ и ПП „Зелените“. Както „Труд“ от години доказва, последните са едно и също с Коалицията „За да остане природа в България“, чийто активисти са вносители на жалбите срещу решението на кабинета от 28 декември. „Еколозите“ над 15 години опитват да провалят стратегически проекти в България, в частност всичко свързано със зимния туризъм. В кампаниите си разчитат на медиите от кръга „Капитал“, чийто политически проект са. Съмненията за политическа присъда в полза на „дясното“ обединение се подсилват и от несъстоятелността на мотивите, под които се е подписала Соня Янкулова. Основните тези в тях са три. Първо – нарушава се член 21 от Закона за защитените територии. Второ – трябвало да има екоооценка на изменението и трето – няколко решения на ЮНЕСКО за Пирин. По първия довод има решение на съда от 2001 година на 5-членен състав на ВАС, в което ясно е записано, че чл. 21 не се нарушава, когато става въпрос за изграждане на спортна инфраструктуа в защитени територии. На базата на тази присъда за 17 години са отхвърлени 58 жалби на „зелените“ по темата „Пирин“. 3-членката начело с Янкулова е първата, която не се съобразява с решението от 2001-а. Относно процедурата за ЕО -плановете за управление на защитените територии по своята същност са рамков екологичен документ (както посочва самият съдебен състав в мотивите си – б.а.), тоест са една голяма екологична оценка. Те не разглеждат и в тях няма никакви конкретни инвестиционни намерения и проекти. Колкото до ЮНЕСКО, съдебният състав не взе предвид последното решение на световната организация, която през юли обяви, че одобрява промените в действащия план така, както са направени.", "date": "2018.08.02", "title": " Политически мотиви в делото за Пирин\t\t\t"}
{"url": "https://trud.bg/%d0%bf%d1%80%d0%be%d1%84-%d0%b4-%d1%80-%d0%b3%d0%b5%d0%be%d1%80%d0%b3%d0%b8%d0%b9-%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb/", "text": "Проектираният от италианския архитект Клаудио Нарди експозиционен център, спечелил първо място в международния архитектурен конкурс „Ново сърце за Стария град“, е новаторски, но кореспондира и с традициите в българската архитектура. В това е категоричен проф. д-р Георгий Станишев, председател на журито в професионалната надпревара за проектиране на експоцентър и предлагане на градоустройствено решение /концепция/ за терена на Старото военно училище във Велико Търново. Проф. Станишев подчертава, че историята показва как няма новаторство, което да не е посрещнато с щикове, с желание веднага да бъде унищожено и осмяно. „Проектът за Експозиционен център на арх. Нарди е новаторски дотолкова, доколкото той внася един нов език, нова фразеология в традицията на Велико Търново. Със заоблени ръбове, проста форма, проектът се вписва в средата като едно обтекаемо тяло, което свързва пространството между двете съществуващи сгради – на Великотърновския университет и на Областната управа. Това тяло съдържа два на пръв поглед изключващи се елементи като стъкло и дърво, които обаче дават нов, модерен вид на сградата, която кореспондира с традициите в архитектурата на Велико Търново. Проектът на арх. Нарди, изпълнява основната задача, която журито бе поставило по време на разглеждането на проектите – организира съществуващата среда, благодарение на своята радикална различност. До голяма степен избрахме обект, който с простотата и своята лаконична архитектурна фраза организира и притегля двата други значително по-едри по мащаб обекти“, поясни председателят на международното жури.  Сградата на новия Експозиционен център ще има амфитеатрална форма и ще се явява първата акупунктурна точка – „врата“ с ново градоустройствено решение и функционална многообразност, с изглед в перспектива към паметника на Асеневци и прилежащата територия, както и към Стария град. Това обяснява арх. Клаудио Нарди от Италия. В архитектурен план той избира омекотена, „дискретно – овална“ форма, извисяваща се във височина, която предлага от всеки ракурс и перспектива една мека, пластична и привлекателна визия. Приземният етаж поема различни свързани функции: пространства за обособяване на експозиционна зала, кафене, гардероб, книжарница, охрана, услуги, офиси, складови помещения, санитарни помещения. Разглеждайки външния профил на сградата, проектът придава акцент върху окачения силует на първия етаж, който ще бъде допълнен с модулиращата вълнообразна морфология на зеления хълм. Първият етаж ще се състои от тяло, частично издадено напред, в което ще се помещават основните функции – голяма зала с капацитет 1200 места и свързаните с нея функции. Пространството ще дава възможност за разделяне на залата на по-малки помещения – 2, 3, 4, 6, чрез използването на вертикално разположени мобилни панели с отлична изолация. Предвидени са места за системи за контрол и за осигуряване на симултанен превод, сцена и задкулисие. Чрез изградено стълбище и асансьори ще бъде осигурен пряк достъп до останалите зони за обслужване. Оборудването на залата ще бъде преместваемо, сцената ще бъде мобилна и оформена от сглобяеми платформи, които ще бъдат разположени на различни нива, с цел отлична визуализация за публиката от различните ракурси на залата. Предвидени са също евакуационни изходи, санитарни помещения, голяма зона за разполагане на кафене с панорамен изглед към Стария град и паметника на Асеневци, достъп до панорамната тераса на нивото на покрива. Оттам ще се разкрива панорамен изглед към сърцето на новия градски център. За фасадата на сградата ще бъде използвана плътна вертикална дървена слънцезащитна система „Brise Soleil“ със слънцезащитни функции. Така ще се акцентира върху облия формат на сградата и ще се постигне единство на възприятието при изпъкналите прозрачни и стъклени повърхности и плътните буферни ламели през различните часове на денонощието. Овалният Експозиционен център ще се извисява над хълма, с основната си част обърнат на изток, като ще бъде осигурен достъп до подземния паркинг. С каменна конструкция ще бъде оформен амфитеатралният изглед на сградата.", "date": "2018.08.02", "title": " Проф. д-р Георгий Станишев, председател на журито в международния конкурс за нов градски център на Велико Търново: Експозиционният център на Клаудио Нарди е новаторски, но кореспондира и с българските архитектурни традиции"}
{"url": "https://trud.bg/%d0%b1%d0%b8%d0%bd%d0%b0%d0%bb%d0%b8-%d0%b9%d1%8a%d0%bb%d0%b4%d1%8a%d1%80%d1%8a%d0%bc-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d0%bd%d0%b0-%d1%81%d0%b0%d1%89-%d1%81%d0%b0-%d0%bf%d0%be/", "text": "Председателят на турския парламент Бинали Йълдъръм заяви, че смята решението на Вашингтон да   на турски министри за противозаконно и своеволно, предаде ТАСС. Решението на американското министерство на финансите, насочено срещу нашия министър на вътрешните работи Сюлейман Сойлу и министъра на правосъдието Абдулхамит Гюл, е противозаконно и е изключително своеволно действие на ръководството на САЩ, посочи Йълдъръм. Той добави, че санкциите са показател за липсата на уважение към правосъдните органи на Турция от страна на Вашингтон. Осъждаме това решение и очакваме тази грешка незабавно да бъде поправена, посочи Йълдъръм. САЩ обявиха вчера, че въвеждат санкции срещу министрите на правосъдието и на вътрешните работи на Турция заради казуса с американския пастор Андрю Брънсън. Пасторът, намиращ се под домашен арест в Турция, е обвинен във връзки с терористичните организации ФЕТО и ПКК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Бинали Йълдъръм: Санкциите на САЩ са показател за липсата на уважение към правосъдните органи на Турция"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%b8%d0%b2%d0%b0%d0%bd-%d0%b3%d0%b5%d1%88/", "text": "Действията п  часа. Нещата са на много начален етап, утре ще бъде даден брифинг с подробната информация в Съдебната палата в София. Става въпрос за досъдебно производство, наблюдавано от специализираната прокуратура, по което работим с колегите от ГДБОП. Делото е трудно за доказване. Става въпрос за доста сериозна организация, която предполага по-дълъг период за разследване. Касае за организирана престъпна група за палежи, телесни повреди рекет и наркотици. До края на деня от 19- те задържани лица ще стане ясно колко от тях ще бъдат привлечени в качеството им на обвиняеми. Това зависи от събраните доказателства, които в момента се събират на терен. Имаше информация, че Желязков ще напусне страната в един период от време, но колегите предпочетоха да проведат действията както бяха планирани, защото това което се направи днес и ще се направи следващите три дни е въпрос на доста сложна организация, която включва десетки и стотици хора и имаше риск от изтичане на информация. Поздравявам всички колеги които работиха защото към момента няма данни за изтичане на информация, всички лица без това за което става дума са задържани. Случаят постоянно се докладва в реално време на Главния прокурор.  Делото ще излезе много интересно, защото се намират интересни доказателства. Ще има обвинения за палежи, включително и на различни обекти недвижима собственост, а също и коли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Заместник главният прокурор Иван Гешев: Имаше информация, че Желязков ще напусне страната"}
{"url": "https://trud.bg/%d0%bf%d1%8a%d1%80%d0%b2%d0%be-%d0%b2-%d1%82%d1%80%d1%83%d0%b4-%d0%b1%d1%83%d0%bb%d0%b4%d0%be%d0%b7%d0%b5%d1%80%d0%b8%d1%82%d0%b5-%d0%b2%d0%b5%d1%87%d0%b5-%d1%81%d0%b0-%d0%bd%d0%b0-%d1%85%d0%b0%d0%bb/", "text": "  На гръцкия полуостров Халкидики, и конкретно на ръкав Касандра, малко след 10 часа тази сутрин пристигнаха първите булдозери, които започват да разрушават всички незаконни строежи. Местните власти са на място. След последвали преговори със собствениците на имоти започна разчистване на пътя и разрушаване на оградите и отстраняване на дървета и клони. От около пет години жителите се оплакват, че нямат достъп до морския бряг въпреки, че закона предвижда 300-метрова брегова линия. Припомняме, че правителственият говорител Димитрис Дзанакопулос заяви във вторник , че гръцкото правителство ще разруши всички незаконни строежи след смъртоносния огън в Мати, както и в цяла Гърция. Правителството беше остро критикувано за начина, по който е реагирало при пожара, който отне живота на най-малко 93 души, а множество други бяха ранени или обявени за изчезнали. Над 1000 изгорели сгради, инспектирани от инженерите след пожара, също ще бъдат съборени. Природозащитни организации заявиха, че пожарът е бил най-смъртоносният в историята на страната и е опустошил 17 000 акра (6879 хектара) гори и жилищни райони. Коментатори напомнят, че няколко последователни правителства обещаваха да се заемат с проблема с незаконните конструкции, но повечето не успяха да се справят поради очакваната висока политическа цена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Първо в Труд: Булдозерите вече са на Халкидики, за да рушат\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8-%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%82%d0%b0%d0%b9%d0%bd%d0%b0%d1%82%d0%b0-%d0%bd%d0%b0-%d0%b1%d0%b5%d1%80%d0%bc%d1%83%d0%b4%d1%81%d0%ba%d0%b8%d1%8f/", "text": "Учени от университета в Саутхемптън, Великобритания, смятат, че са разкрили тайната на Бермудския триъгълник, пише  . Според изследователите причина за масовите корабокрушения са 100-футови вълни (около 33 м), които са появяват в Бермудския триъгълник. Вълните са забелязани за първи път през 1997 г. Според учените те се появяват буквално „отникъде“ и са способни да потопят даже много големи плавателни съдове. За последните 100 години в района са загинали повече от 1000 души, припомня Sailingscuttlebutt. Специалистите са направили модел на USS Cyclops – голям кораб, изчезнал в Бермудския триъгълник през 1918 година с 300 души на борда. Според Саймън Боксъл в Атлантическия океан често се появяват бури, прииждащи от три страни, и сблъсквайки се, създават огромни вълни, които поглъщат корабите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Учени разкриха тайната на Бермудския триъгълник"}
{"url": "https://trud.bg/%d0%b7%d0%be%d1%80%d0%bd%d0%b8%d1%86%d0%b0-%d1%80%d1%83%d1%81%d0%b8%d0%bd%d0%be%d0%b2%d0%b0-%d1%82%d1%80%d1%8a%d0%b3%d0%b2%d0%b0-%d1%81%d1%85%d0%b5%d0%bc%d0%b0%d1%82%d0%b0-%d0%b7%d0%b0-%d1%83/", "text": "От 15-и август бюрата по труда започват да набират заявки от работодатели, които желаят да наемат на субсидирано работно място хора с над 75% увреждания. Това каза пред   заместник-социалният министър Зорница Русинова. Схемата с европейско финансиране цели да постигне устойчива заетост за хората с увреждания. Малко над 13 хиляди са хората с увреждания в трудоспособна възраст, регистрирани в бюрата по труда. С 20 милиона лева от Оперативна програма „Човешки ресурси“ се очаква работодателите да наемат хиляда от тях. Бизнесът ще получава парите за заплати на база минимални осигурителни прагове за 24 месеца. „Допълнително ще осигурим и наставник. Целта ни е да стимулираме работодателите максимално дълго да задържат хората с увреждания на работното място и даваме един допълнителен бонус от шест заплати, ако след тези 24 месеца, в рамките на шест месеца, работодателят задържи човека с увреждане на същото работно място, което на практика означава заетост от три години. Това означава и прескачане на прага за срочен трудов договор“, каза заместник-социалният министър Зорница Русинова. Очаква се схемата да активизира и още хора, които не са регистрирани в Бюрата по труда и не търсят активно заетост.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Зорница Русинова: Тръгва схемата за устойчива заетост за хора с увреждания"}
{"url": "https://trud.bg/7-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d1%81%d0%b5-%d0%bf%d0%be%d0%ba%d0%b0%d1%82%d0%b5%d1%80%d0%b8-%d0%b8-%d0%bf%d0%b0%d0%b4%d0%bd%d0%b0-%d0%be%d1%82/", "text": "Районна прокуратура-Стара Загора наблюдава досъдебно производство за възникнал инцидент със 7-годишно дете в с. Змейово, общ. Стара Загора, съобщиха от държавното обвинение. До момента е установено, че на 30.07. 2018 г., около 14,00 часа, в с. Змейово, общ. Стара Загора, 7-годишно момиче се е изкачило по метален електрически стълб за високо напрежение, като при достигане, в близост до върха на съоръжението се е образувала волтова дъга, която при контакт с тялото на детето е нанесла телесни увреждания. В резултат на токовия удар момичето е паднало от електрическия стълб на земята. Пострадалата незабавно е била транспортирана за оказване на спешна медицинска помощ в ЦСМП – Стара Загора, с тежки изгаряния, травми от падането и опасност за живота. След извършването на първоначалните медицински манипулации, насочени към преодоляване на непосредствената опасност за живота, момичето е било транспортирано до Клиника по изгаряния в гр. Пловдив, където и към момента продължава лечението му. От момента на извършване на деянието се провеждат необходимите процесуално-следствени действия, насочени към изясняване и установяване на всички факти и обстоятелства по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " 7-годишно момиче се покатери и падна от стълб с високо напрежение\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d0%be%d0%b8%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b4%d0%b0-%d0%b9-%d0%bf/", "text": "Община Пловдив иска държавата да й прехвърли безвъзмездно всичките си 220 822 акции от летище Пловдив, всяка от които е на стойност 5 лв., около 40 сгради и няколко имота в землищата на селата Крумово, Катуница и Ягодово. Предложението кметът Иван Тотев да задвижи искането за дарението беше внесено като извънредна точка в дневния ред на последната преди лятната ваканция сесия на Общинския съмет и гласувано с вуншителното многопартийно мнозинство от 38 гласа „за“, само двама съветници се обявиха „против“, а други двама се въздържаха. Предложението изненада съветниците, защото презз май м. г. стартира процедура по концесиониране на летище София, съпътствана с обжалвания, но в крайна на сметка в края на март т. г. за концесионер беше избран консроциум с участието на китайската фирма „Хайнан“. „Китайците“ трябваше да подпишат договор до 15 юни, поискаха и получиха един месец отсрочка, но така и и не внесоха нужните документи. Оттогава от Министреството на транспорта отказват информация какво става с процедурата и ще подпишат ли договора с класирания на второ място участник – консорциума между Тракия икономическа зона и ПИМК. В предложението общината да поиска 100% от акциите на летището и куп имоти за концесията не става и дума. „Ако има концесия, няма да ни го дадат, ако няма, ще ни го дадат“, обясни зам.-кметът Розалин Петков. Той беше атакуван от много съветници, че общината иска летището, без да има ясни планове как ще го стопанисва. „Днес може да е рано, но утре ще е късно. Искаме летището сега, а процедурата е дълга и ще имаме време да подготвим концепция какво ще го правим“, заяви той. Кметът Иван Тотев не присъства на дебата, но преди това обясни, че искането е „морален акт“, с който градът иска да покаже, че не може повече да чака нещо да се случи на летището. В дискусията се чуха и закачи от типа, че е време общината да си направи фондация за закупуване на самолет и да си назначи стюардеси, но накрая мнозинството гласува общината да се сдобие с летище Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Община Пловдив поиска държавата да й подари летището"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%b4%d0%b0%d0%b2%d0%b0%d1%82-%d0%b0%d0%ba%d1%8a%d0%bb-%d0%bd%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82/", "text": "Министерският съвет да не обжалва на горна инстанция решението на съда за Пирин – това призовават в писмо до премиера Бойко Борисов „зелените“. В началото на седмицата, тричленен състав на Върховния административен (ВАС) съд отмени промяната на действащия план на Националния парк. Веднага след публикуването на мотивите се появиха съмнения, че зад постановеното от 3-членния състав с   заради близостта й с протестърите от Да, България, които са в коалиция със „зелените“. Именно по жалби на „еколозите“ бе отменено решението на МС. Писмото бе публикувано от медиите на Иво Прокопиев, които винаги повтарят лъжите на „зелените“. И веднага изниква въпросът защо преди няколко дни същите медии окаляха Конституционния съд за отхвърлянето на Истанбулската конвенция, а сега ръкопляскат на съдия Янкулова за решението й. Може би защото я подкрепяха за шеф на ВАС – надпревара, която тя изгуби през 2017 г.? А може би просто защото решението е в изгода на „зелените“, които са проект на шефа им Прокопиев? А може би и двете.", "date": "2018.08.02", "title": " „Зелените“ съветват правителството за Пирин\t\t\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b4%d0%be-%d1%81%d1%80%d0%b5%d0%b4%d0%b0%d1%82%d0%b0-%d0%bd%d0%b0-%d0%b0%d0%b2%d0%b3%d1%83%d1%81%d1%82-%d0%bf%d1%83%d1%81%d0%ba%d0%b0%d0%bc/", "text": "„Очаквам до средата на месец август да приключат строителните работи по изграждане на нов релсов път в участъка на трамвайните релси на бул. “България“ и ще бъде пуснат за движение трамвай № 7. Веднага след пускането на трамвая ще започне работа по преасфалтиране на бул. “България“ от бул. “Акад. Иван Гешов“ до бул. “Гоце Делчев“. Имаме готовност за цялостно преасфалтиране на бул. „България“, но ще работим поетапно.“ Това каза кметът на София Йорданка Фандъкова при проверката на ремонта на трамвайния релсов път и подлеза на бул. „България“ при кръстовището с бул. „Акад. Иван Евстатиев Гешов“. Това съобщиха от пресслужбата от СО. На проверката присъства и заместник-кметът на София по направление транспорт Евгени Крусев. „Със завършването на ремонта на релсовия път целим цялостното трамвайно трасе по бул. „България“ да бъде обновено и да осигурява по-бързото придвижване с градски транспорт. Ремонтираме и подлеза, който е един от най-големите и в най-тежко състояние“ – посочи също кметът Фандъкова. Монтиран е нов окачен таван, осветление, ще бъде изградено и ново видеонаблюдение, възстановени са облицовките по стените, ремонтирани са подовите настилки, гранитните стъпала и бетоновите рампи, частично са монтирани нови каменни облицовки по бордовете, както и предпазен парапет. Ще бъде направено ново озеленяване. По време на ремонта на бул. “България“ не се предвижда да се затваря за движение булевардът изцяло, автомобилите ще се движат в едното платно двупосочно. „Планираме цялостно преасфалтиране, но ще се работи поетапно, за да не се блокира движението по един от най-натоварените булеварди“ – посочи кметът на София. „Ако работата по преасфалтирането на пътното платно в посока кв. “Бояна“ приключи преди края на август, ще асфалтираме и другото пътно платно. Ако не успеем, ще оставим тази част за следващата година, защото не можем да си позволим през септември да бъде блокиран бул. „България“, посочи също кметът Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Фандъкова: До средата на август пускаме трамвай 7 по бул.“България“"}
{"url": "https://trud.bg/%d1%81%d0%bb%d0%b0%d0%b2%d1%87%d0%b5%d0%b2-%d1%81%d1%80%d0%b5%d1%89%d1%83-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%be%d1%88%d0%bc%d0%b0%d1%80-%d0%b2-%d1%88%d0%b0%d0%bc%d0%bf/", "text": "Българският национал Симеон Славчев и неговия „Карабах“ ще се изправят срещу българския кошмар БАТЕ (Борисов) в третия квалификационен кръг на Шампионската лига. Тимът от Беларус би преди години „Левски“ и „Литекс“. До мач с БАТЕ се стигна след като „Карабах“ победи с „Кукеши“ с 3:0 в среща-реванш, 0:0 в първия мач. Тимът от Азербайджан, който през миналия сезон стигна до груповата фаза, получи общо три дузпи и реализира две от тях, за да елиминира шампиона на Албания. Симеон Славчев игра 90 минути и дори имаше възможност да се разпише след почивката. В друг мач „Астана“, бивш тим на Станимир Стоилов, изхвърли датския „Мидтиланд“ от турнира. Българският футболист Божидар Краев не попадна в групата за мача на датчаните, а двубоят завърши 0:0. В първата среща у дома „Астана“ победи с 2:1, което се оказа достатъчно да продължи в третия кръг, където ще се изправи срещу „Динамо“ (Загреб). Два гола на Клаас-Ян Хунтелаар помогнаха на „Аякс“ да спечели с 3:1 като гост на „Щурм“ (Грац) и да се класира за третия предварителен кръг. Първият мач бе завършил 2:0 за холандския гранд, който ще има за съперник „Стандард“ (Лиеж). Щурм пък ще играе срещу победителя от двойката „Дъндолк“ – АЕК (Ларнака) в Лига Европа. Група от около 20 маскирани лица е нахлула в лобито на хотел в швейцарския град Базел. Тя е атакувала гръцки футболни фенове преди реванша в Шампионската лига между местния едноименен тим и ПАОК. Най-малко един човек е бил ранен и хотелските мебели са били повредени. Нападателите са напуснали бързо след инцидента и не са били открити веднага от органите на реда. ПАОК спечели с 3:0 и продължи в третия кръг на квалификациите с общ резултат 5:1.", "date": "2018.08.02", "title": " Славчев срещу български кошмар в Шампионската лига"}
{"url": "https://trud.bg/%d0%b1%d1%83%d1%82%d0%b0%d1%82-%d0%bf%d0%b0%d1%80%d1%82%d0%b8%d0%b9%d0%bd%d0%b8%d1%8f-%d0%b4%d0%be%d0%bc-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bd%d0%be-%d0%b2-%d0%b1%d1%8a%d0%b4%d0%b5/", "text": "Бившият партиен дом в Пловдив ще бъде съборен, за да бъде построена на място му опера, но това ще стане чак когато се намери алтернатива за чиновниците, които сега работят там. А те са внушителен брой, защото в 12-етажна сграда се помещават държавни служи като Инспекцията по труда и Сметната палата, Общинска полиция и Общинска охрана, отделите по общинска собственост и строителната и търговската дирекция на общината. Засега търсенето на нова нова сграда за всички тези служби дори не е започнало, има само мъгляви идеи как те евентуално ще се преместят в сградата на БНБ, когато след време банката я освободи. Това отпраща реализацията на идеята в неясното бъдеще и всъщност е компромисът, който съветниците намериха, за да отложат горещия въпрос. Искането теренът под Партийния дом да бъде отреден за Център на музикално-сценични изкуства е на фондация „Дом за Пловдивската опера“. То е мотивирано с факта, че мястото в идеалния център на Пловдив е много подходящо за опера, при това сградата е доста спорна в архитектурно отношение и опасна, защото не отговаря на сеизмичните изисквания. То стигна до Общинския съвет на знаковата за БСП дата 2 август, защото на този ден през 1891 г. е основана БСДП. „Защо на 2 август искате да бутнете Партийния дом? Това си мирише на революция”, даде тон на дебатите председателят на групата на БСП Николай Радев. Преди това съветникът от същата група Иван Петков подари на кмета Иван Тотев чаша с лика на Корнелия Нинова – от тези, които се продаваха на събора на Бузлуджа. Тотев се опита да я прехвърли на на председателката на Общинсикя съвет Савина Петкова, но тя отказа с думите: „Предложението за Партийния дом е ваша, ваша си е.“ Последваха бурни дебати „за“ и „против“ бутането на сградата, в които се разменяха аргументи дали тя е шедьовър или загрозява Пловдив. Общината няма средства нито за ремонта, нито за евентуалното й събаряне, затова и дискусията се оказа доста теоретична. Така съветничката от Реформаторския блок Пепа Деведжиева предложи идеята да бъде одобрена по принцип и да се търси вариант за пребазирането на чиновниците, което беше прието с 27 гласа „за“, „против“ гласуваха 15 съветници, а трима се въздържаха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Събарят Партийния дом в Пловдив, но не е ясно кога"}
{"url": "https://trud.bg/%d1%88%d1%83%d0%bc%d0%b5%d0%bd-%d0%bf%d0%be%d0%bb%d1%83%d1%87%d0%b8-15-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%bd%d0%be%d0%b2-%d1%81%d1%82%d0%b0%d1%80%d1%87%d0%b5%d1%81%d0%ba%d0%b8-%d0%b4/", "text": "1,5 млн.лв. от държавния бюджет са осигурени за завършването на Старческия дом в Шумен, който от години се строи на територията на бившето поделение на КЕЧ в кв.“Боян Българанов“. Парите са отпуснати с решение на Министерския съвет, взето в сряда, съобщи кметът на община Шумен Любомир Христов. Както „Труд“ писа, министър-председателят обеща средства за завършване на дома за възрастни при откриване на спортна зала „Арена Шумен“ на 21 юли. „Винаги съм вярвал на обещанията на министър-председателя. За пореден път г-н Борисов доказа, че е човек на честта и дадената дума и че не забравя ангажиментите, поети към жителите на Шумен“, коментира градоначалникът. Той благодари на кабинета за подкрепата, защото „в новата история на града ни няма друго правителство, което да е отпускало за Шумен такива средства от държавния бюджет, а не по различни външни програми“. В момента Старческият дом на Шумен се помещава в стари сгради. От 2008 г. е идеята за пребазирането му на територията на бившето поделение и то стартира по проект „Красива България“. Още на следващата година финансирането бе спряно, като междувременно са похарчени 360 хил. лева. Със средства от облигационния заем до 2011 г. са похарчени още над 550 хил. лева, припомнят от кметството. „Сега, 10 години по-късно, спешно ще бъде подготвена обществена поръчка за избиране на строителна фирма-изпълнител и се надяваме още следващата година обитателите на дома за стари хора да могат да се преместят в новата сграда при едни наистина добри битови условия“, каза кметът Любомир Христов.", "date": "2018.08.02", "title": " Шумен получи 1,5 млн. лв. за нов старчески дом"}
{"url": "https://trud.bg/%d0%b4%d0%b2%d0%b5-%d0%b4%d0%b5%d1%86%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d1%82%d0%b5%d0%b6%d0%ba%d0%be-%d0%be%d1%82-%d0%b5%d0%bb%d0%b5%d0%ba%d1%82%d1%80%d0%b8%d1%87/", "text": "13-годишно момче е в критично състояние и е прието с тежки изгаряния и с опасност за живота в Клиника по изгаряния в Пловдив. Детето се е качило на покрива на товарен вагон района на жп гарата в Стара Загора и при образуване на волтова дъга и контакт с тялото му е получило сериозни изгаряния и телесни увреждания. Било е транспортирано без забавяне в ЦСМП – Стара Загора и е получило спешна медицинска помощ, преди транспортирането до Пловдив. По време на инцидента с него са били и други деца от цигански произход, които най-вероятно са се опитвали да откраднат електрически проводник, който се е оказал под напрежение. От момента на извършване на деянието, в късните следобедни часове на 1 август, се провеждат процесуално-следствени действия за изясняване и установяване на всички факти и обстоятелства по случая, съобщиха от Районна прокуратура – Стара Загора. Образувано е досъдебно производство за инцидента. За региона на Стара Загора това е второто дете, което се спасява по чудо през тази седмица след удар от ток под високо напрежение. Преди дни 7-годишно момиче от мъглижкото село Ягода също беше прието по спешност в Клиника по изгаряния в Пловдив. Инцидентът с него е станал след като се е качило на електрически стълб. Било е отхвърлено от високото напрежение и е паднало на земята. След предприетите медицински манипулации няма опасност за живота на момиченцето, но по всяка вероятност то ще остане без едната си ръка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Две деца пострадаха тежко от електрически ток"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%be%d0%b1%d1%8f%d0%b2%d0%b8-%d1%81%d0%bc%d1%8a%d1%80%d1%82%d0%bd%d0%be%d1%82%d0%be-%d0%bd%d0%b0%d0%ba%d0%b0%d0%b7%d0%b0/", "text": "Папа Франциск обяви смъртното наказание за „недопустимо“ в актуализацията на най-важното ръководство за католическото учение. „Църквата учи в светлината на Евангелието, че“ смъртното наказание е недопустимо, защото това е атака срещу неприкосновеността и достойнството на човека „, се казва в изявление на Светия престол, предаде . Промяната в катехизиса, ръководство за въпроси и отговори на това, което католиците трябва да мислят по широк спектър от морални и социални въпроси, също така казва, че католическата църква „ще работи решително“ за премахването на смъртното наказание по целия свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Папа Франциск обяви смъртното наказание за недопустимо"}
{"url": "https://trud.bg/%d1%82%d0%b8%d1%84%d0%be%d0%b7%d0%b8%d1%82%d0%b5-%d0%b2-%d0%bc%d0%b8%d0%bb%d0%b0%d0%bd%d0%be-%d0%bf%d0%be%d0%bb%d1%83%d0%b4%d1%8f%d1%85%d0%b0-%d0%bf%d0%be-%d0%b8%d0%b3%d1%83%d0%b0%d0%b8%d0%bd/", "text": "Истерия завладя Милано при пристигането на Гонсало Игуаин в „Милан“. Стотици фенове на тима посрещнаха нападателя преди той да мине медицински прегледи в местна клиника. Някои от тях успяха да се сдобият с автограф от аржентинеца, който през следващите 12 месеца ще играе под наем на „Сан Сиро“. Заплатата на голаджията ще бъде 9 млн. евро. Заедно с него в Милано дойде и другият привлечен от „Ювентус“ футболист, бранителят Матия Калдара. 24-годишният играч ще има далеч по-малко възнаграждение в „Милан“ – 2 млн. на сезон.  „Искам да поздравя феновете на тима, но и тези на „Ювентус“, защото винаги са ме подкрепяли – обяви таранът.- Надявам се, че с „Милан“ ще стигна възможно най-далеч.“  По същото време доскорошният капитан на „росонерите“ Леонардо Бонучи пристигна в Торино. Централният защитник отказа да говори пред медиите, но демонстрира отлично настроение. За да се завърне в клуба, в който постигна най-големите си успехи, националът на Италия се съгласи на драстично намаление на заплатата. В Милано той прибираше по 8 млн. евро, а сега годишното му възнаграждение е 5.5 млн.", "date": "2018.08.02", "title": " Тифозите в Милано полудяха по Игуаин"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%b7%d0%b0-%d0%b8%d0%bd%d1%86%d0%b8%d0%b4%d0%b5%d0%bd%d1%82-%d1%81-%d0%b1%d0%bb%d1%8a%d1%81%d0%bd%d0%b0%d1%82%d0%be-%d0%be%d1%82-%d0%b3/", "text": "Полицията в Слънчев бряг започна спешна проверка, след сигнал за бито русначе в Слънчев бряг. Според осведомени източници, за инцидента е уведомено Министерството на външните работи на Русия и Генералното консулство. Става дума за сина на генералния директор на руското представителство на международна търговска мрежа Марчин Токаж. Детето се казва Доминик и е на 10 години. Около 21 часа вечерта миналата събота, то играело с още двама малчугана край басейна. Играта била с топка. В това време обаче дошъл охранителят на комплекса, в който били настанени децата и се опитал да вземе топката. Настанало кратко пререкание, като родителите на русначето твърдят, че гардът го блъснал и то паднало, удряйки главата и коляното си.  Разследваме случая, ще вземем показания и от двете страни на конфликта, казаха пред „Труд“ от полицията. Със случая е запозната и Районната прокуратура в Несебър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Проверяват за инцидент с блъснато от гард русначе"}
{"url": "https://trud.bg/%d0%ba%d1%80%d0%b0%d1%82%d0%ba%d0%b8%d1%8f%d1%82-%d0%bf%d0%be%d0%bb%d0%b5%d1%82-%d0%bd%d0%b0-%d0%be%d1%80%d0%bb%d0%b8%d1%82%d0%b5/", "text": "Мечтите на „Лудогорец“ за нов полет към групите на Шампионската лига бяха подрязани в Унгария. Авантюрата на „орлите“ в турнира на богатите продължи точно 360 минути. В сряда вечер българският шампион не приличаше на себе си. Тимът на Паоло Аутуори така и не успя да постави под напрежение своя съперник. Случаят с Върджил Мисиджан не може да бъде оправдание за „зелените“, а това признаха и от българския щаб. Вторият жълт картон на офанзивния футболист бе пресилен, но „Лудогорец“ най-добре знае, че това е част от играта. Вън от съмнение е, че „орлите“ са с класа над преименувания „Видеотон“. За това говори и цената на двата състава – унгарците имат футболисти на обща стойност 13,900 млн. евро, докато този на „орлите“ е за над 50 млн. Но какво от това? Марселиньо и компания не се възползваха от това си преимущество и сега ще трябва да се концентрират върху предстоящото участие в Лига Европа. А там ги чака победителят от двойката „Валета“ (Малта) – „Зрински“ (Босна и Херцеговина). Реваншът завърши след редакционното приключване на броя. А интрига имаше след 1:1 в първия двубой в Задар.  Няколко са причините за фиаското на „Лудогорец“ в Шампионската лига срещу МОЛ „Види“. Тимът все още напипва ритъма под ръководството на новия треньор Аутуори. Само времето ще покаже дали той е бил правилният избор, но краткият опит на клуба с чужденци не е на тяхна страна. Преди 3 години отборът отпадна изненадващо от молдовския „Милсами“, а по това време начело бе Бруно Рибейро. Това са и единствените чуждестранни специалисти, които са заставали начело на клуба в историята му.  Дали в Разград не изпитват нужда от освежаване на състава? Процесът е започнал, но в стартовия състав продължават да личат имената на Козмин Моци, Светослав Дяков, Марселиньо и дори Мисиджан. Все футболисти с минимум 5-годишен стаж в клуба.  Не е изключено и да е имало нотка на подценяване срещу унгарците. За това е спомогнало звучният успех над „Крусейдърс“ в предишния кръг. Тогава „Лудогорец“ записа най-голямата си победа в Европа – 7:0, но бе видно, че съперникът бе от друга черга.  Отпадането бе прието философски от Аутуори, но със сигурност то ще има своите последствия.  „Урокът, който ни даде този мач, е да не губим концентрация – обясни бразилският спец. – След победите и след загубите ни остава животът. Трябва да сме умни и да не повтаряме грешките, заради които не успяхме да се класираме. Животът продължава.“  Опитните Моци и Дяков пък се обединиха около заключението, че тимът сам си е виновен за краха.  „Вината определено е на тези, които бяхме на терена – обясни халфът и капитан на отбора. – Не изиграхме добър мач, а в две срещи не отбелязахме гол на този определено непретенциозен отбор.“  Румънският бранител пък допълни, че „Лудогорец“ е трябвало да спечели мача дори и ако треньорът на МОЛ „Види“ е бил главен съдия.", "date": "2018.08.02", "title": " Краткият полет на „орлите“"}
{"url": "https://trud.bg/%d0%bc%d0%be%d0%bd-%d0%be%d1%82%d0%ba%d0%b0%d0%b7%d0%b2%d0%b0-%d0%b4%d0%b0-%d0%be%d0%b4%d0%be%d0%b1%d1%80%d0%b8-%d0%b4%d0%b6%d0%b5%d0%bd%d0%b4%d1%8a%d1%80-%d0%bf%d1%80%d0%be%d0%b5%d0%ba%d1%82%d0%b0/", "text": "След   за проекта на БАН, който цели налагане на джендър-идеологията сред учениците, от Министерство на образованието и науката реагираха и обявиха, че той няма да бъде одобрен. „По повод публикации, свързани с проект „Форум за джендър балансиран модел в училище”, изготвен от екип на Института за изследване на обществата и знанието към БАН, Ви информираме, че той е разгледан от Националната комисия за ЮНЕСКО, която се председателства от МВнР (министерство на външните работи)“, съобщиха от пресцентъра на МОН. Ако цитираният проект бъде одобрен от ЮНЕСКО за финансиране, той няма да получи одобрение да се използва в образователната система у нас, категорични за от образователното министерство. На заседанието на комисията са били обсъдени общо 7 проекта. МОН е подкрепил с официално писмо само един – „Карстът – последното „бяло“ петно на планетата Земя“, представен от Националния институт на БАН по геофизика, геодезия и география. МОН е изразил подкрепа и за проекта „Участие на жените в инженерно-техническите направления за постигане на устойчиво развитие“ на Техническия университет – София.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " МОН отказва да одобри джендър проекта на БАН"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b5%d0%bd%d0%b8-%d1%87%d1%80%d0%b5%d0%b7-%d0%b4%d0%be%d0%b1%d0%b0%d0%b2%d0%b5%d0%bd%d0%b0-%d1%80%d0%b5%d0%b0%d0%bb%d0%bd%d0%be%d1%81%d1%82-%d0%b7/", "text": "На изложение от фестивала Bains Numerique в Enghien Les Bains в Париж български занаяти, практикувани в края на ХІХ и началото на ХХ век бяха представени пред хиляди посетители, между които губернатора на Осака Ичиро Мацуи и посланика на Люксембург във Франция Мартин Шомер. Пресъздаването им е част от проекта VRCrafts@BG. От писмо на проф. Стоян Малешков и проф. Марин Христов, които са част от екипа по проекта, до директора на ЕМО „Етър” в Габрово доц. д-р Светла Димитрова става ясно, че интереса към българската проява е бил голям. Благодарение на съвместния проект в Париж са презентирани част от съхранените в музея занаяти. Събитието е било посетено от над 35 000 души, става ясно от благодарственото писмо на двамата професори. „Проектът VRCrafts@BG е вдъхновен от българския етнографски музей на открито „Етър”. Идеята е да се даде възможност на хората, чрез тъй наречената добавена реалност, да се запознаят с традиционната българска архитектура, занаяти и обичаи от историческия период, представен в музея”, обясняват етнографи. За да се види продукта от съвместния проект, може да посетите Шарланджийската работилница в ЕМО „Етър”. Чрез него съвременните хора могат да наблюдават как се произвежда шарлан (б.а.масло от орехи) в миналото. Това става именно чрез възможностите на добавената реалност. Според digital.bg добавената реалност комбинира данни от реалния свят с компютърно генерирани данни – изображения, звук и други сетивни подобрения. При смартфоните, добавената реалност работи с приложение, което търси маркер, обикновено черно-бял баркод. След като намери маркера, приложението наслагва върху него 3D обект. Използвайки камерата на телефона, за да следи относителното положение на устройството и маркера, потребителят е в състояние да се разхожда и разглежда предмета от всички ъгли. Игри като Pokemon Go използват добавената реалност малко по-различно. Вместо да използва физически обекти, играта Pokemon Go показва 3D виртуален обект с някакъв дълбочинен трик. Може спокойно да се движите и този обект ще е пред вас, стига разбира се да не напускате правилната посока.", "date": "2018.08.02", "title": " Представени чрез добавена реалност занаяти от „Етър”-а бяха показани на изложение в Париж"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%bf%d0%be%d1%81%d0%b5%d1%82%d0%b8-%d0%bf%d0%be%d0%b4%d0%b3%d0%be%d1%82%d0%b2%d0%b8%d1%82%d0%b5%d0%bb%d0%b5/", "text": "Министърът на младежта и спорта Красен Кралев инспектира подготвителния лагер на отборите до 19 години на ЦСКА, „Септември“, „Дунав“, „Монтана“, част от Програмата за развитие на детско-юношеския футбол. Той се провежда на спортен комплекс „Царско село“ в столицата. Програмата се реализира съвместно от Българския футболен съюз и Министерството на младежта и спорта за трета поредна година. През 2016 г. тя беше финансирана от ММС с 1 млн. лв. и обхвана 12 отбора. През 2017 бюджетът й беше увеличен на 1 150 000 лв., като в нея участваха 16 клуба. За тазгодишното издание отпуснатите средства от спортното министерство са в размер на 1 180 000 лв., като ще вземат участие общо 26 отбора – клубове от елитните юношески групи, както и представители на аматьорския футбол. Подготвителните лагери се провеждат в три възрастови групи (до 15, до 17 и до 19 години) в Боровец, Банско, Сливен и София. „Нашата работа е да Ви осигуряваме добри условия за подготовка, за да развиете своите качества. Стремим се да помагаме и всяка година развиваме тази програма. Пожелавам Ви да направите успешна кариера и да достигнете до мъжкия национален отбор“, обърна се министърът към състезателите от четирите отбора.  Той изтъкна, че е готов да чуе препоръки и мнения относно изпълнението на проекта, за да може той да бъде максимално ефективен. Треньорите – Ивайло Станев (ЦСКА), Емануил Върбанов („Дунав“), Дилян Иванов („Монтана“) и Светослав Петров („Септември“) благодариха за организацията и за чудесните условия, които предлага комплекса.  По време на посещението си министърът проведе оперативка със заместник-изпълнителния директор на БФС Антон Попов, членовете на изпълкома на БФС Емил Костадинов, който отговаря за детско-юношеския футбол и Румян Вълков, както и с треньора на националния отбор на България до 19 години Ангел Стойков. На нея те обсъдиха състоянието на детско-юношеския футбол в България и неговото бъдещо развитие. Министър Кралев отправи покана към разширените национални отборите да преминат през функционални изследвания в дирекция „Координация и контрол на спортната подготовка“ на ММС в Дианабад, която през последните години беше оборудвана с модерна апаратура. Антон Попов благодари на министър Кралев за съдействието, което оказва за обновяването на стадионите и футболната инфраструктура в страната. Вчера бе направена поредна стъпка в тази насока, след като на заседание на Министерски съвет беше гласувано да се преведат допълнителни средства по бюджетите на община Враца – за изграждане на осветление на стадион „Христо Ботев“ в размер на 500 000 лв. и на Община Варна, за извършване на основен ремонт на съществуващи трибуни и терен на стадион „Спартак“ – 1 398 000лв. По време на лагерите на всички състезатели се правят тестове за физическа и техническа подготовка, които дават реална представа за нивото на работа в детско-юношеските школи. Събраната информация през 4-те години, заложени за изпълнение на Програмата, ще послужи за създаването на Национална Програма за „Пътя на състезателя”, която проследява различните етапи на развитие на един спортист. На базата на тези анализи ще се направи една сериозна дългосрочна програма за развитие на детско-юношеския футбол в България.  В първите две издания на Програмата са изследвани общо 700 състезатели от набор, а през тази година изследвания ще бъдат направени на 350 футболисти от възрастова група.  Като част от тазгодишното издание на Програмата Българския футболен съюз съвместно със Съдийската комисия към БФС ще проведат обучителни семинари за състезатели и длъжностни лица от клубовете на тема „Промени в правилата на играта” и беседи на тема „Превенция за уреждане на мачове”.", "date": "2018.08.02", "title": " Министър Кралев посети подготвителен лагер, част от Програмата за развитие на детско-юношеския футбол"}
{"url": "https://trud.bg/%d0%ba%d0%be%d0%bb%d0%b8%d0%bd%d0%b0-%d0%bd%d0%b0%d0%bf%d1%83%d1%81%d0%bd%d0%b0-%d1%83%d0%b5%d1%84%d0%b0/", "text": "Пиерлуиджи Колина вече не е шеф на съдиите в УЕФА. Италианецът напусна по „семейни причини“, но световните медии се обединиха около тезата, че бившият топ арбитър е бил отстранен заради коментари на тема „ВАР“. Колина е поддръжник на технологията, докато президентът на европейската асоциация Александър Чеферин е против.  Заместник на италианеца на шефския пост в Нион ще бъде неговият сънародник Роберто Росети. В същото време турската федерация потвърди, че от новия сезон ще бъде използвана системата за видеоповторения в местния елит.", "date": "2018.08.02", "title": " Колина напусна УЕФА"}
{"url": "https://trud.bg/%d0%b7%d0%b0%d0%b5%d0%b2-%d0%b8-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bd%d0%b0-%d0%ba%d0%b0%d1%84%d0%b5-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80/", "text": "Премиерът на Македония Зоран Заев и вицепремиерът Красимир Каракачанов седнаха в кафене в Благоевград. Заев пристигна в Благоевград малко след 15.30 ч. и беше посрещнат от Красимир Каракачанов, кмета д-р Атанас Камбитов и областният управител Бисер Михайлов. След това четиримата, заедно с български и македонски министри, седнаха заедно в заведение близо до пл. „Македония“, където от 17 часа ще се състои церемонията по съвместното отбелязване на 115-тата годишнина от Илинденско-Преображенското въстание. Към 16.30 ч. в града пристигна и премиерът Бойко Борисов. Той отиде направо в кафенето, където го очакваха двете делегации. Преди да влезе даде автографи на деца. Междувременно, от паметника на Тодор Александров стартира шествие на ВМРО, което ще се влее в тържествата на централния площад. Точно преди една година на 2 август, Борисов и Заев се поклониха пред паметта на Гоце Делчев в Скопие по повод отбелязването на 114-тата годишнина от избухването на въстанието. Церемонията по полагане на венци се състоя пред гроба на Гоце Делчев в църквата „Св. Спас” В Договора за приятелство, добросъседство и сътрудничество между Република България и Република Македония, който беше подписан на 1 август 2017 г. от двамата премиери, е договорено, че страните ще организират по взаимна договореност съвместни чествания на общи исторически събития и личности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Премиерът Борисов и колегата му Заев пристигнаха в Благоевград (Снимки: Цветан Томчев, ТРУД)"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b2%d1%81%d0%b8%d1%87%d0%ba%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8/", "text": "Изложба ще представи всички проекти за експозиционен център и концепции за територията на Старото военно училище, оценявани в рамките на международния архитектурен конкурс „Ново сърце за Стария град“. Организираната от Община Велико Търново професионална надпревара бе за проектиране на първата сграда, с която ще бъде поставено началото на изграждането на новата централна градска част, както и за градоустройствено решение за целия терен от 190 декара – Старото военно училище. На база най-добрите градоустройствените предложения за обновяването на територията и след обществено обсъждане на идеите в тях ще стартира процедура по актуализиране на устройствените планове за територията на новия градски център. Експозицията ще бъде подредена в Изложбени зали „Рафаел Михайлов“ и ще покаже всички 62 разработки, подадени от архитекти от повече от 15 държави. Всеки желаещ ще може да се запознае с предложенията от 6 август до 14 септември, в рамките на работното време на залите, чийто адрес е ул. „Рафаел Михайлов“ №2. Организатор на изложбата е Община Велико Търново. Проектите и концепциите за територията бяха оценявани от реномирано деветчленно жури, включващо архитекти с доказана експертиза от шест държави, чийто председател бе проф. д-р Георгий Станишев. На първо място комисията класира предложените проектни решения на италианския архитект Клаудио Нарди. Второто място бе за проекта на арх. Диего Терна /Италия/, а на трето място е разработката на „Стивън Джордж Интернешънъл“ – България. С класирания на първо място архитект предстои сключване на договор за изработване на инвестиционен проект за експозиционния център и провеждане на необходимите процедури за осигуряване на финансиране за изграждането му. С този проект за сграда Община Велико Търново ще кандидатства по оперативна програма „Региони в растеж“ 2014-2020. Наборът от всички 62 концепции за градоустройствено решение за Старото военно училище ще бъде ползван за изготвянето на нов подробен устройствен план за територията от 190 декара. Още във времето за приемане на проекти, Международният архитектурен конкурс предизвиква одобрението на архитекти от целия свят. Докато траеше срокът за подаване на разработките, от различни държави пристигнаха благодарствени писма до ръководството на Община Велико Търново и екипа, организирал професионалната надпревара. Такива изпратиха и представители на архитектурната гилдия, които не са успели да се включат в конкурса. Въпреки това, те изразяват своите много добри впечатления от организацията, интересната задача на конкурса и възможността да се запознаят с проблематиката на Велико Търново, на жителите на града и техните нужди. Благодарствени писма пристигат от архитекти от цял свят и след класирането на проектите. Участници от България, Бразилия, Италия и др. държави, чиито разработки не са сред премираните, оценяват възможността да премерят сили със свои колеги от цял свят и изразяват надежда, че и други български общини ще последват примера на Велико Търново. В своите писма архитектите споделят и намеренията си да посетят Старата столица и да разгледат изложбата, представяща всички подадени проекти в международния архитектурен конкурс. В изложбата ще бъде включен и проект на архитект, практикуващ в Канада, който постъпва в Община Велико Търново след изтичане на срока за подаване на предложения заради забавяне на куриерската услуга. Проектът е върнат на подателя и не е допуснат до конкурсната надпревара. Въпреки, че тази разработка не е допусната за разглеждане, чуждестранният участник се свърза с възложителя и изрази своето желание да я предостави на Общината за участие в изложбата. „Преди да бъдем архитекти, ние сме хора, вярваме в човечността и работим за обществените интереси. Искаме да направим нашите градове по-добри за живеене. Искаме да покажем как Велико Търново може да бъде един по-добър град“, споделя участникът. Желание и намерение за гостуване във Велико Търново при първа възможност изразяват и от екипите на арх. Клаудио Нарди и арх. Диего Терна, чиито проекти и концепции бяха класирани на първо и второ място. По време на своите визити архитектите предлагат да запознаят великотърновската общественост със своите разработки и предложения за експозиционен център и за градоустройствено решение за новия градски център.", "date": "2018.08.02", "title": " Изложба представя всички предложения от международния конкурс за нов градски център на Търново\t\t\t"}
{"url": "https://trud.bg/%d0%b8%d0%b2%d0%b5%d1%82-%d0%bd%d0%b0-%d0%bf%d0%be%d0%bb%d1%83%d1%84%d0%b8%d0%bd%d0%b0%d0%bb-%d0%b1%d0%b5%d0%b7-%d0%b4%d0%b0-%d0%b1%d1%8f%d0%b3%d0%b0-100-%d0%b8-200-%d0%bc/", "text": "Ивет Лалова се класира директно за полуфиналите на 100 и 200 м още преди да пристигне на европейското по лека атлетика в Германия. Българката е сред 12-те най-бързи в дисциплината според ранглистата към 30 юли 2018 г. А по регламент най-добрите 12 от спринтовите дистанции, както и тези с препятствия, участват директно на полуфиналите. От сериите се класират още толкова.  Лалова пътува от Италия за шампионата, а първият й старт ще е във вторник вечерта, когато са финалите на 100 м при мъжете и жените, информира bgathletic.com.  Другите ни спринтьори Инна Ефтимова, Денис Димитров и Петър Пеев не са в топ 12 и ще трябва да минат през сериите. Надпреварата е в понеделник. На първенството България ще бъде с 14 състезатели. В тройния скок също ще има две българки – Габриела Петрова и дебютантката Александра Начева, която едва на 16 години ще е най-младата участничка на първенството. Миналия месец тя спечели световната титла при девойките и стана втора на европейското. С амбиция за отличие тръгва и олимпийската вицешампионка в скока на височина Мирела Демирева, която този сезон фиксира 2 метра.", "date": "2018.08.02", "title": " Ивет на полуфинал без да бяга 100 и 200 м"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b7%d0%b0%d0%b5%d0%b2-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d1%82-%d0%b7%d0%b0%d0%b5%d0%b4%d0%bd%d0%be-%d0%b8%d0%bb%d0%b8%d0%bd/", "text": "Премиерите на България и Македония, Бойко Борисов и Зоран Заев, застанаха един до друг на церемонията по общото отбелязване на 115-тата годишнина от Илинденско-Преображенското въстание. Тя се провежда на централния площад „Македония“ в Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Борисов и Заев отбелязват заедно Илинденско-Преображенското въстание (НА ЖИВО)"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bf%d0%be%d1%87%d0%b5%d1%82%d0%b5-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%b8-%d0%b2-%d1%89%d0%b0%d0%bd%d0%b3%d0%b8%d1%82/", "text": "С почетни плакети бяха наградени младите щангисти от европейското за юноши и девойки в Милано, на което талантите спечелиха 5 титли, 5 сребърни отличия в многобоя и общо 28 в отделните движения. „Така се работи, така се побеждават противниците, така се защитава честта на България – заяви министър Красен Кралев. – Сигурен съм, че в бъдеще ще имате успехи и при мъжете и жените.“ Шефът на федерацията Неделчо Колев благодари на министъра за подкрепата, която направи българското участие в първенството възможно след платена глобата от $250 000. Средствата бяха осигурени от рекламни договори с тотото за 250 000 лв., частната компания „Медина Мед“ даде 150 000 лв. а останалите средства бяха събрани от дарители.", "date": "2018.08.02", "title": " Министърът почете медалисти в щангите"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81-%d0%bd%d0%be%d0%b2%d0%b0-%d0%b2%d0%b8%d0%b7%d0%b8%d1%8f/", "text": "Григор Димитров промени визията си преди старта на турнирите на твърда настилка. Българинът се надава новата му прическа да счупи каръка, който го преследва в последните месеци.  Първата ни ракета се довери на Росалио Копола, известен стилист в Монте Карло, чийто клиенти са моделът Адриана Скленарикова, както и Оливие Жиру и Сеск Фабрегас, футболни национали на Франция и Испания. Коафьорът придаде небрежен вид на българина, а малко по-късно се похвали в социалната мрежа: „Днес нашият салон бе посетен от Григор Димитров”, написа той.  Асът ни започва участието в Торонто от понеделник.", "date": "2018.08.02", "title": " Григор с нова визия"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-4-1-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d0%b1%d0%bb/", "text": "Земетресение от 4.1 по скалата на Рихтер разлюля Благоевградска област, показват данните на EMSC. Епицентърът на труса е на 55 километра от Благоевград над 110 км от столицата. Той е станал малко след 17:10 ч, като е усетен по високите етажи на София. Читатели на „Труд“ сигнализираха, че са разбрали, че има земетресение заради клатещите се тавански полюлеи. На официалната страница на БАН също има данни за труса (на снимката). Свидетели разказват в страницата на Европейския-средиземноморски сеизмологичен институт (EMSC), че са усетили труса в Банско, Разлог, Петрич, Гоце Делчев, Пловдив, София, както и на територията на Гърция – в Драма и Серес. Докато земята се разлюля, по същото време в Благоевград започнаха общите чествания на България и Македония на Илинденско-Преображенското въстание. За тях в града пристигнаха премиерите Бойко Борисов и Зоран Заев.    ", "date": "2018.08.02", "title": " Земетресение от 4.1 по Рихтер разлюля Благоевградско (ГРАФИКИ)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b2%d0%bc%d0%b5%d1%81/", "text": "Успяхме да направим така, че вместо спорове и бой, заедно честваме паметта на героите. Всички ние дадохме пример в Европа. Това заяви премиерът Бойко Борисов на церемонията по съвместното честване на 115-тата годишнина от Илинденско-Преображенското въстание, на която присъства и македонският му колега Зоран Заев. Тя се провежда на централния площад „Македония“ в Благоевград. „Поздравявам колегата Ципрас и колегата Заев, че един десетилетен спор за името на Македония приключи. А какво ни даде това и какво ни даде договорът за добросъседство с България? Това че Македония получи покана от НАТО и ЕС“, изтъкна Борисов. „Успяхме да направим така, че вместо спорове и бой заедно се радваме и честваме героите. Те тогава не са се делели. Били са се рамо до рамо и заедно са загинали“, каза премиерът. По думите му това, че на церемонията по повод Илинденско-Преображенското въстание има македонски и български знамена дава пример в Европа. Борисов посочи, че благодарение на всички на Съвета темата за Западните Балкани е била поставена и не слиза от европейския дневен ред. „Най-тежките преговори ги проведохме ние на Балканите: България, Македония, Гърция, Сърбия и т.н. Тази тема беше поставена и не слиза от европейския дневен ред“, каза той. „Благодаря за поканата да присъствам днес тук. Така се изгражда приятелство и добросъседство, така се мисли за регионалния мир и стабилност“, каза на свой ред Зоран Заев. На този ден отбелязваме и първата годишнина от договора за приятелство между България и Македония, припомни Заев. „Няма по-голям символ от това. Правителствата на Македония и България показаха висша политическа отговорност. Разпознахме момента и го сграбчихме“, подчерта той. „Македония и България си подадоха ръце. Ръката на България дойде в най-точния момент. Помощта, която през последните 12 месеца получихме от България и от правителството на премиера Борисов, беше от изключителна важност за нас. Имаме историческия шанс да станем част от НАТО и ЕС. Аз знам, че България, както и до сега, ще продължава да бъде наш помощник“, каза македонският гост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Премиерът Борисов в Благоевград: Вместо спорове и бой, заедно честваме паметта на героите (Снимки: Цветан Томчев, ТРУД)\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2%d0%b5%d1%87%d0%b5-%d1%81%d0%b5-%d1%83%d1%81%d0%b5%d1%89%d0%b0-%d0%bf%d0%be%d0%b7%d0%b8%d1%82/", "text": "Само година, след като подписахме Договора за приятелство, добросъседство и сътрудничество, вече се усеща позитивен резултат за двустранните ни отношения. Това заяви министър-председателят Бойко Борисов по време на срещата си с премиера на Република Македония Зоран Заев в Благоевград, където двамата ще отбележат съвместно 115-годишнината от Илинденско-Преображенското въстание, съобщиха от Министерски съвет. Премиерът Борисов изрази удовлетворение от новия дух на сътрудничество, който се е настанил трайно в отношенията между България и Република Македония, след подписването на договора. По думите му вече са налице положителни ефекти по отношение на търговията, стокообмена и туристопотока между двете страни. По време на срещата беше обсъдено също така състоянието на граничните контролно-пропускателни пунктове между България и Република Македония, възможностите за подобряване на работата им и за откриването на нови.", "date": "2018.08.02", "title": " Премиерът Борисов: Вече се усеща позитивен резултат от подписването на Договора за добросъседство"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bf%d0%b5%d0%b4%d0%b0%d0%b3%d0%be%d0%b7%d0%b8-%d0%be%d0%b1%d1%80%d0%b0%d0%b7%d0%be%d0%b2%d0%b0%d1%85%d0%b0-%d0%b4%d0%b5%d1%86%d0%b0-%d0%be%d1%82-%d1%88%d1%83/", "text": "„Как да различаваме различните видове дървета? Кои са иглолистни и кои широколистни? Защо едни стават високи, а други остават ниски? Можем ли да познаем дадено дърво по листата и кората му?“ – на тези и още много въпроси дадоха отговор пред деца от Шумен лесовъдите инж. Веска Стойнева и инж. Рина Димитрова от Североизточното държавно предприятие. По време на урока по Горска педагогика малчуганите с удивление откриха, че доста тънки фиданки всъщност са на годините на техните родители, а най-дебелите дървета в гората са по-стари от дядовците и бабите им. „Много е трудно да задържиш вниманието на съвременните деца за дълго време, защото те разполагат с всякаква информация и подхождат избирателно към нея. Но ако им разкажеш интересни неща за гората и нейните обитатели под формата на игри и весели задачи, то те се запалват и започват да задават още въпроси. Това е един от начините да накараме и най-малките шуменчета да обичат гората и да се грижат за нея“, смята инж. Рина Димитрова. В петък уроците ще продължат, а двете експертки са подготвили още интересни игри за децата, но този път те са свързани с животните и птиците, които обитават българските гори.", "date": "2018.08.02", "title": " Горски педагози образоваха деца от Шумен"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1-24/", "text": "Искаме историята не да ни разединява, а да ни обедини по общия ни европейски път. Това каза кметът на Благоевград д-р Атанас Камбитов на официалната церемония от честването на 115-ата годишнина от Илинденско-Преображенското въстание, на която присъстваха премиерите на България и Македония – Бойко Борисов и Зоран Заев. „За мен е чест да ви поздравя с добре дошли в Благоевград по повод 115-ата годишнина от Илинденско-Преображенското въстание – подвиг и повод за гордост, за национално самочувствие за нас, живеещите в България и Македония. Днес скланяме глава пред паметта на хилядите бойци – мъже, жени, които оставиха името си в историята на Балканите, за тях не трябва да говорим в минало време. Тяхната решителност, копнеж за свобода и единство са пример, който трябва да следваме и в настоящето, и бъдещето“, заяви Камбитов. „Днес, когато почитаме делото и саможертвата на Гоце Делчев, Даме Груев и хилядите техни съмишленици, ние продължаваме тяхната идея за единение и свобода. Сигурен съм, че ни виждат и се гордеят, защото тяхното дело не е забравено, идеалът им е жив и днес. На тази паметна дата двама премиери са тук, за да покажат това“, заяви още д-р Атанас Камбитов и допълни, че Договорът за добросъседство е отворил нови врати към бъдещето ни и е решил как да се отнасяме към общата ни история – с взаимно уважение и общи чествания. „Искаме историята не да ни разединява, а да ни обедини по общия ни европейски път“, каза още той. От името на благоевградската общественост д-р Камбитов връчи на двамата премиери грамоти, включващи идейни символи, синтезиращи съдържанието Илинденско-Преображенското въстание. Зоран Заев получи и дигитализиран архив от исторически документи от епохата на въстанието, собственост на Община Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Кметът на Благоевград д-р Атанас Камбитов: Продължаваме идеята на Гоце Делчев и Даме Груев за единение и свобода"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d0%bf%d0%bb%d0%be%d0%b2%d0%b4%d0%b8/", "text": "Със заповед на областния управител беше обявено бедствено положение на територията на Област Пловдив за седемдневен срок, считано от 16.00 часа на 02.08.2018 г. Това съобщиха от пресцентъра на областната администрация. Бедственото положение беше обявено на извънредно заседание на Щаба за защита при бедствия, на което присъстваха експерти от Областна администрация – Пловдив, кметове и представители на общините Куклен, Родопи и Садово, представители на „Напоителни системи“ ЕАД – клон Марица, Регионална дирекция „Пожарна безопасност и защита на населението” – Пловдив, Областна дирекция на МВР и други институции. Заседанието беше водено от заместник областния управител г-жа Евелина Апостолова. Причината за обявеното бедствено положение е приливането на участък от река Чая на територията на община Садово – землища на гр. Садово и с. Катуница, община Родопи, землище на с. Ягодово, пропадане на пътя за с. Добралък в община Куклен и активизиране на свлачища по пътя Асеновград – Смолян. Във връзка с обявеното бедствено положение се въвежда в действие Областния план за защита при бедствия в частта му „План за защита при наводнения“. Причината за възникналата бедствена ситуация са проливните дъждове, които повишават водосбора на р. Чая. Дигата в района на с. Катуница е строена през 50-те години на миналия век и част от нея е компрометирана, а водните количества, които са се изсипали в реката през последното денонощие са довели до нейното преливане. От „Напоителни системи“ ЕАД – клон Марица заявиха, че в момента тежка техника работи на дигата и я насипва с едроломен камък. Целта е незабавно възстановяване на застрашеното защитно съоръжение. Цялостно решение на проблема в дългосрочен план е изграждането на нова дига. На 4 км. от с. Добрълък пътят е пропаднал и достъпът до селото е силно затруднен, но няма засегнати къщи и бедстващи хора. Няколко квартала на селото са непроходими. В момента се обрушва ската, за да бъде разчистен пътя. Възстановено е и електрозахранването. Кметовете на застрашените общините от областта трябва да започнат незабавно провеждане на планираните дейности за защита живота и здравето на населението и опазването на околната среда, да организират непрекъснато наблюдение на нивата на реките и потенциално опасните язовири на територията на областта, както и на активизираните свлачища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Обявиха бедствено положение в Пловдивско"}
{"url": "https://trud.bg/%d0%b0%d0%bd%d0%b3%d0%bb%d0%b8%d1%8f-%d0%b2%d0%bb%d0%b8%d0%b7%d0%b0-%d0%b2-%d0%b1%d0%b8%d1%82%d0%ba%d0%b0%d1%82%d0%b0-%d0%b7%d0%b0-%d0%bc%d0%be%d0%bd%d0%b4%d0%b8%d0%b0%d0%bb-2030/", "text": "Английската футболна асоциация призна, че ще влезе в битката за Мондиал 2030. Това ще стане едва след като се направи проучване дали и как това може да се случи. Англия обаче ще се изправи срещу сериозна конкуренция. Обща кандидатура издигат Аржентина, Парагвай и Уругвай. Тя е в чест от 100-годишнината от първия мондиал. Той бе в Уругвай.  „Ще обмислим вариант и за обща кандидатура с Шотландия, Уелс и Северна Ирландия“, обяви Грег Кларк, председател на ФА.  Решението дали Англия ще кандидатства за световното през 2030-та ще бъде обявено след година.", "date": "2018.08.02", "title": " Англия влиза в битката за Мондиал 2030"}
{"url": "https://trud.bg/%d0%b3%d0%b5%d1%80%d0%b1-%d0%b8%d1%81%d0%ba%d0%b0-%d0%b4%d0%b0-%d1%81%d0%b5-%d0%b8%d0%bd%d0%ba%d1%80%d0%b8%d0%bc%d0%b8%d0%bd%d0%b8%d1%80%d0%b0-%d0%b8-%d0%bf%d1%81%d0%b8%d1%85%d0%b8%d1%87%d0%b5%d1%81/", "text": "ПП на ГЕРБ ще предложи законодателни промени през есента в Наказателния кодекс и в Закона за домашното насилие, които да гарантират по-ефективна защита на жертвите на този вид престъпления. За първи ще се настоява да инкриминират психическото насилие и насаждането на страх наравно с физическия тормоз, съобщи във Варна председателят на правната комисия към НС Данаил Кирилов. Според него целта е да има превенция на такъв вид посегателства, както и адекватни наказания за извършителите. Предложението е санкцията за насилниците да бъде затвор от 1 до 5 години, но предстои обсъждане за размера на наказанието. Заради борбата с домашното насилие и с насилието върху жени и деца ще бъдат направени нови промени в Наказателния кодекс. Те ще подобрят мерките срещу насилниците, включително и при издаване на ограничителна заповед. Необходимо е и по-ефективно взаимодействие с полицията, както и развиване на мрежата от помощни центрове за жените на домашно насилие. Пострадалите трябва да бъдат отделени от насилниците, докато тече производството. В началото на септември започват активни консултации с неправителствените организации, като предлаганите промени в законодателството ще бъдат подложени и на обществено обсъждане, увери депутатът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " ГЕРБ иска да се инкриминира и психическият тормоз"}
{"url": "https://trud.bg/%d0%b1%d0%b0%d0%bd-%d1%81%d0%bf%d1%80%d1%8f-%d0%b4%d0%b6%d0%b5%d0%bd%d0%b4%d1%8a%d1%80-%d0%bf%d1%80%d0%be%d0%b5%d0%ba%d1%82%d0%b0/", "text": "След публикация на “Труд” ръководството на Българска академия на науките (БАН) обяви, че спират джендър проекта озаглавен “Форум за джендър балансиран модел в училищата: Българският случай”. Разработката е на Института за изследване на обществата и знанието (ИИОЗ) и предвиждаше обучение на учители за това как да преодолеят проблема за неравенството между половете в духа на спорната Истанбулска конвенция. “Проектът, налагащ джендър-идеология, не е одобрен и няма да бъде одобрен от Академията. След проверка по случая стана ясно, че Институтът за изследване на обществата и знанието е разработил проекта си за конкурса на Националната комисия на ЮНЕСКО няколко месеца преди Конституционния съд (КС) да излезе с решение, че Истанбулската конвенция е противоконституционна”, посочи пред “Труд”, зам.-председателят на БАН акад. Васил Николов. “Към днешна дата е разговаряно с директора на ИИОЗ Румяна Стоилова и проектът няма да стартира”, категоричен бе Николов. Той уточни, че академията не контролира проектите разработени от институтите, но когато възникне проблем както в случая, предприема действия, за да се спре развитието им. Проверка на “Труд” установи, че зелена светлина на джендър проекта е дало Външното министерство чрез Националната комисия на ЮНЕСКО. Припомняме, че през 2016 година сегашният външен министър Екатерина Захариева, в качеството си на правосъден министър, подписа Истанбулската конвенция. От МОН посочиха, че Националната комисия за ЮНЕСКО се председателства от МВнР. Образователното министерство обясняват още, че са разгледали 7 проекта, в това число и посоченият, но той не е получил одобрение. “Дори спортният проект да бъде одобрен за финансиране от ЮНЕСКО, той няма да получи одобрение да се използва в образователната система в страната ни”, категорични са от МОН. Позиция: МОН прекрати анкетите за третия пол Още в края на тази година Министерството на образованието и науката (МОН) спря анкети за третия пол. Заради общественото напрежение покрай дебата по текстовете на Истанбулската конвенция, образователното министерство спря сътрудничеството си по подкрепен през 2013 г. проект на неправителствена организация. Случаят засягаше фондация “Джендър образование, изследвания и технологии”, която от 2013 година провежда конкурс за училище без насилие и стереотипи, определени от пола. Министърът на образованието Красимир Вълчев (на снимката), беше категоричен, че трябва да се действа сдържано и предпазливо, както по дебата за религията в училищата, така и за решения свързани със спорния международен документ.", "date": "2018.08.02", "title": " БАН спря джендър проекта\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%ba%d1%8a%d0%bc-%d1%86%d0%b0%d1%87%d0%b5%d0%b2%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b8-%d0%ba%d0%b0%d1%80%d0%b0%d1%8f%d0%bd%d1%87/", "text": "„Имам въпрос. Ще го задам не като Председател на БСП към няколко овластени персони, а като жена към жена. Г-жо Цачева, г-жо Захариева, г-жо Караянчева, вие сте най-гласовитите защитнички на Истанбулската конвенция и на правата и достойнството на жените. Всички, които сме против нея, сме “тъмни сили“, според Вашите думи. Питам ви, никоя от вас – светлите сили, ли не забеляза, че властта показно докарва една жена в болница с вериги на краката?“. Това написа председателят на НС на БСП Корнелия Нинова във Фейсбук по повод   в болница с белезници. „Довчера давахте мило и драго за джендърската конвенция, днес мълчите оглушително за достойнството на жените“, обърна се тя към министрите Цачева и Захариева и председателя на парламента Цвета Караянчева.", "date": "2018.08.02", "title": " Нинова към Цачева, Захариева и Караянчева: Довчера давахте мило и драго за джендърската конвенция, днес мълчите оглушително за достойнството на жените"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d0%bc%d0%b5-%d0%b3%d0%ba%d0%bf%d0%bf-%d1%81/", "text": "„България и Македония смятат да разширят и модернизират граничния ГКПП Станке Лисичково и то в най-кратки срокове“. Това обяви премиерът Бойко Борисов в Благоевград по време на официалната церемония за Илинденско-Преображенското въстание. На нея един до друг застанаха Борисов и премиерът на Македония Зоран Заев. Събитието започна с шествие, организирано от ВМРО, което започна от паметника на Тодор Александров и стигна до паметника на Гоце Делчев. Шествието се предвождаше от мъже, облечени в четнически униформи и жени с народни носии. Неврокопският митрополит Серафим отслужи заупокойна молитва за загиналите революционери пред паметника на Гоце Делчев на площад „Македония“ „Поколения политици проявяваха желание и успяха. Миналата година подписахме Договора за добросъседство. Миналата година отидохме заедно на гроба на Гоце Делчев в Скопие, заедно бяхме в Рим. Положихме огромна, но и тиха дипломация“, заяви Борисов. Премиерът Борисов подчерта, че година след подписването на договора вече се усещат положителни ефекти по отношение на търговията, стокообмена и туристическия поток. Преди церемонията Борисов се срещна на четири очи с премиера на Македония Зоран Заев. „С България заедно ще градим мира и стабилността на региона. Искам да изкажа благодарност на гражданите, на премиера Бойко Борисов и на правителството за оказаната подкрепа, заяви премиерът на Македония Зоран Заев. „България протегна ръка в най-тежкия момент за Македония, когато беше във вътрешнополитическа криза. Подадената ръка е на истински приятел“, каза още Заев. Той отбеляза, че страната му е пред историческия шанс да влезе в НАТО, както и получи покана за ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Премиерът Борисов: Разширяваме ГКПП Станке Лисичково (Обзор)\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%bf%d1%8a%d0%bb%d0%b5%d0%bd-%d1%81-%d0%be%d1%80%d1%8a%d0%b6%d0%b8%d1%8f-%d0%ba%d1%80%d0%b0%d0%b9/", "text": "Полицията във Вашингтон задържа мъж, оставил оръжия и боеприпаси в автомобил, паркиран недалеч от Капитола, където е разположена сградата на Конгреса на САЩ, предава ABC News. Правоохранителните органи са забелязали оръжията при патрулиране в района. След обиск на превозното средство са намерени и боеприпаси. Собственикът на автомобила е задържан и отведен в полицейски участък. „Към настоящия момент няма доказателства за връзка с тероризма“, увериха от полицията", "date": "2018.08.02", "title": " Откриха автомобил, пълен с оръжия, край Конгреса на САЩ"}
{"url": "https://trud.bg/%d0%b0%d1%80%d0%b5%d1%81%d1%82%d0%b8-%d0%b7%d0%b0-19-%d0%b7%d0%b0%d0%bf%d0%be%d0%b4%d0%be%d0%b7%d1%80%d0%b5%d0%bd%d0%b8-%d0%be%d1%82-%d0%b1%d0%b0%d0%bd%d0%b4%d0%b0%d1%82%d0%b0-%d0%bd%d0%b0-%d0%bc/", "text": "Деветнадесет души, заподозрени като участници в банда с бос Димитър Желязков-Митьо Очите бяха арестувани вчера в Бургас, Несебър, Поморие и Слънчев бряг. Самият тартор не бе задържан, тъй като в момента е в Гърция и с издирването му се заема Интерпол. Акцията на спецпрокуратурата и ГДБОП започна призори вчера. Патрули на жандармерията и полицията блокираха основните пътища по Южното Черноморие, спираха и проверяваха автомобили. Гешев съобщи, че Желязков е обявен за общонационално, а до края на деня и за международно издирване. Зам.-главният прокурор уточни, че е имало информация за пътуването на Очите и някои от приближените му зад граница, но не са били спрени, за да не се провали планираната операция. Разследващите не уточниха дали босът е в Гърция на почивка, където често ходи като турист, или на рехабилитация заради стари рани. При акцията е открито оръжие, а в луксозна хасиенда в село Кошарица, от което е родът на Очите, били открити съпругата и детето на плевенски бос, подсъдим по други дела на спецсъда. По непотвърдена информация семейството било на Камен Балбузанов-Куката. “Става въпрос за доста сериозна група. Работим по нея повече от 2 години”, добави Гешев. Точно в началото на юни 2016 г. Митьо Очите бе прострелян, а гардът Сашо Водолаза – убит на място, при мутренски екшън в заведението “4you” в Слънчев бряг. Тогава имаше сблъсък между Очите и аверите му с групировката на Божидар Кузманов – Божо Кравата, срещу която вече се води дело в спецсъда. През май т.г. дори Митьо Очите се яви на разпит като свидетел срещу конкурентната банда и въртеше заканително глава срещу подсъдимите. Пред съда каза, че работи като мениджър на охранителна фирма. Ресторант “4you” запустя, а после бе подпален и изгоря. Сред задържаните вчера имало и двама души, заподозрени като извършители на палежа на заведението. При стрелбата преди 2 години Очите беше тежко ранен в пикочния мехур и му трябваше повече от година за възстановяване. Според негови познати той все още пътува за прегледи до клиники в Германия и Турция. Той избягва да се мярка на публични места, а във фейсбук за последно пусна свои снимки от яхтата си през май, когато бе абитуриентският бал на дъщеря му. През април т.г. в Поморие бе задържан Христос Янулис, брат на Антигона – приятелката на Очите. Поводът бе инцидент с момче, което насила било отведено на таван и съблечено, за да не ги издаде на полицията, че търсят пласьори на дрога. В Бургас се говори още, че Очите и аверите му ще отговарят и за укрити данъци, след като агенти на НАП разследвали несебърска лизингова компания, внасяла скъпи коли – поршета, ламборгини, ферари и др. Очаква се днес от спецпрокуратурата да съобщят повече подробности. Заместник главният прокурор Иван Гешев: Делото ще излезе много интересно, намираме важни доказателства  Действията по разследването текат и делото е трудно за доказване. Става въпрос за доста сериозна организация, която предполага по-дълъг период за разследване. Касае се за организирана престъпна група за палежи, телесни повреди, рекет и наркотици.  От 19-те задържани лица ще стане ясно колко от тях ще бъдат привлечени в качеството им на обвиняеми. Това зависи от събраните доказателства, които се събират на терен. Поздравявам всички колеги, които работиха защото към момента няма данни за изтичане на информация.  Случаят постоянно се докладва в реално време на главния прокурор.  Делото ще излезе много интересно, защото се намират интересни доказателства, казусите са интересни и се надяваме в кратък срок това дело да влезе в съд.", "date": "2018.08.02", "title": " Арести за 19 заподозрени от бандата на Митьо Очите (ОБЗОР)\t\t\t"}
{"url": "https://trud.bg/%d0%b8%d1%80%d0%b0%d0%bd%d1%81%d0%ba%d0%b8%d1%8f%d1%82-%d1%84%d0%bb%d0%be%d1%82-%d0%b5-%d0%b7%d0%b0%d1%81%d0%b8%d0%bb%d0%b8%d0%bb-%d0%b0%d0%ba%d1%82%d0%b8%d0%b2%d0%bd%d0%be%d1%81%d1%82%d1%82%d0%b0/", "text": "Военноморските сили на Иран са засилили активността си в Персийския залив, в близост до ключови точки за танкерите, пише американският вестник USA Today, като се позовава на информация от представители на Пентагона. Неотдавна Иран заплаши да блокира движението през Ормузкия проток, ключов за танкерите, транспортиращи петрол. „Наясно сме с увеличаването на броя на иранските военноморски операции в Арабския залив, Ормузкия проток и в Оманския залив“, заяви капитан Бил Ърбън, който е и говорител на Централното командване на ВМС на САЩ. „Следим ги отблизо и ще продължим да работим с нашите партньори, за да гарантираме свобода на корабоплаването и свободния търговски поток по международните водни пътища“, увери той. Миналата седмица министърът на отбраната на САЩ Джеймс Матис предупреди Иран, че блокирането на Ормузкия проток ще се счита за атака срещу международното корабоплаване. „Иран заплаши да затвори Ормузкия проток. Те направиха това преди много години и видяха реакцията на международната общност – десетки нации изпратиха военноморските си сили за военни маневри, за да изчистят проливите. Ясно е, че това би било атака срещу международното корабоплаване и – очевидно ще има международен отговор, за да се възобновят коридорите, защото световната икономика зависи от тази енергия, от тези енергийни доставки“, заяви Матис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Иранският флот е засилил активността си в Персийския залив"}
{"url": "https://trud.bg/apple-%d1%81%d1%82%d0%b0%d0%bd%d0%b0-%d0%bf%d1%8a%d1%80%d0%b2%d0%b0%d1%82%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0-%d0%ba%d0%be%d0%bc%d0%bf%d0%b0%d0%bd%d0%b8%d1%8f/", "text": "Корпорацията Епъл (Apple) е първата американска компания, чийто пазарен капитал надхвърли 1 трилион долара. От Епъл обявиха тримесечен отчет за финансовото си представяне, което се оказа по-добро от очакваното на пазара. Затова акциите на компанията се покачиха и общата им стойност достигна близо 1 трилион долара, съобщи  . Въпреки това, заедно с публикуването на доклада, Епъл проведе операция за изкупуване на акциите си, което доведе до намаляване на броя на ценните книжа, търгувани на пазара. Като резултат цената на акциите, която беше необходима за прехвърляне на прага от 1 трилион долара, нарасна от 204 до 207,05 долара. Според доклада на Епъл, през третото тримесечие на финансовата година компанията е отчела нетна печалба в размер на 11,52 милиарда долара, което е 32% повече в сравнение със същия период на миналата година, а приходите са се увеличили със 17% до 53,26 милиарда долара. Единствената компания в историята, чиято капитализация е достигнала 1 трилион долара, до днес е китайският концерн за добиване на газ и петрол Петрочайна (Petrochina). На 5 ноември 2007 г. тя изтегли акциите си на фондовата борса в Шанхай. Благодарение на търсенето на ценни книжа, капитализацията на компанията за няколко дни достигна до 1 трилион долара, но скоро бързо се понижи. Само след една година, през ноември 2008 г., поради последиците от световната финансова криза, компанията струваше пет пъти по-малко – 200 млрд. долара. В момента капитализацията й възлиза на 196 милиарда долара.", "date": "2018.08.02", "title": " Apple стана първата американска компания с пазарен капитал над 1 трилион долара"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%b8-%d0%be%d0%be%d0%bd-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0/", "text": "Русия и ООН разследват убийството на тримата руски журналисти в Централноафриканската република. Те са сред най-известните имена в руската журналистика. Снимали са документален филм за руските частни военни наемници в африканската страна по поръчка на Центъра за управление на разследвания, финансиран от критика на Кремъл – Михаил Ходорковски, съобщи  . Три дни след убийството на руските журналисти близките и колегите им още не е знаят чия точно чия мишена са станали те. „Това е много странно и демонстративно убийство. Престъпниците не са замели следите си. Шофьорът е останал жив. Сякаш е акция за сплашване“, коментира Андрей Коняхин, гл.редактор на Център за управление на разследвания. По официални данни журналистът Орхан Джемал, режисьорът Александър Расторгуев и операторът Кирил Радченко са били убити с цел грабеж на около 180 км. северно от столицата на Централноафриканската република – Банги. Предполага се, че извършителите са от ислямистка групировка. В организацията „Репортери без граници“ смятат, че тази версия не е единствена. „В Централноафриканската република има силно руско присъствие. Затова стои въпросът до каква степен разследването им за руските наемници може да е предизвикало проблем“, посочи Арно Фрожер, „Репортери без граници“. Русия официално признава, че е изпратила 5 военни и 170 цивилни инструктури в раздираната от вътрешни конфликти страна. Ден преди убийството журналистите без успех се опитали да проникнат в база, където са наемниците от руската частна компания „Вагнер“ – контролирана от близък до Владимир Путин бизнесмен. Журналистите е трябвало да снимат и златни находища, разработвани от Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Москва и ООН разследват убийството на руските журналисти в Африка"}
{"url": "https://trud.bg/%d0%b1%d0%b5%d0%bb%d0%b8%d1%8f-%d0%b4%d0%be%d0%bc-%d0%be%d0%bf%d1%80%d0%be%d0%b2%d0%b5%d1%80%d0%b3%d0%b0-%d1%82%d1%80%d1%8a%d0%bc%d0%bf-%d0%b7%d0%b0-%d0%bd%d0%be%d0%b2%d0%b0-%d1%81%d1%80%d0%b5%d1%89/", "text": "От Белия дом опровергаха предположението на държавния глава на САЩ Доналд Тръмп, който загатна, че в близко време може да проведе нова среща с лидера на Северна Корея Ким Чен-ун. „Няма планирана среща“, увери прессекретарят на Белия дом Сара Сандърс, предава AFP. Двамата лидери проведоха историческа среща на върха в Сингапур на 12 юли, след което дадоха индикации за затопляне на двустранните отношения между Пхенян и Вашингтон. В сряда Тръмп се похвали, че е получил писмо от Ким Чен-ун. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Белия дом опроверга Тръмп за нова среща с Ким Чен-ун"}
{"url": "https://trud.bg/%d0%bb%d0%b5%d0%ba-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b8-%d0%bc%d0%be%d1%82%d0%be%d1%86%d0%b8%d0%ba%d0%bb%d0%b5%d1%82-%d1%81%d0%b5-%d1%83%d0%b4%d0%b0%d1%80%d0%b8%d1%85%d0%b0/", "text": "Лек автомобил и мотоциклет се сблъскаха в жк „Младост 4“ близо до “Бизнес парк-София”, предаде  . За щастие няма жертви или сериозно пострадали. Автомобилът е изтеглен в страни, но мотоциклетът все още се намира върху пътното платно. Настилката е посипана с изпочупени стъкла. Полицията е на мястото на инцидента и е отцепила част от платното в посока Академията на МВР. Движението е затруднено.", "date": "2018.08.02", "title": " Лек автомобил и мотоциклет се удариха в столичния квартал Младост 4"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d0%b8-%d1%81%d1%8a%d0%b4%d1%8f%d1%82-%d1%82%d1%80%d1%8a%d0%bc%d0%bf-%d0%b7/", "text": "Граждански сдружения в САЩ заведоха дело срещу президента Доналд Тръмп и членове на неговата администрация по обвинение за нечовешко отношение към повече от хиляда нелегални имигранти в Калифорния. „От 8 юни се държат хора във федерални центрове, на които са нарушени конституционните права“, се посочва в жалбата, подадена от много организации, сред които и влиятелните Американски съюз за граждански свободи и Бюрото за правни свободи на затворници в Калифорния, предаде БГНЕС. Мигрантите са заключени в килии през по-голямата част от деня и нощта и не получават медицински услуги. Хранят се с лоша храна, например мляко с изтекъл срок на годност или сандвич от само две парчета хляб, се добавя в жалбата. В текста се твърди, че мигрантите в Калифорния са подложени „на сурови условия, които могат да се опишат само като нечовешки“. Жалбата е подадена срещу президента Доналд Тръмп, министърът на вътрешната сигурност Кирстен Нилсен, министърът на правосъдието Джеф Сешънс и служители на гранична полиция и други държавни институции.", "date": "2018.08.02", "title": " Граждански организации съдят Тръмп за нечовешко отношение към мигранти"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b8%d0%bb%d0%b8%d0%bd%d0%b4%d0%b5%d0%bd%d1%81%d0%ba%d0%be-%d0%bf%d1%80%d0%b5%d0%be%d0%b1%d1%80%d0%b0%d0%b6/", "text": "„Илинденско-Преображенското въстание е подвиг на националния дух, който кара хилядите сърца да бият като едно в стремеж за свобода“. Това написа във фейсбук лидерът на БСП Корнелия Нинова по повод 115-та годишнина от избухването му. „Въстанието е пример, който всеки един българин трябва да помни – да бъдем силни, да отстояваме с характер българщината и да не прекланяме глава. Нека заедно да почетем паметта на храбрите ни предци“, написа още тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Корнелия Нинова: Илинденско-Преображенското въстание е подвиг на националния дух"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%bf%d0%b0%d0%b4/", "text": "През месец юни безработицата в България достигна 4,8%, което е сериозно понижение спрямо юни 2017 г., когато е била 6,2%. Това обяви във фейсбук премиерът Бойко Борисов. Нивото на младежката безработица в страната също е спаднало до 10,9% спрямо 14,2% година по-рано, допълва той, цитирайки  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Премиерът Борисов: Безработицата падна до 4,8%"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d0%be%d0%bb%d0%be%d0%b3-%d0%bf%d1%80%d0%b5%d0%b7-%d1%81%d0%bb%d0%b5%d0%b4%d0%b2%d0%b0%d1%89%d0%b8%d1%82%d0%b5-%d0%b3%d0%be%d0%b4%d0%b8%d0%bd%d0%b8-%d0%bd%d0%b8/", "text": "По-хладното и дъждовно време това лято е резултат от фаза на 11-годишен цикъл, в която се намира Слънцето сега. Това обясни по   доц. Борис Комитов – ръководител на Центъра за слънчев и слънчево-земен мониторинг в Стара Загора. Според него под влияние на слънчевия минимум, който ще бъде достигнат през 2019 г., следващите няколко години ще са със студени зими, хладни и дъждовни лета. България да се ориентира към климатично-независима икономика, призова изследователят. „Трябва да имаме разумна стратегия в областта на икономиката, реиндустриализация, отглеждане на културите, които съответстват на нашите условия, примерно каквито са били през 19-ия век. Тогава не са се сеели субтропични култури. Другото нещо – морският туризъм ще става все по-непечеливш през следващите десетилетия. Ветрогенератори, фотоволтаични централи – извинявайте, това са скъпи играчки“. Според доцент Комитов България трябва да заложи на ядрената енергетика и топлоелектрическите централи. Той нарече „спекулации“ твърденията, че въглеродният двуокис от ТЕЦ-овете може да повлияе на климата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Климатолог: През следващите години ни очакват студени зими и дъждовни лета"}
{"url": "https://trud.bg/%d0%b1%d0%b4%d0%b6-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d1%84%d0%be%d1%82%d0%be%d0%b3%d1%80%d0%b0%d1%84%d1%81%d0%ba%d0%b8-%d0%ba%d0%be%d0%bd%d0%ba%d1%83%d1%80%d1%81-%d0%bf/", "text": "Националният железопътен превозвач организира фотографски конкурс на тема: „130 години пътуваме заедно”, посветен на 130-ата годишнина от създаването на Българските Държавни Железници. В конкурса ще могат да вземат участие всички любители на железопътния транспорт в България. Участниците в състезанието могат да илюстрират със свои авторски произведения приятни впечатления и емоции от пътуването си с влак или да запечатат кадър от природен пейзаж с преминаващ влак, съобщиха от БДЖ. От изпратените фотографии ще бъдат отличени 13 снимки, които ще бъдат публикувани в илюстративен календар на БДЖ, посветен на 130-ата годишнина на железопътния превозвач. Желаещите да участват в конкурса могат да изпращат своите фотографии на официалния електронен адрес на „Холдинг БДЖ” ЕАД (bdz@bdz.bg), като посочат три имена, телефонен номер за обратна връзка, както и дата и място на заснемане на изпратените изображения. Крайният срок за изпращане на снимките е 30 септември 2018 г. Избраните 13 фотографии ще бъдат публикувани на официалната интернет страница на „Холдинг БДЖ” ( ). Участниците в конкурса трябва да се съобразят със следните условия:  • В състезанието се приемат до две фотографии, които са направени на територията на България;  • За участие в конкурса ще бъдат приемани снимки с висока резолюция (с ширина поне 1600 пиксела), като препоръчителен е хоризонтален jpeg формат;  • Снимките трябва да се асоциират с пътуване с влак на БДЖ;  • Необходимо изискване към участниците е да притежават всички права върху представените фотографии, като гарантират, че те са техен оригинален труд, който не нарушава нечие авторско право;  • Участникът в конкурса е необходимо да е получил разрешение от разпознаваемите лица, в случай, че на неговите снимки присъстват заснети хора;  • На снимките не трябва да бъде демонстрирано поведение, застрашаващо живота и здравето на фотографа или участниците в кадъра;  • С участието си в конкурса всеки участник предоставя правото на ползване на авторските му фотографии на националния железопътен превозвач. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " БДЖ организира фотографски конкурс по повод своята 130-годишнина"}
{"url": "https://trud.bg/%d0%bf%d1%8a%d1%82%d1%8f%d1%82-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4-%d1%81%d0%bc%d0%be%d0%bb%d1%8f%d0%bd-%d0%b5-%d0%b7%d0%b0%d1%82%d0%b2%d0%be%d1%80%d0%b5%d0%bd-%d0%b7%d0%b0/", "text": "Спряно е движението на автомобили по пътя Асеновград-Смолян, в участъка Нареченски бани – Юговско ханче, съобщиха от пресцентъра на полицията. Причината е паднало значително количество скална маса и паднали дървета на двете платна на около 3-4 км след Бачково, в посока Смолян. Обходният маршрут е през Кричим и Девин. Очаква се разчистването да започне със специализирана техника, на място са полицейски служители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.02", "title": " Пътят Асеновград-Смолян е затворен заради паднали скали"}
