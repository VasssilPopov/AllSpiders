{"url": "https://trud.bg/3150-%d0%b4%d1%83%d1%88%d0%b8-%d0%bc%d0%b8%d0%bd%d0%b0%d1%85%d0%b0-%d0%bf%d1%80%d0%b5%d0%b7-%d0%bf%d0%b8%d1%80%d0%be%d0%b3%d0%be%d0%b2-%d0%b7%d0%b0-%d0%bf%d1%80%d0%b0%d0%b7%d0%bd/", "text": "Само за пет дни по празниците през “Пирогов” са преминали 3150 души. Статистиката е за периода от 21 до 26 декември, обяви директорът на болницата проф. Асен Балтов. 420 са приети за лечение, а на 110 от тях са направени операции по спешност. “119 живота са спасени в “Пирогов” в рамките на празничните дни”, каза проф. Балтов. По думите му, най-много пациенти са приети в травматологията. Те са 100. По празниците в болницата са влезли 6 пациенти с инфаркт и 8 с инсулт, като те все още се лекуват. 26 възрастни и 14 деца са били в противошоковите зали. През токсикологията са преминали 45 души. Пет деца на възраст между 13 и 16 г. са били приети в болницата с алкохолна интоксикация. Възрастните с такова натравяне също са петима. Имало е и 20 случая с тежки алергични реакции от храна. Проф. Балтов продължи със статистика за изминаващата година – 260 000 пациенти са преминали през “Пирогов”, техният брой през 2017-а е бил 240 000. От приетите през тази година, 48 000 са останали на лечение. “Нараства броят на здравно неосигурените, преминали през спешното отделение. През миналата година този вид пациенти са били около 9000 души, докато тази са 12 200”, уточни проф. Балтов. По темата със заплатите в болницата той бе категоричен, че тенденцията е в посока нагоре. В края на годината брутната заплата на един лекар е 2300-2500 лв., на специалист здравни грижи – около 1600 лв., а на санитар – около 800 лв. Догодина в болницата трябва да бъде открита нова клиника по лицево-челюстна хирургия, спешно педиатрично отделение и спешно очно отделение. Ще бъде обновена и Клиниката по изгаряния.", "date": "2018.12.26", "title": " 3150 души минаха през „Пирогов“ за празниците (обзор)\t\t\t"}
{"url": "https://trud.bg/%d0%b5%d0%ba-%d1%81%d0%bf%d0%b8%d1%80%d0%b0-%d1%80%d0%b5%d0%ba%d0%b5%d1%82%d0%b0-%d0%bd%d0%b0-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8%d1%82%d0%b5-%d0%b2%d0%b5%d1%80%d0%b8%d0%b3%d0%b8/", "text": "Търговските вериги няма да имат право да бавят плащанията на доставчици за нетрайни хранителни продукти, както и да анулират поръчки в последния момент. Това предвиждат нови правила, които приеха Европейският парламент, ЕК и Съветът на ЕС, с които се цели защита на земеделските производители. Хипермаркетите също така няма да могат да правят едностранни промени в договорите с доставчиците или да ги променят с обратна сила. Забранява се да принуждават доставчика да заплаща за похабени продукти, както и да му откажат сключване на писмен договор. Други нелоялни практики ще са разрешени, но само ако двете страни са се договорили преди това при ясни условия. Така например търговската верига ще може да изисква доставчикът да плаща за промоции, реклама или маркетингови кампании, но само ако той е дал съгласие за това. Правилата ще важат и за връщане на непродадени хранителни продукти от купувача на доставчика, както и искане от страна на купувача за заплащане на сума от доставчика като гаранция за сключването или продължаването на договор за доставка на хранителни продукти. Прилагането на тези правила няма да доведе до по-високи цени за потребителите, твърдят от Европейската комисия. Новите мерки ще обхванат търговците на едро и дребно, преработвателите на храни, кооперациите и организациите на производители или отделен производител, който използва някоя от нелоялните търговски практики. Всяка държава трябва да определи органите, които ще следят за спазването им, включително да налагат глоби и да започват разследване по дадена жалба. Предстои новите мерки да бъдат гласувани от Европейския парламент и Съвета, след което държавите членки трябва да ги транспонират в националното си законодателство.  ", "date": "2018.12.26", "title": " ЕК спира рекета на търговските вериги\t\t\t"}
{"url": "https://trud.bg/%d1%81%d0%be%d0%bb%d1%81%d0%ba%d1%8f%d0%b5%d1%80-%d0%b8-%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%bb%d0%b8%d0%ba%d1%83%d0%b2%d0%b0%d1%82-%d0%bd%d0%b0-%d0%b1%d0%be%d0%ba%d1%81%d0%b8/", "text": "11 години, след като изигра последния си мач за „Манчестър Юнайтед“, Оле Гунар Солскяер се завърна с успех на митичния стадион „Олд Трафорд“, но вече в ролята на мениджър. Норвежецът изведе отбора срещу „Хъдърсфийлд“ в първото си домакинство, след като замени Жозе Моуриньо преди седмица. След 5:1 срещу „Кардиф“ в Уелс, сега представянето на „червените дяволи“ бе с идея по-неубедително – победа с 3:1. Неманя Матич преди почивката и Пол Погба на два пъти през втората част донесоха втория успех за „Юнайтед“ под ръководството на временния треньор. А домакините получиха неочаквана подкрепа от трибуните от легендата Уейн Руни, голмайстор №1 на клуба. Настоящият играч на “Ди Си Юнайтед“ предизвика еуфория при появата си на стадиона. По същото време „Нюкасъл“ не успя да наруши шампионския ритъм на „Ливърпул“. Лидерът във Висшата лига спечели с 4:0 двубоя на „Анфийлд“, удължавайки серията си без поражение от началото на сезона на 19 срещи. „Червените“ не срещнаха затруднения, а Мохамед Салах вкара в десети двубой през кампанията. Никой друг не може да се похвали с подобно постижение. „Мърсисайдци“ имаха още един повод за радост – загубата на преследвача „Манчестър Сити“ в Лестър с 1:2. Шампионът на Англия падна във втори пореден кръг и сдаде второто място на „Тотнъм“, разбил на свой ред „Борнемут“ у дома с 5:0. В другите мачове: „Бърнли“ – „Евертън“ 1:4, „Кристъл Палас“ – „Кардиф“ 0:0 и „Фулъм“ – „Уувърхямптън“ 1:1. Така разликата между „Ливърпул“ и „Сити“ вече е внушителните 7 точки.", "date": "2018.12.26", "title": " Солскяер и „Ливърпул“ ликуват на Боксинг дей"}
{"url": "https://trud.bg/%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d1%85%d0%b0-%d0%b2-%d0%b3%d0%bb%d0%b0%d0%b2%d0%b0%d1%82%d0%b0-40-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bf%d0%be/", "text": "Мъж на 40-години е бил прострелян в главата и гърдите по време на лов в гората над санданското село Златолист. Сигнал за инцидента е подаден около 15,40 часа. Ловджията е настанен за лечение в МБАЛ-Сандански в тежко състояние. Работата по изясняване на всички факти и обстоятелства по случая продължава. Простреляният е от Сандански и работи като горски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Простреляха в главата 40-годишен мъж по време на лов"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0-%d0%bd%d0%b0-%d0%bf%d1%80/", "text": "Премиерът на Македония Зоран Заев няма да се кандидатира на предстоящите догодина президентски избори, съобщи държавната агенция МИА, позовавайки се на правителствени източници. Според източниците Заев предпочитал заедно с президентските да се организират и парламентарни избори, но по въпроса трябва да се произнесат и коалиционните партньори, а някои от тях не подкрепят тази идея. Заев възнамерява след празниците и след приключването на промените в конституцията да се посвети на избора на кандидат за президент. Според социологически проучвания на Македонския център за международно сътрудничество повечето жители на страната смятат, че Зоран Заев трябва да бъде президент. Социолозите коментират, че той може да събере висок рейтинг като евентуален общ кандидат на македонците и албанците.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Зоран Заев няма да се кандидатира на президентски избори догодина"}
{"url": "https://trud.bg/%d0%be%d0%ba%d0%be%d0%bb%d0%be-30-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d1%81%d0%bb%d0%b5%d0%b4-%d1%82%d1%80%d1%83%d1%81%d0%b0-%d0%b2/", "text": "Около 30 души са пострадали след  , съобщиха местните власти. Трусът е бил с магнитуд 4,8 по скалата на Рихтер. Епицентърът му на 170 километра източно от град Палермо. Било е усетено силно, защото епицентърът му е бил на сравнително малка дълбочина (1 километър), обясниха властите. Нанесени са сериозни щети на десетки сгради. Някои от старинните църкви в района са понесли най-големи поражения. Участък от автомагистрала, свързваща градовете Катания и Месина, е затворен заради повреждане на пътната настилка. Около 30 души са пострадали, повечето предимно от падаща мазилка, докато са бягали от домовете си, казаха властите. Около 10 души са откарани с линейки в болница, а другите са настанени при приятели и роднини. Никой не е със сериозни наранявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Около 30 души са пострадали след труса в Сицилия"}
{"url": "https://trud.bg/%d1%82%d0%be%d0%bc-%d1%85%d0%b0%d0%bd%d0%ba%d1%81-%d0%bf%d0%be%d1%87%d0%b5%d1%80%d0%bf%d0%b8-%d1%84%d0%b5%d0%bd%d0%be%d0%b2%d0%b5-%d0%b2-%d1%80%d0%b5%d1%81%d1%82%d0%be%d1%80%d0%b0%d0%bd%d1%82/", "text": "Том Ханкс изненада свои фенове в ресторант в Калифорния като почерпи няколко от тях. Носителят на „Оскар” хапвал бургери, заедно със съпругата си, актрисата Рита Уилсън. Фен сподели снимки на двойката на масата, а след това и как Ханкс говори с един от служителите и прави селфи с почитател. „Том се снимаше с всички, които изразиха желание за това. Той беше мил, смееше се, разговаряше с нас, пожела ни и щастлива Коледа“, разказва една от почитателките, запознала се със световноизвестния актьор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Том Ханкс почерпи фенове в ресторант"}
{"url": "https://trud.bg/%d0%bf%d0%be%d0%b7%d0%b8%d1%86%d0%b8%d1%8f-%d0%bd%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d1%88%d1%83%d0%bc%d0%b5%d0%bd-%d0%bb%d1%8e%d0%b1%d0%be%d0%bc%d0%b8%d1%80-%d1%85%d1%80%d0%b8%d1%81/", "text": "Комисията за енергийно и водно регулиране (КЕВР) включи Шумен в списъка на градовете, чиято цена на водата трябва да се завиши от началото на годината. От 3,30 лв. се очаква да се вдигне на 3,40 лв. за кубик без ДДС. Изпратих писмо до комисията, в което обясних защо не приемаме това увеличение и призовах членовете й да преосмислят решението си. Все още смятам, че преди КЕВР да определи шуменци да плащат най-скъпата вода в страната, трябва да провери как операторът ВиК изпълнява своя 5-годишен бизнес-план и програмата си за подобряване ефективността в работата на водното дружеството. Като кмет на Шумен за мен е много важно как се отразява едно такова решение на гражданите. Още повече, че водата продължава да е с недобро качество, а авариите по мрежата продължават. Това не означава обаче, че се отказваме от подкрепата си за бизнес-плана на ВиК. Наясно сме, че ако не го бяхме подкрепили, нямаше да можем да се включим в прединвестиционните проучвания на регионалното министерство и съответно да получим евросредства за изграждане на Пречиствателна станция за питейни води (ПСПВ) и за нов довеждащ водопровод от язовир “Тича”. Инвестицията за ПСПВ е 22 млн. лв., а за водопровода – близо 60  млн. лв. Средства, непосилни за общината. Вярно е, че цената на водата и нейното увеличение през 5-годишния период на бизнес-плана беше най-оспорваната част от него, когато го гласувахме. И тогава, и сега, ние продължаваме да смятаме, че процентът на нарастване е необосновано висок и че цената на услугата за гражданите не трябва да се превръща в основен източник на средства за оптимизиране на работата в дружеството. Не приемаме увеличението, защото с днешна дата не се изпълняват предвидените за периода инвестиции, не се полагат достатъчно усилия за намаляване на загубите на вода, лесно решими проблеми се отлагат с години. Общински съветници поискаха общината да направи спешен ремонт на мръсен канал, който се изливаше в река “Поройна”. Тръбата е част от градската канализационна мрежа, но ВиК-дружеството от години неглижира проблема, свлачище подкопаваше асфалтов път и застрашаваше жилищен блок. Какво заварихме във ВиК-сектора?  Когато поехме управлението на общината, довеждащият водопровод от язовира бе пред разпадане, дълбоководните шахтови кладенци за алтернативно водоснабдяване на Шумен буквално унищожени, разграбени помпени станции, корозирали и съсипани от времето тръби. В архивите на общината открихме няколко идейни проекта за Пречиствателна станция за питейни води и защитена технология за пречистване. Платени, но неприложими, заради необходимостта от преобразуване на земята, където е било предвидено да се гради станцията. Част от нея е частна собственост, но в бюджета не бяха предвидени средства за изкупуване. Дори и да бяхме приели тези идейни проекти, процедурите биха се проточили, което щеше да осуети включването ни в новия програмен период на ОП “Околна среда”. Освен това, в проектите не беше предвидено отвеждане на отпадъчните води от ПСПВ и единственото решение бе да се изливат в река “Камчия”. Освен това, по мнението на специалисти предложеното място бе неудачно, защото е много скъпо експлоатационно решение. Заварихме ВиК-дружеството в лошо финансово състояние – с много кредити и задължения, ниска събираемост на вземанията, неефективна работа на отделни структури, липса на достатъчен технически инженерен състав. Непригодни за експлоатация и скъпи за използване се оказаха поливните системи в града, които се захранват от уличните водопроводи, защото в цената на водата се начислява такса канал за отвеждане на отпадъчни води. Същото важи и за уличните фонтани. Коритата им пропускат, помпите са стари, енергоемки, захранващите тръби са дълги и пропускат вода. Нужни бяха бързи действия. Какво направихме?  Трябваше да търсим, при това много бързо, решения на трупани с години проблеми. С отпуснатите от МРРБ 500 000 лв. изготвихме работен проект за изграждане на Пречиствателната станция за питейни води. Свършихме огромна работа, за да сменим мястото за изграждане. Оказахме съдействие при изготвяне на прединвестиционните проучвания и успяхме да включим изграждането на ПСПВ и на довеждащ водопровод в новия програмен период по ОП “Околна среда”. Предстои публикуването на обществената поръчка за избор на изпълнител на ПСПВ. Подготвят се обществените поръчки за проектиране и строителство на довеждащия водопровод и канализационните системи. Какво ще предприемем?  Ще внесем до председателя на ВиК-асоциацията искане за промяна на размера и срока за предявяване на предвидената неустойка. Според Договора, сключен между Асоциацията и водното дружество, при неизпълнение на инвестиционните задължения, тя може да се наложи едва на 5-та година и е в размер на 0,1% от стойността на неизвършената инвестиция. През февруари 2019 г. предстои сключване на допълнително споразумение към този договор във връзка с изграждането на ПСПВ и довеждащия водопровод от язовир “Тича” и тогава ще искаме да се направят допълнения или изменения в настоящия договор. Ще настояваме за много по-строг контрол и санкции от 2% при неизпълнение на инвестиционните задължения за текущата година. Ще съгласуваме нашите предложения с МРРБ. Надяваме се, че ще проведем среща и в КЕВР, където заедно с експерти от дирекцията по ВиК да потърсим варианти за задържане цената на водата. Ще търсим съдействието на народните представители за по-адекватни промени в Наредбата за условията и реда за ползване на водоснабдителните и канализационните системи, които да удовлетворят както потребителите, така и операторите, и ВиК-асоциацията.", "date": "2018.12.26", "title": " Позиция на кмета на Шумен Любомир Христов: Не приемаме ново увеличение на цената на водата\t\t\t"}
{"url": "https://trud.bg/%d0%bf%d1%80%d0%be%d0%b4%d0%b0%d0%b2%d0%b0%d0%bc%d0%b5-%d0%bd%d0%b5%d0%b6%d0%b5%d0%bb%d0%b0%d0%bd%d0%b8%d1%82%d0%b5-%d0%bf%d0%be%d0%b4%d0%b0%d1%80%d1%8a%d1%86%d0%b8-%d0%bf%d1%80%d0%b5%d0%b7-%d1%8f/", "text": "Нежеланите подаръци, които сме получили за Коледа, след това продаваме веднага през януари в онлайн платформите за пазаруване. Тази тенденция регистрират онлайн търговците през последните години. Книгите заемат първото място в категорията “най-нежелани подаръци” и през първия месец на годината предложенията в тази категория са били с 31% ръст, показва проучване на OLX. На второ място по този показател се нареждат малките електроуреди с ръст на предлагането от 24% и декорациите и коледните играчки (34%). Статистиката сочи, че най-силната активност покрай празниците на потребителите в електронните магазини е в първите две седмици на декември, а върхът на скалата е достигната в средата на месеца. Седмица преди Коледа обаче, продажбите започват да падат и в България достигат най-ниското си ниво на Бъдни вечер – тогава трафикът е с почти 25% по-малко, а продажбите – с 48% под средните за декември. Броят на посещенията в електронните магазини и броят на транзакциите започват да нарастват постепенно след Бъдни вечер. На 27 декември посещенията и продажбите на онлайн магазините нарастват с 3% над средната за декември, а това досега са най-високите нива след Коледа. Според статистиката за коледните празници ще похарчим близо 330 лв. за подаръците на 8-9 души, което е с 100 лв. повече за тези, които ще пазаруват онлайн. За тази сума най-често взимаме дрехи или козметика. След това се нареждат играчките (45%), технологиите като смартфони и таблети (31%), обувките (28%), продукти от развлекателната електроника (23%) и едва тогава книги, музика и филми (20%). Най-рядко се взимат подаръци, свързани с пътуване, билети за различни събития, както и ваучери. При избора най-много се влияем от отношението между цена-качество, а на второ място – от качеството.", "date": "2018.12.26", "title": " Продаваме нежеланите подаръци през януари\t\t\t"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0%d1%82%d0%b0-%d0%bf%d1%80%d0%b5%d0%bc%d1%8a%d0%b4%d1%80%d0%be%d1%81%d1%82%d1%82%d0%b0-%d0%b1%d0%be%d0%b6%d0%b8%d1%8f-%d0%b2-%d1%82%d0%b2%d0%be%d1%80-2/", "text": "Заместник-кметът на Благоевград Христина Шопова откри изложба „Премъдростта Божия в творчеството на Борис Георгиев“ , която бе представена в РИМ-Благоевград. Експозицията е юбилейна и е посветена на 130 години от рождението на Борис Георгиев. Изложбата е на Градска художествена галерия – Варна и Националната галерия и е изложена в залите на Регионален исторически музей-Благоевград. „Позволете ми да ви поздравя с прекрасния празник Рождество! Искам наистина да благодаря и да кажа, че съм много горда, че успяхме тази изложба да бъде днес тук, точно между Рождество и Стефановден. Благодаря на всички, че уважихте това събитие, в този ден!“, сподели Христина Шопова. Тържественото откриване бе съпроводено от концерт с музика от православния изток на Ансамбъл за източно пеене „Софийски псалти“ и формация „Големите български гласове“. Изкуствоведът Пламена Рачева, директор на ГХГ „Борис Георгиев“ – Варна представи юбилейната изложба с разказ за житието на художника и творческия му път. Пламена Рачева благодари за положените усилия на Община Благоевград и РИМ-Благоевград тази изложба да се случи именно тук и в тези светли дни. Експозицията показва творби на художника от фондовете на Националната художествена галерия – София и ГХГ- Варна. За първи път пред българска публика ще бъде показана рисунката, по която е създадена емблематичната за изкуството на Борис Георгиев творба „Вечният път“, заемаща централно място в творчеството му с мистичния си идеализъм и дълбок символичен философски подтекст. Особено ценни са рисунките и ескизите към картините „Молитва“, „Хижата на щастието“, „Странстващият пастир“ от 20-те години на 20 в., период, в който творецът формира своята философия на изкуството. Експозицията ще остане подредена и достъпна за жителите и гостите на Благоевград до 20 януари 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.26", "title": " Изложбата „Премъдростта Божия в творчеството на Борис Георгиев“ бе представена в РИМ-Благоевград"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b5%d1%84%d0%b5%d0%ba%d1%82-%d0%be%d1%82-%d1%81%d0%b8%d0%bd%d1%8c%d0%be-%d0%b2%d0%b8%d0%bd%d0%be-%d0%b8-%d0%bb%d0%b8%d0%be-%d0%ba%d1%80%d1%8a%d0%bd%d1%87/", "text": "Физика като на футболната звезда Кристиано Роналдо, който смая света, може да се постигне със синьо вино и шоколад Лио крънч. Това са част от българските суперхрани на бъдещето, с които ще можем да се грижим за здравето си. Те са разработени от Института за криобиология и хранителни технологии (ИКХТ) към Селскостопанската академия, съобщи за “Труд” доц. Светла Дянкова, специалист по технология на биологично активните вещества и технология на лекарствата и биофармация. Чрез най-новите постижения на учените можем да контролираме нивата на холестерол и кръвна захар, както и да поддържаме килограмите в норма. Те биха могли да помагат и в следболнично възстановяване. Всъщност това са функционалните биопродукти, които имат минимални количества химически добавки. Те имат висок здравословен потенциал. Получават се чрез иновативни технологии, сред които и лиофилизацията или вакуум-сублимационното сушене на храни, познати като такива за космонавти. “В работната група по функционални храни работим по няколко направления. Едно от тях е Лио крънч – шоколад с лиофилизирани плодове или зеленчуци. Той е без добавена захар, има други натурални подсладители. Шоколадът вкусово прилича на обикновения, подходящ е за хората, които искат да се хранят здравословно, както и за диабетици. Всъщност какаото е доста полезно, така че това е една функционална храна, която може да има добър ефект върху здравето”, разясни доц. Дянкова. Другият нов продукт с ползи за здравето е синьото вино. “То е бяло вино от хубави сортове, но към него са добавени екстракти, получени по специална технология от пигментни вещества – фикобилин и индиго, от синьо-зелените водорасли спирулина. Освен, че дават син цвят, те имат много добър антиоксидантен ефект. По този начин подобряват качеството на виното и го правят функционална напитка”, уточни специалистът от ИКХТ и допълни, че от звеното се надяват разработката им скоро да бъде достъпна в магазините. Учените са получили и здравословни безглутенови хлябове, сладки и кейкове. “Правим ги така, все едно сме си ги приготвили вкъщи. Нашите хлябове съдържат квас, малко набухватели и всичко останало е от стандартните продукти, които бихте искали да сложите в хляба – малко сол, брашно, вода, малко растителна мазнина. Тайната е в самия процес на ферментация и това прави външният им вид и вкус по-добри”, разкри доц. Дянкова. Специални добавки: Пектин с растителни екстракти за диабетици  Хранителни добавки за понижаване на холестерола, кръвната захар и теглото са сред наградените продукти на института. “Това са хранителни фибри, които се консумират, за да подобрят общото здравословно състояние. Една от тези добавки е гранулиран пектин с добавени лиофилизирани плодове, растителни екстракти и съвсем минимално количество захар. В другия случай – когато е за диабетици, има добавено шипково брашно”, посочи доц. Светла Дянкова. Всъщност пектинът понижава холестерола, но той трябва да се приема в количества от 4 до 6 грама на ден. “Ние сме го обработили, така че разтворимостта да се подобри. Освен това комбинацията е много по-приятна на вкус от чистия пектин. Има и по-добри свойства, заради добавените растителни екстракти”, смята доц. Дянкова. Добавките могат да се слагат в кисело мляко, консумират се всеки ден, и така след 2-3 месеца трябва да се получи благоприятният ефектът върху здравето. Търсим продукти без химия, въпреки цената  В последните години има връщане към органичното селскостопанско производство, биологичните храни, тоест храни, които имат минимални количества добавки, вкарани допълнително. Те се включват в големите предприятия от хранително-вкусовата промишленост, най-вече за да се удължи срокът на годност, за да се подобри вкусът, да станат по-атрактивни и привлекателни за консуматорите, разясни тенденциите доц. Дянкова. По думите й, консервантите, които се слагат, в много случаи имат негативен ефект върху човешкото здраве. От друга страна, добавките за подобряване на вкуса и цвета , също могат да имат негативен ефект или най-малкото не са полезни. Те нямат никаква хранителна стойност. “Знаейки тези неща, хората започват да търсят храни с минимален брой технологични добавки и са готови да платят цената за тях. Такива са лиофилизираните. Характерното при вакуум-сублимационното сушене е, че се отделя водата от храната. По този начин тя е естествена, няма никакви добавки или са в минимален брой, като със сигурност няма нужда да се добавят консерванти. Когато се отдели водата, хранителните вещества се запазват в продължение на години. Такива плодове могат да се съхраняват до 5 години. Възможно е след няколко години да има такива плодове в магазина, всъщност в някои страни вече се предлагат храни, обработени по този начин. За сега у нас технологията е скъпа и интересът към нея е за експедиции. Идват и клиенти, които искат да приготвят ястия в по-интересен вид за своите гости в заведенията си и затова плащат за лиофилизация на продукти”, посочи още ученият. Овче, козе и краве мляко пазят от болести  От 10 години ИКХТ проучва качествата на кравето, козето и овчето мляко от района на Източните Родопи и Троян.  Млякото на местните породи е изследвано по отношение на биологично активни вещества – омега-3 и омега-6 мастни киселини. Установено е много добро съотношение между тях и CLA (конюгираната линолова киселина). Заключението на учените е, че млеката от високопланиниски породи на свободна паша имат здровословни ефекти върху човека, свързани с превенция от сърдечно-съдови и противовъзпалителни заболявания, диабет, антиалергично и антиканцерогенно действие, редуцират телесните мазнини, укрепват имунната сестема и др. Колагенови опаковки сменят пластмасовите  Една от основните цели на българските учени и за следващата година е сегашните опаковки за храни от синтетични полимери от нефтопродукти да бъдат заменени с иновативни, които да е възможно да се разградят в природата. В ИКХТ се работи върху такива, които на базата на колаген или на биополимери като натриев алгинат или агар. При определена модификация те са достатъчно здрави и не пропускат влага, така че може да запазят хранителният продукт вътре, абсолютно екологично и природосъобразно.  Такива опаковки се разпадат до 80 дни в почвата – в рамките на 3 месеца те ще бъдат напълно разпаднати в природата, сочат изследванията на учените. Те се надяват се чрез национална научна програма – “Здравословни храни за силна биоикономика и качество на живот” да популяризират продуктите и да имат възможност да се свържат с фирми, които желаят да се включат в производството. Предвижда се, че цената на новите опаковки бъде по-висока от таза на синтетичните, но не чувствително. Сред проекти, върху които работи институтът, също е изолиране и пречистване на колаген. Той може да се използва след това и като хранителна добавка, или във козметиката. Патентована технология за това е колагеновата гъба. От колагеновата суспензия чрез вакуум-сублимационното сушене се получава структурата на гъбата, която е много добра за зарастване на рани и при кръвоспиране. Това е медицинско изделие, което спира кръвта и улеснява зарастването на раната, посочват учените от ИКХТ.", "date": "2018.12.26", "title": " Роналдо ефект от синьо вино и Лио крънч\t\t\t"}
{"url": "https://trud.bg/%d0%bf%d1%80%d0%b5%d0%b4%d0%b8%d0%bc%d0%bd%d0%be-%d1%81%d0%bb%d1%8a%d0%bd%d1%87%d0%b5%d0%b2%d0%be-%d0%b2%d1%80%d0%b5%d0%bc%d0%b5-%d0%bd%d0%b8-%d0%be%d1%87%d0%b0%d0%ba%d0%b2%d0%b0-%d1%83%d1%82%d1%80/", "text": "През нощта и утре преди обяд ще има предимно значителна ниска облачност, която в следобедните часове ще се разкъсва и намалява, съобщиха от Националния институт по метеорология и хидрология (НИМХ) при БАН. Вятърът малко ще отслабне, ще бъде умерен от северозапад. Минималните температури ще са предимно между минус 6° и минус 1°, максималните – между 1° и 6°. Над Черноморието ще преобладава слънчево време. Ще духа умерен северозападен вятър. Максималните температури ще са 3° – 4°. Вълнението на морето ще бъде 2 – 3 бала. Температурата на морската вода е 7° – 8°. Над планините също ще преобладава слънчево време. Ще духа силен вятър от север-северозапад. Максималната температура на височина 1200 метра ще бъде около минус 3°, на 2000 метра – около минус 9°. Атмосферното налягане е и ще остане по-високо от средното за месеца.", "date": "2018.12.26", "title": " Предимно слънчево време ни очаква утре"}
{"url": "https://trud.bg/%d1%82%d1%83%d1%80%d1%81%d0%ba%d0%b0-%d0%b4%d0%b5%d0%bb%d0%b5%d0%b3%d0%b0%d1%86%d0%b8%d1%8f-%d0%be%d1%82%d0%b8%d0%b2%d0%b0-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2/", "text": "Турска делегация, в чийто състав ще влязат министрите на отбраната и външните работи Хулуси Акар и Мевлют Чавушоглу, ще посети Русия на 29 декември, съобщи прессекретарят на оглавяваната от турския президент Реджеп Таийп Ердоган „Партия на справедливостта и развитието“ Омер Челик, предаде ТАСС. „В събота делегация в състав официалния представител на президента на Турция Ибрахим Калън, външния министър Мевлют Чавушоглу, министъра на националната отбрана Хулуси Акар и директора на Националната разузнавателна организация Хакан Фидан ще отидат на визита в Русия“, заяви Челик. По неговите думи, „при необходимост (след визитата на делегацията) след това преговори очи в очи може да проведат президентите на Турция и Русия“. „Постигната е договореност с руската страна високопоставена турска делегация да посети Москва в събота. В нея ще се включат министърът на външните работи Мевлют Чавушоглу, министърът на националната отбрана Хулуси Акар, началникът на Националната разузнавателна служба (МИТ) Хакан Фидан и говорителят на Президентството Ибрахим Калън. В рамките на сегашния период се оформя нова картина, свързана с изтеглянето на САЩ от Сирия. Ще продължи нашата усилена дипломация с Иран и Русия. Партньорите от процеса в Астана и присъединилите се към процеса от Женева ще продължат дипломатическия процес. Ще споделят заедно с нашите съюзници – перспективите в борбата с тероризма. След като нашата делегация разговаря с тамошните събеседници ще информира за резултатите президента Ердоган. След това нашият президент ще се срещне с г-н Путин”, заяви говорителят на ПСР Омер Челик след продължилото 2.5 часа заседание на Централния изпълнителен и ръководен комитет (ЦИРК) на ПСР. Вчера Ердоган отговори на журналистически въпроси след заседание на Парламентарната група на ПСР и заяви, че „съвсем скоро ще разговаря лице в лице с Путин. Тези думи на Ердоган бяха предадени на прессекретаря на Кремъл Дмитрий Песков. Той обаче заяви, че в близката програма на Путин не фигурира среща с турския президент Ердоган, съобщи „Джумхуриет”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.26", "title": " Турска делегация отива на посещение в Москва на 29 декември"}
{"url": "https://trud.bg/%d1%80%d1%83%d1%81%d0%b8%d1%8f-%d1%80%d0%b0%d0%b7%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0-%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8-%d0%b2%d1%8a%d0%b7%d0%b4%d1%83%d1%88/", "text": "Русия разкритикува днес Израел заради нанесения удар близо до сирийската столица и каза, че той е застрашил два пътнически полета, предаде Асошиейтед прес. Говорителят на министерството на отбраната Игор Конашенков обяви, че шест израелски изтребителя Ф-16 са извършили „провокативно“ нападение в момент, когато два пътнически самолета са се готвели да кацнат в Дамаск и в Бейрут. По думите му това е създало пряка заплаха за самолетите. Конашенков добави, че сирийската армия не е задействала пълния капацитет на системите си за противовъздушна отбрана, за да не свали погрешка пътническите самолети. Той каза още, че сирийските авиодиспечери са пренасочили пътуващия за Дамаск самолет към руската военна база „Хмеймим“ в сирийската крайбрежна провинция Латакия. По негова информация сирийските сили за противовъздушна отбрана са свалили 14 от 16-те бомби, хвърлени от израелските военни машини. Останалите две са ударили сирийски военен склад на 7 километра западно от Дамаск, при което са били ранени трима сирийски войници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Русия разкритикува израелски въздушен удар срещу Сирия, застрашил два пътнически полета"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-310/", "text": "Депутатски задници страдат от криви пружини Изтърбушени столове с изтрита и съдрана дамаска мъчат депутатите. Избраниците на народа разказаха пред “Труд”, че седалките в пленарна зала са със строшени или изскочили пружини, а дървените повърхности на банките са захабени, като липсват парчета фурнир.       Роналдо ефект от синьо вино и Лио крънч Физика като на футболната звезда Кристиано Роналдо, който смая света, може да се постигне със синьо вино и шоколад Лио крънч. Това са част от българските суперхрани на бъдещето, с които ще можем да се грижим за здравето си.         Позиция на кмета на Шумен Любомир Христов: Не приемаме ново увеличение на цената на водата От 3,30 лв. се очаква да се вдигне на 3,40 лв. за кубик без ДДС. Изпратих писмо до комисията, в което обясних защо не приемаме това увеличение, пише кметът на Шумен.         От местопрестъплението” е тъжен филм, когато го играем у нас на живо Интервю с доайена на българската криминалистика професор Костадин Бобев.", "date": "2018.12.26", "title": " Вижте акцентите в броя на вестник „Труд“ в четвъртък, 27 декември"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d0%bc%d0%be%d1%81%d0%ba%d0%b2%d0%b0-%d1%81%d0%b5-%d0%bd%d0%b0%d0%b4%d1%8f%d0%b2%d0%b0-%d0%b7%d0%b0%d0%bf%d0%b0%d0%b4/", "text": "Русия потвърди позицията си, че инцидентът в Керченския проток е украинска провокация. Москва се надява, че западните страни ще предотвратят нови провокации от страна на Киев, заяви говорителят на руското външно министерство Мария Захарова. „Когато съобщаваш налична информация за подготвяни планове, наричаш нещата с истинските им имена и привличаш вниманието на спонсорите на режима. Всичко това е насочена не към агресивна реторика, а към практически действия по недопускането на тази провокация. Ако говорим конкретно – всичко това беше насочено към осуетяване на тази провокация“, каза Мария Захарова на последния си за годината брифинг. „Много ни се иска да се надяваме, че няма да ни се наложи да преживеем нова провокация. Защото безпрецедентното търпение и наистина приятелското отношение на Русия към Украйна и украинския народ не са безгранични“, добави тя, цитирана от  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Мария Захарова: Москва се надява западните страни да предотвратят нови провокации от Киев"}
{"url": "https://trud.bg/%d0%bd%d0%b0-26-%d0%b4%d0%b5%d0%ba%d0%b5%d0%bc%d0%b2%d1%80%d0%b8-2018-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", първи заместник главен редактор на в. „Труд“,  42 г. , зоолог, 85 г. , бивш министър на вътрешните работи, 50 г. , писател, 77 г. , писател, 92 г. , гл. изп. директор и председател на УС на УниКредит Булбанк, 65 г. , журналист, тв водещ, 58 г. , кмет на гр. Пазарджик, 51 г. , композитор, 65 г.", "date": "2018.12.26", "title": " На 26 декември 2018 да почерпят"}
{"url": "https://trud.bg/%d0%b0%d0%bd%d0%b8-%d0%b2%d0%bb%d0%b0%d0%b4%d0%b8%d0%bc%d0%b8%d1%80%d0%be%d0%b2%d0%b0-%d0%bf%d1%80%d0%b8%d1%82%d0%b5%d0%b6%d0%b0%d0%bd%d0%b8%d0%b5%d1%82%d0%be-%d0%bc%d0%be%d0%b6%d0%b5-%d0%b4%d0%b0/", "text": "Ани Владимирова е родена на 6 април 1967 г. Завършила е две висши образования в СУ „Св. Кл. Охридски” – „Психология и педагогика” с втора специалност „История”. Има над 10-годишна практика в областта на практическата психология. Шест години практика като детски психолог, през които създава авторската си програма за промоция на психично здраве при деца 6-11 г., по която и в момента се работи в някои софийски училища. Пет години като фирмен психолог, където създава система от обучителни тестове за различни професионални умения, трейнинги за развитие на комуникативни умения, акцептиращо поведение и решаване на конфликти. През цялото това време успоредно работи психологически консултации с клиенти и създава голяма база от данни за личностни качества на различни видове кадри при подбор. Тя е създател на първия сайт за онлайн психологически консултации и терапия. Г-жо Владимирова, материалният и комерсиален свят, в който живеем, влияе ли на психическото ни здраве и на отношенията помежду ни?  – Влияе дотолкова, доколкото го допусне самата личност. Тук се сещам за притчата за човека, който намерил една торба с жълтици, огледал се и като видял, че няма никой, гушнал я и си казал: „Най-после си имам нещо мое!”, а торбата си рекла – „И аз!” Но е лесно да се каже „доколкото го допуснем”. Децата започват да се сравняват още в детската градина, а по-осъзнато в училище – в последно време се сравняват по технологии – какъв телефон, какви са възможностите му и колко струва. Сравнението е един от начините за изграждане на самооценката и пряко влияе върху нея. – Смятате ли, че човешкото око става все по-алчно?  – Човешкото око е бомбардирано от стимули. Те са все по-силни и по-насищащи. В това е бедата. Толерансът расте и всички сетива, не само окото, търсят ново усещане, ново притежание. Огромният проблем е пренасищането и стимулното изчерпване. След един етап има само търсене и постоянна празнота и неудовлетвореност. – Щастието и притежанието заедно ли вървят за съвременния човек?  – Още Ерих Фром е написал забележителния труд „Да имаш или да бъдеш” . През последните години има ново течение, в което хората искат да бъдат, но им е трудно да намерят алгоритъм за това. Искат простичък живот, без много вещи или номадско съществуване, търсят духовни практики. Тук в България тази тенденция е още като дърво без корен, защото преди време хората чакаха с години за кола, за оборотно жилище, с връзки да си купят плат или печка. После да имат повече стоки от чужбина и да показват заможност чрез ремонта на апартамента, часовника, почивката или колата. И да – притежанието може да ни направи радостни, но не и щастливи. – Кога един човек се насища на вещите и разбира, че те не му носят никакво удоволствие и не го правят истински щастлив?  – Има хора, които не могат да достигнат до това прозрение. Те изразяват обичта си чрез вещи и търсят обичта чрез тях. Това е много по-рано застинала в развитието си организация на личността. Не случайно децата в ранните си етапи на развитие искат да пипнат всичко, да го смачкат, да го опитат, да не го отстъпят. Вещите са сигурност. За да излезеш от всичко това е нужно да преживееш коренна промяна. Понякога това е криза, болест, ново място, което повлиява силно, емоция към човек. Обикновено загубите действат опустошително и тогава осъзнаваме ценността на нематериалното. – Интернет улесни общуването, като го направи достъпно по всяко време, от всяко място и по различни канали. Отрази ли се това на качеството на общуване и как?  – Младите хора все по-малко говорят с глас. Те пишат постоянно и така създават илюзията за вечна свързаност и присъствие. Съответно все повече отсъстват лесни планове за случване помежду им. Ангажимент в истинския смисъл на думата, към другото човешко същество, сякаш отпада. Все повече хора се оплакват, че контактите постоянно им се размиват, че нямат никаква сигурност в поведението на насрещния, че всичко се променя за минути, че самите те се пазят от категоричност. Когато нещо ти е на една ръка разстояние и може да е постоянно заменяемо и дублирано, то няма как да го поставиш в графа отговорности. Аз обаче смятам, че това е ранен етап от развитието на нов тип свят. Както навремето работниците са чупели машините, отнели им работата, така и ние днес се оплакване от новия тип личности, които растат. Сигурна съм, че този вид общуване рано или късно ще ни накара да сме автентични, защото нуждата от „игри” ще загуби смисъл в света на безгранично въображение. – Има ли противоречие във факта, че хората живеят все по-отчуждени в реалния живот и все повече в общност в социалните мрежи?  – Хората са отчуждени, много от тях не могат да си обяснят причините за това, а в мрежата можеш да си създадеш нереалистичен, желан образ, който да „компенсира” дефицитите ти. Виждам семейства, които греят с усмивки на коледните си фотосесии, а всъщност са раздирани от противоречия и неразбирателства. Двойки, прегърнати на слънчев екзотичен остров, но с дълбоки проблеми, които се опитват да изтласкат с показност. Социалните мрежи пресъздават потребността от принадлежност и приемане. Затова хората, които са все по-заети, устремени, индивидуалисти, пътуващи, намират бързо този съвременен вариант на социалната група. Разликата е, че там можеш да излезеш, да влезеш, да имаш всякаква роля. На живо преценката и отговорността е друга. Но аз пак си запазвам вратичка за бъдещето! Логично е, когато времето и пространството се компресират до такава степен (миграция, бързи решения чрез технологиите) да не можеш да отделяш толкова време за опознаване и ориентация. Мисля, че просто с времето ще се научим къде „да забързваме” и къде „да забавяме” времето за контакт. – Повечето хора днес държат телефона до себе си денонощно и са непрекъснато в режим „готов за общуване”. Как се отразява на психиката това ограничаване на уединението?  – Омързеляващо, защото преди, ако искаш да видиш някой приятел, да споделиш с него, ставаш, обличаш се и отиваш до тях, планирате си среща, излизате и се разхождате. Има реално физическо действие. Сега всичко е бързо. Ще обрисувам типажа – хора, които постоянно скролват и чакат звуковия сигнал на поредното съобщение, поглеждат с нетърпение екрана, после с напрежение, най-накрая, ако липсва отговор или активност, лесно стават тревожни и неспособни да управляват ситуацията. До телефонния невротизъм се стига лесно. Но пък е обяснимо за хората в активна възраст – те трябва да „плуват” в потока от променяща се информация, за да не „потънат” и изпаднат от битието. Според мен е важно да се специфицира това движение в информационния поток възрастово. За децата е важно да не измести физическата активност и развитие на анализатори и познавателни процеси. – Трябва ли да пазим децата от технологиите и няма ли опасност опитът за предпазване да ги превърне в аутсайдери?  – Технологиите са нож с две остриета. Те променят сетивността на децата. Изцяло ангажират интензивно зрителния и слуховия канал, а тактилното отпада. Дават готова информация и стимули, любопитството е пасивно. Слагат рамки на фантазията и провокират ограничени нейни продукти. Децата поглъщат всичко пасивно и практически блокират. От друга страна няма как да ги ограничим категорично, защото действително ще се превърнат в „глупците” на класа. Нужно е децата да се насочват към полезно действие: как да учат и да намират информация, как да опознават новите технологични професии. И да има паралелен живот със спорт, помощ в битовите обстоятелства у дома, учене на труд и емоционално опознаване у дома. – Социалните мрежи са новите модерни зависимости за младите хора. Ако доскоро в обществото се говореше за наркозависимост, днес спокойно можем да говорим за киберзависимост. Какво е вашето мнение по въпроса?  – Има реална зависимост от виртуалното пространство. Но не бива да се забравя, че зависимостта се появява да запълни друг дефицит в живота. Тя се базира на промяната в биохимията. В мрежата като в казино човек може да получи вълнение, очакване, признание, а оттам илюзорно приемане, любов, внимание. Всичко! Съвсем реално виртуалното изтръсква от нас адреналин, норадреналин, допамин… После търсим всичко това отново и отново, защото действията, които ни го дават всъщност са много прости. Само един клик и малко щракане по клавиатурата. Това пристрастяване е по-трудно осъзнавано за разлика от хазартната зависимост (където реално потъваш с пари), алкохолната (при която отново има финансови загуби, но и също така близките бързо виждат проблема и реагират) както и при наркотичната. Трудността идва от масовостта на пристрастяването. – Може ли да се преодолее тази зависимост без намесата на специалист?  – Само ако в живота на човек се появи много по-силен стимул, който да го дръпне и да провокира в него желание да не го изпуска. Често обаче това е до време и пак се влиза след угасването на стимула в сходна зависима ситуация. Трудно е, защото както посочих по-горе има биохимични процеси, изграждане на много силен поведенчески стереотип и не рядко зависимостта от виртуалното е защитен механизъм. – Вие сблъсквали ли сте се с подобни случаи в практиката си?  – Да. Твърде често, предвид факта, че www.e-therapy.bg работи именно в тази територия. Имали сме случаи на партньори и от двата пола, които буквално абдикират от ролите си в семейството и се впускат във виртуален паралелен свят, в който се чувстват успешни, справящи се и силни. Често родители споделят подобни проблеми и търсят помощ за децата си, които са постоянно на компютъра или със забит поглед в телефона. Имаше едно младо и много напредничаво момче, което беше организирало хиляди хора и общуваше съвсем свободно в онлайн среда, а в същото време имаше проблеми със самооценката и увереността в реален контакт. Неговият образ на живо и в нета беше тотално различен. – Създава ли пропаст виртуалното пространство между децата и родителите?  – Пропастта е породена не само от виртуалното пространство. Тя е в ценностите, промените са на много по-дълбоко ниво. Днешните деца са много различни от децата преди 30, дори 20 години. Затова много поведенчески модели са неработещи и родителите се нуждаят от нови, съобразени с индивидуалните характеристики и особености на новите деца. А те изграждат специфичен език чрез виртуалното пространство. Имат и много по-различна визия за събитията около себе си на база потока от информация, който тече в каналите. Боравят със символи, които изразяват бързо и просто емоционални състояния. Представят себе си по коренно различен начин от този, който е приет в дома. И тук разликата е в пъти по-значима, сравнено с предишни поколенчески разлики. Родителите трудно се ориентират в този свят. Дори изпитват неудобство от дезориентацията си и затова отхвърлят мястото, в което децата им функционират и общуват. Децата смятат родителите си за неразбиращи и се съмняват в авторитета им по тази линия. Светът се променя, човекът – също!    ", "date": "2018.12.26", "title": " Ани Владимирова: Притежанието може да ни направи радостни, но не и щастливи\t\t\t"}
{"url": "https://trud.bg/%d0%ba%d0%b0%d0%ba%d0%b2%d0%be-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%b7%d1%8a%d0%b1%d0%be%d0%bb%d0%b5%d0%ba%d0%b0%d1%80%d1%8f%d1%82-%d0%bd%d0%b0-%d0%b8%d0%b7%d0%bf%d0%bb%d0%b0%d1%88/", "text": "Блъскат се две коли. Разярен, единият шофьор изскача и се хвърля към другия: – Вижте какво направихте! Заради Вас си строших изкуствената челюст във волана! Знаете ли колко струва това днес?  – Спокойно! – казал другият шофьор.  – Потърсете в тая кутия, може да решим проблема.  В кутията се оказали стотина изкуствени челюсти. Пострадалият опитал една, втора, десетата му станала.  – Брей, какъв късмет! Добре, че сте зъболекар!  – Зъболекар! – учудил се другият.  – Не, братче, гробар съм. *** Платон и Аристотел Платон чакал своя ученик Аристотел. Аристотел закъснял.  Платон започнал да го мъмри:  – Закъсня, Аристотеле. Накара ме да те чакам!  – Учителю, жената очакваща дете не е ли благородна в очакването си?  – Разбира се, че е благородна, но и ти ми отговори на един въпрос. Винаги ли искаш това, което искаш винаги или понякога ти се приисква нещо друго?  – Учителю, не разбрах…  – Добре, ще повторя. Винаги ли искаш това, което искаш винаги или понякога ти се приисква нещо друго, не това, което искаш винаги?  – Учителю, пак не разбрах.  – Ще потретя. Винаги ли искаш това, което искаш винаги или понякога ти се приисква нещо друго, не това, което винаги ти се иска?  – Учителю, донесъл съм две амфори вино…  – Е, с това трябваше да започнеш! Пък ти – благородна ли била или не била благородна… *** Аврам станал на 14 години. Баща му Исак решил да го изпрати в съседното село при Моше Търговецът да учи занаят. Минали два месеца, но от сина му нямало никаква вест. Затова Исак се качил на магарето си и отишъл да провери на място, какво точно се случва със сина му Аврам. Притеснен, Исак влиза в магазина на Моше и още от вратата пита:  – Мошееееее! От два месеца нямам новини за сина си! Какво става? Ще го бъде ли за търговец? Доволен ли си от него? Справя ли се?  – Оооо, Исак! Много съм доволен! Невероятен е! Всичко що види и го продава! Пазарлъкът му е в кръвта! Продава развалени домати за здрави! Продаде дори вкисналото вино за ново! Страхотен търговец ще стане от него.  – А, някакви проблеми! Има ли нещо, за което да се притеснявам?  – Абе, има нещо което ме тревожи, но не знам как да ти го кажа. Струва ми се малко ЛАБИЛЕН! Като връща ресто и реве!!! *** Какво виждаш Двама приятели на излет, с палатка. След хубавата вечеря и една бутилка вино, си пожелали „Лека нощ“ и легнали да спят. След няколко часа единият се събудил и сръчкал другия:  – Ангеле, събуди се, бе! Погледни небето и ми кажи какво виждаш!  – Виждам милиони звезди.  – И това какво ти говори?  – От астрономическа гледна точка ми говори, че има милиони галактики и вероятно билиони други планети. От астрологическа гледна точка виждам, че Сатурн е в 3-ти дом. От хронологическа гледна точка, предполагам, че е към 3:15 сутринта. От теологическа гледна точка, осъзнавам, че Господ е всемогъщ, а ние сме малки и незначителни. И… от метеорологична гледна точка, смятам, че утре ще е прекрасен ден. А на теб какво ти говори?  – Че ти си страшен идиот! Някой ни е откраднал палатката! *** Прибира се на село младеж, след като е завършил образованието си в града. Баща му от радост слага масата и кани всички съседи.  – Тая ракия сине я зарових когато замина. Сега ще я изпием.  – За мен по-добре шампанско, тате!  – Това вино го направих, когато замина, сега ще го изпием.  – По-добре да си взема една бонбона тате.  След време младежа става и казва:  – Ще отида да се изпишкам. И излиза.  След него става баща му и взема пушката от стената.  – За какво ти е пушка? – пита съседа.  – Ако клекне да пикае, ще го гръмна! *** Седят си двама грузинци, пийват си вино. Наблизо минава погребална церемония.  – Кой си е заминал? – пита единият.  – Гиви. Цял живот пиене, пушене, по жени…  Продължили да пият. Малко по-късно отново минава погребална процесия.  – А сега кой?  – Гоги. Не е пил, не е пушил, само с една жена през целият си живот е бил.  – Виждаш ли? Само 15 минути разлика.  – Сипвай! *** Мъж с болни зъби отива на зъболекар, който му казва, че ще трябва да му вади зъб. Мъжът иска нещо обезболяващо.  – Добре ще ви сложа инжекция с упойка.  – Аааа, не докторе, само не инжекция – страх ме е от игли.  – Тогава ще ви дам да подишате упойващ газ.  – Не става, докторе, имам алергия.  – Ами, тогава ще ви дам едно хапче виагра.  – Че тя действа ли обезболяващо?!  – Не. Но поне ще имате за какво да се хванете, докато ви вадя зъба. *** При зъболекаря отива пациент, който много се страхува. Докторът му предлага чаша водка за кураж.  – Е, сега как е?  – Докторе, ако може още една…  Получава още една.  – А сега как е?  – Искам още една.  Получава още една.  – Е, вече добихте ли смелост? – пита докторът.  – Охооо, и още как! Само някой да посмее да ми пипне зъба… *** Лорд Дамървил решил да отиде на почивка. Тъй като винаги вземал със себе си любимото си куче, предварително написал писмо до хотела, за да се информира разрешено ли е в него да се водят кучета. Скоро получил отговор:  – Сър! В досегашната ни практика не сме имали нито един случай, в който куче да изгаря дупки по чаршафите с цигара или пура, да задига пешкирите, да залива с вино тапетите или да си тръгне без да плати. Затова с удоволствие ще приемем Вашето куче! А ако то гарантира за Вас, сме готови да Ви настаним в неговата стая. *** Прочул се Юнакът през девет планини, че може да изяде шест печени агнета, една кола хляб и една бъчва вино да изпие. Прочул се през девет села, но в десетото не повярвали и решили да проверят. Събрали се селяните и поканили Юнака да им покаже тези умения. Опекли една кола хляб, шест агнета на чеверме, наточили бъчва вино и зачакали. В уреченото време дошъл Юнакът, седнал на масата, чупи си от хляба, яде от печеното, пие вино… Изял всичко и за още попитал. Селяните не вярвали на очите си! Взели да питат Юнака:  – Кажи, Юначе!? Къде научи тези умения?  – Това научих по разни срещи и банкети, и ако искате да знаете, аз не съм Юнака, а шофьора му! *** Една дама била с любовника си, когато изненадващо мъжът и се върнал от командировка. Къде, къде младежът се скрил на терасата. Да но мъжът го видял:  – Какъв е този гол мъж на терасата ма жено?  – Шшш тихо. Беше при комшийката от горния етаж. Мъжът и се върнал и  момчето се скрило на нашата тераса.  – Щом е така може. Я жено върви купи бутилка вино да се почерпим с  младежа.  Младежа се успокоил, че е отървал боя. Щом жената излязла мъжът  казал:  – А бе младеж, ако чукаше жена ми можеше да изпием бутилка вино. Но  да чукаш любовницата ми заслужаваш голям бой.  Бой, бой… *** Келнерът носи сметката и пита:  – Как си прекарахте? Хареса ли ви вечерята? Всичко наред ли беше?  – Вижте, сега като попитахте… Значи, ако супата беше толкова топла, колкото виното, ако виното беше толкова старо, колкото пуйката и ако пуйката имаше гърди като на оная сервитьорка, нямаше да има грешка… *** Един върви по улицата и спира минаващо такси. Качва се и шофьорът казва:  – В идеалния момент ме спряхте! Точно като Пешо!  Пътникът:  – Кой?  Таксиметровият шофьор:  – Петър Петров. Това е един човек, който може всичко, по всяко време, при всякакви обстоятелства. Например – точно минавам и на него му трябва такси. С него все така става.  Пътникът:  – Възможно е, но все пак няма идеални хора.  Шофьорът:  – О, не! Този Пешо беше невероятен спортист! Можеше на тенис да бие всеки! Ски караше, като Алберто Томба! А как пееше! Да не говорим пък, как танцуваше. Невероятен човек с две думи!  Пътникът:  – Звучи невероятно направо!  Шофьорът:  – Има и още. Паметта му е като компютър. Помнеше на всеки рождените дни. Знаеше всичко за виното, кое как да се сготви правилно. Как свиреше на китара само! А колко песни помнеше. Невероятен!  Пътникът:  – Да, звучи невероятно. Как се запознахте с него?  Шофьорът:  – Всъщност, аз никога не съм го виждал, той е умрял и аз се ожених за шибаната му жена… АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Какво предлага зъболекарят на изплашен пациент за кураж?"}
{"url": "https://trud.bg/%d0%b4%d0%b8%d0%b5%d1%82%d0%b0-%d0%b7%d0%b0-%d0%b2%d1%8a%d1%80%d0%ba%d0%be%d0%bb%d0%b0%d1%86%d0%b8/", "text": "Да останеш 17 г. върколак номер едно на планетата не е проста работа. Трябва си красив, страшен, вечно млад и в отлична физическа форма. Хю Джакман е радост за окото в ролята на човека вълк от сериала „Х-мен“ и филма „Логан“ с релефните си изрязани мускули без грам мазнина – играе вълк от зората на ХХI век до 2017 г. На 50 г. този мъж изглежда по-добре, отколкото на 30. Да видим какъв режим спазва, за да поддържа перфектното си тяло. Първо трябва да уточним, че не е лесно човек да има хем масивни мускули, хем почти нулева мастна тъкан. Изискват се строго планирани тренировки и хранителен режим на атлет. Така че, големият страшен върколак се храни предимно с броколи, спанак, овесени ядки и пилешки гърди. Ако питате него, ще ви обясни че се яде „най-обикновени буламачи“ – без сол и без запръжки, приготвени на пара зеленчуци и постни меса. Но има и още нещо. Хю Джакман, една от най-големите австралийски кинозвезди, е последовател на така нареченото „интервално хранене“, известно още като „периодично гладуване“ – зависи от гледната точка. Принципът на този вид хранене е, че всеки ден трябва да има достатъчно голям прозорец без храна, време, през което стомахът да почива. Това позволява на организма да започне да преработва натрупаните излишни мазнини, вместо допълнително да ги складира. Идеята на този принцип е да дадем време на тялото си наистина да огладнее. Почти винаги когато се храним поглъщаме повече храна, отколкото е нужна за непосредствените потребности на организма. Излишната храна се складира за евентуални случаи на бъдещи глад и лишения. Основният хормон, който благоприятства този процес, е инсулинът. Когато се храним, нивото на инсулина се повишава. С негова помощ организмът запазва излишната енергия под формата на гликоген, който се пази в черния дроб, и като мастни депа под формата на коремчета, любовни дръжки, бричове и други нежелани телесни мазнини. Гликогенът в черния дроб е леснодостъпен източник на енергия, но количеството му е ограничено. При енергийна нужда се разлага на глюкозни молекули и захранва тялото до 24-36 часа. След този първоначален етап организмът започва да разгражда и телесните мазнини. В заключение – тялото на бозайниците има само две състояния – гладно (ниски нива на инсулин) и нахранено (високи нива на инсулин). Или складира енергията, или я изгаря. Ако намерим баланса между гладното и ситото състояние, няма да пълнеем. Ако започваме да се храним от момента, в който изпълзим от завивките и приключим с последното „заслаждане“ непосредствено преди сън, не си оставяме никакво време за разграждане. Нормално е след известно време на такъв режим да започнем да трупаме килограми. Оказва се, че и мъж с изключително натоварен режим и тежки тренировки има нужда от строги ограничения в храненето, за да поддържа идеално тяло. Хю Джакман се храни в продължение на 8 часа през деня, като си оставя 16 часа промеждутък – това е така наречената 8-часова диета. Има и някои тънкости в диетата му. В дните, в които тренира усилено (4 дни седмично), той се храни и с въглехидрати. В дните на почивка или относителна почивка с по-леки тренировки яде предимно белтъчини и нискокалорични зеленчуци. „Чувствам се по-добре и спя по-добре – хвали се носителят на Златен глобус за ролята на Жан Валжан в мюзикъла „Клетниците“ за 2012 г. – Когато ограничиш храненето до 8 часа дневно, организмът изгаря мазнините и повишава нивото на хормона на растежа – а това помага на тялото да остане силно и младо за по-дълго.“ На същия принцип може да гладуваме и по-драстично: 4 часа хранене и 20 часа глад в денонощието. Или пък може да гладуваме 24 часа – един ден седмично. Има вариант на интервалното хранене, в който два дни в седмицата да намалим драстично храната до една-четвърт от количеството калории, които нормално изяждаме за ден, тоест към 600-700 калории дневно. Миранда Кър, Бенедикт Къмбърбач и Бионсе са привърженици на този режим, който е известен и като „5 на 2“ – пет (дни) на два. Примерен дневен режим: Закуска: 1 яйце, 1 чаша овесени ядки Втора закуска: Пържола, 1 батат, 1 чаша броколи Обяд: Пилешко месо, 1 чаша кафяв ориз, 1 чаша спанак Вечеря: 1 риба, 1 авокадо, 1 чаша броколи Рецепта Пилешко руло със спанак (6 порции по 271 калории) Продукти  6 „пеперудки” пилешки гърди  6 супени лъжици крема сирене  3 резена бекон  1 шепа спанак Начин на приготвяне  Може да овкусите крема сиренето според предпочитанията си с чесън, лук, магданоз или копър. Беконът, сиренето и спанакът представляват плънката на пилешкото “рулце”. След като напълните гърдите, ги забодете с клечка за зъби. Печете 30 минути на 180 градуса или докато се сготви месото – това зависи от дебелината на пилешките гърди. Накрая поръсете с настърган пармезан.", "date": "2018.12.26", "title": " Диета за върколаци\t\t\t"}
{"url": "https://trud.bg/%d0%b1%d0%bb%d0%b8%d0%b7%d0%be-%d0%b4%d0%b2%d0%b0-%d0%bc%d0%b8%d0%bb%d0%b8%d0%be%d0%bd%d0%b0-%d0%bb%d0%b5%d0%b2%d0%b0-%d1%81%d1%8a%d0%b1%d1%80%d0%b0-%d0%b1%d1%8a%d0%bb%d0%b3%d0%b0%d1%80%d1%81/", "text": "Благотворителната инициатива на държавния глава „Българската Коледа“ в подкрепа на децата с тежки заболявания и увреждания продължава. Два милиона лева достигна набраната сума за шестнадесетото издание на кампанията след края на благотворителния спектакъл, който се състоя навръх Коледа в Народния театър „Иван Вазов“. Това съобщиха от пресцентъра на държавния глава. Към момента са изпратени 560 000 дарителски SMS на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на ноември. Оттогава досега в дарителската банкова сметка на инициативата са постъпили 1 330 000 лв., a 35 000 лв. са дарени чрез системата ePay.bg. Дарения за благотворителната инициатива могат да бъдат правени целогодишно. На коледния благотворителен спектакъл „Българската Коледа“ присъстваха президентът Румен Радев и неговата съпруга Десислава Радева, председателят на Народното събрание Цвета Караянчева, както и дарители, посланици на кампанията и деца, на които „Българската Коледа” помага. В подкрепа на децата с тежки заболявания и увреждания от сцената на Народния театър послания отправиха изявени български музиканти, певци, танцьори, актьори, спортисти и журналисти. Тази година концертът бе реализиран от екипа на „Dream Team Productions” и излъчен на живо по bTV, bTV Radio и Българското национално радио. Михаела Филева, група „Фондацията“, Графа, Миро, Поли Генова, Орлин Павлов, Тони Димитрова, Орлин Горанов, Еделина Кънева, Теди Кацарова, Детския радиохор на Българското национално радио, както и възпитаниците на Национално училище за танцово изкуство в София, детска вокална група „Бон-Бон“, Латида и хора към Национален фолклорен ансамбъл „Филип Кутев“ посветиха своите изпълнения на нуждаещите се деца и призоваха за подкрепа. Като застъпници на „Българската Коледа“ на сцената излязоха и журналисти от трите национални телевизии БНТ, бТВ и Нова ТВ – Николета Маданска, Стефан Щерев, Богомил Грозев, Искра Ангелова, Надежда Узунова, Антон Хекимян, Андрей Захариев и Мартина Ганчева. Сред застъпниците, които призоваха за съпричастност към децата в беда бяха и ректорът на СУ „Св. Климент Охридски” проф. Анастас Герджиков, д-р Неделя Щонова, актьорите Любо Нейков, Стоянка Мутафова, Силвия Лулчева, Албена Павлова и Ненчо Илчев, музикантът Теодосий Спасов, певицата Богдана Петрова, волейболистите Владимир Николов и Теодор Салпаров, актрисата Ралица Паскалева, боксьорите Кубрат и Тервел Пулеви, волейболистките Нася Димитрова и Христина Русева, баскетболистите Деян и Калоян Иванови, футболисти от отборите „ЦСКА”, „Левски” и „Славия”, актьорът Стефан Щерев, лекоатлетката Ивет Лалова, акробатите Мариела Костадинова и Панайот Димитров, световната и европейска шампионка по борба Тайбе Юсеин, лекоатлетката Мирела Демирева и плувецът Петър Стойчев. От сцената на Народния театър своята история разказаха Ралица Енева и нейните синове Радо, Георги и Христо. По време на концерта беше излъчена една необикновена среща между победителката от първия сезон на „България търси талант” – незрящата Богдана Петрова и едно от децата на „Българската Коледа” – Георги Скордев от Бургас. За дарената апаратура от „Българската Коледа“ и как тя помага на малките пациенти разказаха д-р Иван Чавдаров, д-р Стоян Пеев, д-р Пепа Ралчева, д-р Донка Узунова и д-р Габриела Минова. Шестнадесетото издание на благотворителната инициатива продължава през цялата 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.26", "title": " Близо два милиона лева събра “Българската Коледа” от началото на шестнадесетото издание на благотворителната кампания (СНИМКИ)"}
{"url": "https://trud.bg/%d0%bd%d0%b5%d1%81%d0%bb%d0%b8%d1%85%d0%b0%d0%bd-%d0%b0%d1%82%d0%b0%d0%b3%d1%8e%d0%bb-%d1%80%d0%be%d0%b1%d1%83%d0%b2%d0%b0-%d0%bd%d0%b0-%d0%ba%d1%80%d0%b0%d1%81%d0%be%d1%82%d0%b0%d1%82%d0%b0-%d1%81/", "text": "Турската филмова звезда Неслихан Атагюл Доулу изгря на корицата на декемврийския брой на списание „Cosmopolitan“, придружена с впечатляваща фотосесия. Актрисата даде и интервю за списанието, кратка част, от което ви предлагаме. – От известно време не сте се появили на телевизионните екрани. Какво правите? – Отдала съм се на себе си, природата, четенето, гледането на филми, спорта, медитацията и на размисли. – С какво бяхте ангажирана в последно време? – Най-голямото ми вълнение бе свързано с вечерта на 45-ата церемония по награждаването на „Златна пеперуда“. Като посланик на марката Pantene, която бе домакин на вечерта, аз и екипът се готвихме за това събитие, на което най-добрите актьори и филмови продукции получат награда. Лично аз, връчих статуетки на изгряващи звезди. – Можете ли да ни разкажете за подготовката ви за тази вечер? -Тази година, темата на наградата „Pantene Golden Butterfly“ бе „Преобразяване“, а преобразяването е понятие, което е в центъра на моя живот – както духовно, така и физически, се опитвам да се преобразявам всеки ден. Подготовката на моя костюм, прическата и грима бяха много важни за мен, за да се присъединя към тази специална вечер и представя в най-добрата си светлина. За мен беше много важно косата ми да изглежда красива и блестяща. – Заедно със съпруга си – актьора Кадир Доулу – обичате природата и много пътувате с караваната си. Къде се чувствате най-добре – на път или у дома? – Когато съм на път, научавам много неща. Всеки миг е запомнящ и специален. – Какви са най-тревожните глобални въпроси, които ви вълнуват? – Отчаянието, страха и невежеството на хората. Тревожи ме и унищожаването на природата. – Какви бяха мечтите ви, когато за първи път нагазихте във филмовия сектор? Смятате ли, че сте постигнали това, което искате? – Когато за първи път влязох в този сектор, почувствах, че съм в епицентъра на моята мечта, беше безкрайно вълнуващо за мен. От време на време това беше трудно и досадно – падах, но успях да се изправя. Във всеки нов образ, във всеки сценарий се опитвах да намеря малко от себе си, затова мисля, че успях и сега се появяват нови хоризонти пред мен. Чувствам, че съм осъществила една от най-красивите страни на мечтите си и продължавам по този път.   5 златни правила на Несихан Атагюл за хубост 1. Пийте много вода! Водата е източник на живот – за тялото и ума. Лично аз се опитвам да пия два литра вода всеки ден, за да запазя енергията си за цял ден. Добавям различни вкусове към нея – например лист от мента, лимон или канела, за да я направя по-приятна за пиене и да помогне на тялото ми да се изчисти от токсините. 2. Хранете се балансирано! Аз наистина се интересувам от храненето си. Опитвам се да добавя някои продукти към моята програма за хранене, които са част от концепцията „Superfood“. 3. Дръжте буден ума си! Опитвам се да се интересувам от всичко – чета много книги, слушам музика и гледам филми. 4. Лична хигиена, грижа за косата и кожата! Ползвам само качествена козметика – шампоани и маски за коса с подхранващи вещества, които я правят по-буйна и здрава. 5. Спортувайте! За мен движението сред природата е най-чудесният начин да се отпусна и укрепя тялото си. Тай-Чи е най-здравословната гимнастика, базирана на упражнения, насочени към поддържане на физическото здраве.  ", "date": "2018.12.26", "title": " Неслихан Атагюл робува на красотата си\t\t\t"}
{"url": "https://trud.bg/%d0%ba%d1%80%d0%b0%d0%bb%d0%b8%d1%86%d0%b0-%e2%80%8b%d0%b5%d0%bb%d0%b8%d0%b7%d0%b0%d0%b1%d0%b5%d1%82-ii-%d0%be%d1%82%d0%bf%d1%80%d0%b0%d0%b2%d0%b8-%d0%bf%d0%be%d0%b6%d0%b5%d0%bb%d0%b0%d0%bd%d0%b8/", "text": "Британската кралица Елизабет Втора отправи в традиционното си послание по случай Рождество Христово пожелания за мир, но вплете и някои лични моменти и изрази надежда, че за 92 години живот е постигнала известна мъдрост, предаде Асошиейтед прес. „Някои култури смятат, че дългият живот носи мъдрост“, каза Елизабет в предварително записаното си обръщение, излъчено днес. „Бих искала да вярвам в това. Може би част от тази мъдрост е да признаеш някои от загадъчните парадокси на живота като например този, че човешките същества имат огромна склонност към доброто,но въпреки това и способност да вършат зло“, каза кралицата. Преминавайки към по-леки теми, кралицата каза, че изминалата година е била богата на събития за семейството ѝ: имало е две сватби, родили са се две бебета, а още едно е на път. А това значи, че една баба има много работа, каза Елизабет Втора. Тази година се ожени внукът на кралицата Хари, синът на принц Чарлз и принцеса Даяна, и съпругата му Меган Маркъл е бременна. Омъжи се и внучката ѝ Юджийн, дъщеря на принц Андрю и Сара. Роди се правнукът й Луи, третото дете на принц Уилям и Кейт, и правнучката ѝ Лена Елизабет, дъщеря на Зара Тиндъл, единственото дете на принцеса Ана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.26", "title": " Кралица ​Елизабет II отправи пожелания за мир в Коледното си послание"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%bf%d1%8a%d1%82%d1%8f-%d0%ba%d1%80%d0%b0%d0%b9-%d1%81%d0%b2%d0%be%d0%b3%d0%b5-%d0%b7%d0%b0-%d0%bd%d0%be%d0%b2-%d0%be%d0%b3%d0%bb%d0%b5%d0%b4-%d1%81/", "text": "Националната следствена служба ще направи нов оглед на фаталния участък от пътя между Своге и София, на който след катастрофа с автобус през август загинаха 20 души. Това става ясно от съобщение на Агенция „Пътна инфраструктура”. Пътят ще бъде затворен в в участъка от км 54+220 до км 54+690 утре, 27 декември, между 11:00 и 13:00 часа във връзка с искане на Следствието, уточняват от АПИ. Обходните маршрути са: Движението на тежкотоварните автомобили и автобусите в посока Северна България преминава по АМ „Хемус“;  За пътуващите от София за Своге маршрутът е: път ІІ-81 София – Костинброд – Бучин проход – път III-164 Искрец – Своге. Всички автомобили по направлението София – Своге ще могат да се движат без ограничение до отклонението за с. Радина.  За пътуващите в посока София:  всички тежкотоварни автомобили над 12 т не преминават по път II-16 Своге – София през Искърското дефиле, а се отклоняват по път I-1 Видин – София при с. Ребърково в посока Ботевград;  автобусите от Враца, пътуващи за София по път I-1 Видин – София продължават до Ботевград и АМ „Хемус“.  За пътуващите от Враца в посока София са следните маршрути:  Транзитното движение в посока Своге по път I-1 Мездра – Ботевград – София се забранява за тежкотоварните автомобили над 12 т. Автобусите в посока София могат да преминават по АМ „Хемус“;  Лекотоварното движение до Своге е по път II-16 Своге – София, след което се отбива по път III-164 Своге – Искрец – Бучин проход и път ІІ-81 София – Костинброд;  Локалното движение ще е на пропускателен режим от екипи на пътна полиция – Мездра при с. Ребърково. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.12.26", "title": " Затварят пътя край Своге за нов оглед след катастрофата с 20 жертви през август"}
{"url": "https://trud.bg/%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b8%d1%82%d0%b5-%d0%b7%d0%b0%d0%b1%d1%80%d0%b0%d0%bd%d0%b5%d0%bd%d0%b8-%d0%b7%d0%b0-%d0%ba%d0%b0%d0%bc%d0%b8%d0%be%d0%bd%d0%b8/", "text": "Днес – 26 декември, от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища, съобщиха от пресцентъра на Агенция пътна инфраструктура. Целта е повишаване на безопасността и увеличаване на пропускателната способност на инфраструктурата в края на петте почивни дни. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението. Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. Ограничено ще е преминаването на камионите над 12 тона по следните участъци от републиканската мрежа: автомагистралите;  път I-1 с. Ребърково – Ботевград, като движението се пренасочва по път II-16 Ребърково – Своге – Софийски околоврестън път в посока София;  път I-1 – от Благоевград до ГКПП „Кулата“;  път I-4 п. в. „Коритна“ – Велико Търново – Шумен;  път I-5 Русе – Велико Търново;  път I-8 ГКПП „Калотина“ – София;  път I-9 Варна – Бургас;  път II-18 Околовръстен път на град София;  път II-99 Бургас – Царево.  Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“.По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Магистралите забранени за камиони\t\t\t"}
{"url": "https://trud.bg/%d0%bf%d0%b5%d1%82-%d0%b4%d0%b5%d1%86%d0%b0-%d0%bd%d0%b0%d1%82%d1%80%d0%be%d0%b2%d0%b5%d0%bd%d0%b8-%d1%81-%d0%b0%d0%bb%d0%ba%d0%be%d1%85%d0%be%d0%bb-%d0%bb%d0%b5%d0%ba%d1%83%d0%b2%d0%b0%d0%bd%d0%b8/", "text": "Пет деца, натровени с алкохол са лекувани в УМБАЛСМ „Н. И. Пирогов“ по време на празниците. Това каза на брифинг изпълнителният директор на болничното заведение проф. д-р Асен Балтов. „Искам да поздравя всички екипи, които дадоха част от себе си през тези почивни дни. Беше изключително натоварено в болницата. За периода от 21 до 26 декември са преминали 3150 души, от които 420 са приети за лечение. На 120 от тях са направени операции по спешност. В травматологията са приети най-много пациенти“, обясни той. Балтов посочи, че по време на празничните дни в болницата са били приети 5 пациенти с инфаркт и 8 с инсулт, като те все още се лекуват. По думите му 26 възрастни и 14 деца са преминали през противошоковите зали. „45 пациенти са били приети в токсикологията – от тях 5 деца между 13 и 16 години са били с алкохолна интоксикация. Имаше 20 случаи с тежки алергични реакции, свързани с храна. 119 са спасените животи в рамките на празничните дни“, заяви той. Увеличава се броят на здравно неосигурените пациенти – през 2018 г. са били с 3200 души повече спрямо миналата година, обясни още Балтов. „Миналата година през най-посещаваните кабинети в лечебното заведение са преминали 2140, а тази – 2578 пациенти. Наблюдава се тенденция на увеличаване на потока на пациенти. Това е свързано с факта, че болниците, които имат Спешно отделение на такова ниво, са само още две освен „Пирогов“. Повечето частни болници в тези дни обикновено не работят или работят съвсем минимално и пациентите се пренасочват към големите спешни звена“, добави той. Той посочи, че тенденцията е да се увеличава броят на здравно неосигурените пациенти – 3200 души повече спрямо миналата година. „Мисля, че това е сериозен ръст. И това се случва, защото в „Пирогов“ не връщаме никого. Много е на загуба болницата от това нещо, но „Пирогов“ е болницата, в която всеки, който има нужда, ще бъде обслужен и няма да бъде върнат“, обясни Балтов. „Пирогов“ приключва годината без увеличение на задълженията и дори счетоводно е на малък плюс с около 400 хил. лв.“, заяви проф. Балтов. „Доходите на персонала постепенно се увеличават, като в края на годината брутната заплата на един лекар е около 2500 лв., а специалисти по здравни грижи – около 1600 лв., и на санитари – около 800 лв. Не можем да кажем, че това е много, но е много по-добре от онова, което беше преди“, заяви Балтов и посочи, че заплатите на лекарите са се увеличили средно с по 500 лв. от 2017 г. „Пирогов“ си остава една от най-търсените болници за спешна помощ. През 2018 г. са преминали 260 хиляди пациенти, като през 2017 г. бяха 240 хил. От тях за лечение са останали 48 хиляди, което е с 4 хиляди повече спрямо миналата година. Завършваме годината с 7,5 млн. лв. повече оборот от НЗОК спрямо 2017 г., което е с 15% увеличение. И мисля, че затова се усилва и работата на „Пирогов“ – ставаме все по-търсени от пациентите“, обясни Балтов. Той посочи, че около 12 200 здравно неосигурени пациенти са преминали през болницата за 2018 г. „Приетите деца за лечение са 8600 – с 600 повече спрямо 2017 г. Възрастните, които са приети, са 24 000 – с 2 000 повече от миналата година. А тези, които са над 65 години, са с 1100 повече“, заяви Балтов и посочи, че спешните случаи са били около 2600. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Пет деца, натровени с алкохол, лекувани в „Пирогов“ на празника\t\t\t"}
{"url": "https://trud.bg/%d1%86%d1%8a%d1%80%d0%ba%d0%b2%d0%b0%d1%82%d0%b0-%d1%87%d0%b5%d1%81%d1%82%d0%b2%d0%b0-%d0%b4%d0%bd%d0%b5%d1%81-%d0%b1%d0%be%d0%b6%d0%b8%d1%8f%d1%82%d0%b0-%d0%bc%d0%b0%d0%b9%d0%ba%d0%b0-2/", "text": "Православната църква, след тържеството в чест на великите събития, случили се в деня на Христовото Рождество, на другия ден събира вярващите да възхвалят Божията майка. „Дойдете – подканя ни Църквата тоя ден – да възпеем Спасителевата майка, която и след раждането пак се оказа Дева!“ Това събрание на вярващите на другия ден след Рождество Христово за прославяне на св. Богородица, която родила Спасителя, е наречено „Събор на пресвета Богородица“. Същия ден се чествува паметта на св. праведни Йосиф, обручник на св. Дева, за живота на когото са запазени малко сведения, а също и паметта на св. цар Давид като славен родоначалник на Иисуса Христа и на св. Яков брат Господен, пръв християнски епископ на град Йерусалим.", "date": "2018.12.26", "title": " Църквата чества днес Божията майка"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%b2-%d1%82%d0%b0%d0%b9%d0%bb%d0%b0%d0%bd%d0%b4-%d0%be%d0%b4%d0%be%d0%b1%d1%80%d0%b8-%d0%b8%d0%b7%d0%bf%d0%be%d0%bb%d0%b7%d0%b2/", "text": "В Тайланд позволиха медицинско използване на марихуана, предаде Асошиейтед прес. Законът беше приет окончателно от парламента със 166 гласа „за“ и 13 въздържали се. Тайланд е първата държава в Югоизточна Азия, която предприема такива действия. Съседна Малайзия също ги обмисля. Промените, които ще влязат в сила след обнародването им, узаконяват производството, вноса, износа, притежанието и използването на марихуана за медицински цели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Парламентът в Тайланд одобри използването на марихуана за медицински цели"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-49-%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80-2/", "text": "Земетресение с магнитуд 4,9 е регистрирано през изминалата нощ на италианския остров Сицилия, съобщава Европейско-Средиземноморският сеизмологичен център. Епицентърът е бил на 170 км източно от град Палермо на дълбочина 2 км. Няма информация за пострадали, предаде ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Земетресение с магнитуд 4,9 е регистрирано на остров Сицилия"}
{"url": "https://trud.bg/%d1%80%d1%83%d1%81%d0%ba%d0%b0%d1%82%d0%b0-%d1%84%d0%b5%d0%b4%d0%b5%d1%80%d0%b0%d1%86%d0%b8%d1%8f-%d0%b8-%d0%b1%d0%b5%d0%bb%d0%b0%d1%80%d1%83%d1%81-%d1%89%d0%b5-%d0%bf%d1%80%d0%be%d0%b2%d0%b5%d0%b4/", "text": "Русия и Беларус създават работна група, която ще се занимава с разрешаването на всички противоречия между страните. Тя ще бъде оглавена от министъра на икономическото развитие на Руската федерация Максим Орешкин, заяви Дмитрий Песков. От 2020 г. междуправителствената група ще трябва да разработи предложения за ценообразуване на руския природен газ, съобщи първият вицепремиер Антон Силуанов. Преговорите между Владимир Путин и Александър Лукашенко по този и други спорни въпроси продължиха почти четири часа. Късно вечерта стана известно, че държавните ръководители се договориха да проведат още една среща преди края на годината. Отношенията между Русия и Беларус се развиват много успешно, заяви Владимир Путин на срещата с Александър Лукашенко. Търговският оборот през миналата година нарасна с повече от 23%, надхвърляйки 32 млрд. долара, а към това добави още 12%. Той подчерта, че при такова мащабно взаимодействие винаги възникват въпроси, най-вече в енергийния сектор, въпреки че тук е направено много, особено в рамките на Евразийския икономически съюз „и на двустранна основа“. „Днес имаме възможност да говорим по всички тези теми. Нашите колеги работеха, проведоха консултации. Предлагам днес: дори и да не постигнем окончателно решение, да слушаме и двете страни заедно“, каза Владимир Путин. След приключването на официалната реч пред камерите, домакинът на срещата покани госта си на работна вечеря. Преговорите на Владимир Путин и Александър Лукашенко с малки прекъсвания продължиха почти четири часа. Говорителят на руския лидер Дмитрий Песков съобщи, че двамата държавни глави ще проведат още една среща преди края на годината. Според резултатите от преговорите първият вицепремиер, министърът на финансите на Руската федерация Антон Силуанов, Русия и Беларус ще създадат междуправителствена работна група, която ще подготви предложения за решаване на спорни въпроси. Тя ще работи за сближаване на позициите в основните области на двустранните отношения. От руска страна съпредседател на работната група ще бъде министърът на икономическото развитие Максим Орешкин. Антон Силуанов добави, че на срещата в Кремъл са обсъдени планове за промени в областта на данъчното облагане на нефтения и газовия сектор, обсъдени са съвместните действия на Русия и Беларус в областта на ценообразуването на газ и енергия. „Трябва да вземем решение за ценообразуването на газа и от 2020 г. да разработим предложения за ценообразуване на този вид енергия“, заяви първият вицепремиер. Минск многократно е изразявал недоволство от цената на руския газ за републиката. В началото на декември, на среща на лидерите на страните от Евразийския съюз, Александър Лукашенко дори публично спореше за това с Владимир Путин, но след това се извини. След това руският лидер отбеляза, че цената за Беларус е почти два пъти по-ниска от тази в Германия ($ 129 спрямо $ 250). Друга претенция на Минск към Москва е свързана с руските данъчни маневри в петролния сектор, които според изчисленията на беларуската страна ще струват 10 милиарда долара за шест години. И затова Минск би искал да получи от Русия субсидии за своите рафинерии в размер на 2 млрд. долара годишно. Въпреки това експертите са убедени, че е възможно постигането на взаимно приемливи споразумения. Последните 20 години показват, че със сигурност се намира компромис, напомни бившият кандидат за президент на Беларус, Ярослав Романчук. „Съдейки по думите на ръководителя на министерството на финансите на Русия, няма да има обезщетение. Но, вероятно, ще има някакъв вид заем или някакъв вид споразумение за доставката на петрол за рафиниране – това е в интерес на руските компании. Затова очаквам, че ще има разумен компромис“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Руската федерация и Беларус ще проведат още една среща преди Нова година"}
{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%bf%d0%be%d0%b5-%d0%be%d1%82%d0%b3%d0%be%d0%b2%d0%be%d1%80%d0%bd%d0%be%d1%81%d1%82-15/", "text": "Групировката „Ислямска държава“ пое отговорност за   срещу либийското министерство на външните работи в Триполи, съобщи американски център, специализиран в наблюдението на джихадитски сайтове (SITE). „Трима войници на халифата, въоръжени с колани с експлозиви и автоматично оръжие, са успели да превземат с щурм министерството на вероостъпническото либийско правителство“, съобщава групировката в социалните мрежи. Здравното министерство съобщи, че при нападението са загинали трима души, сред които и шеф на отдел в министерството, а 21 са ранени. При атаката във вторник била взривена кола бомба до сградата на министерството, след това нападател се взривил на втория етаж, друг загинал при експлозия на куфарчето му, а силите за сигурност застреляли трети, който бил бронежилетка, но не носел оръжие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.12.26", "title": " „Ислямска държава“ пое отговорност за атаката срещу либийското МВнР"}
{"url": "https://trud.bg/%d0%be%d0%ba%d0%be%d0%bb%d0%be-40-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81%d0%b0-%d1%81%d0%bf%d0%b0%d1%81%d0%b5%d0%bd%d0%b8-%d0%b2-%d0%bb%d0%b0%d0%bc%d0%b0%d0%bd%d1%88%d0%b0-%d0%bd/", "text": "Британските и френските власти съобщиха, че около 40 мигранти са били спасени във водите между Южна Англия и Северна Франция в деня на Рождество Христово, предаде Асошиейтед прес. Френската морска префектура заяви, че малка гумена лодка с повреден двигател била засечена вчера край брега на Кале. Полицейски хеликоптер, наблюдаващ района, насочил спасителен влекач към бедстващите мигранти. Осем мигранти, включително две деца, чиято националност не се посочва, били открити на борда и предадени на британските власти. Властите отбелязват, че напоследък се наблюдава рязък скок на опитите на мигранти да прекосят Ламанша от Франция до Англия с малки лодки. Британското вътрешно министерство заяви, че служители от граничната охрана са реагирали на пет отделни инцидента с лодки в английски води през вчерашния ден, с около 40 пасажери, твърдящи, че са от Ирак, Иран и Афганистан. Според съобщението на Хоум офис мигрантите, спасени от френския влекач, са били девет, а не осем. Френската морска префектура уточнява, че когато лодката била забелязана, по първоначална оценка на борда имало девет души, но когато екипажът на влекача стигнал до тях, били открити само осем. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Около 40 мигранти са спасени в Ламанша на Коледа"}
{"url": "https://trud.bg/%d1%81%d0%b8%d0%bd%d1%8f-%d0%b8-%d0%b7%d0%b5%d0%bb%d0%b5%d0%bd%d0%b0-%d0%b7%d0%be%d0%bd%d0%b8-%d0%b2-%d1%81%d0%be%d1%84%d0%b8%d1%8f-%d0%b7%d0%b0-%d0%bf%d0%bb%d0%b0/", "text": "На официалните празнични дни 26 декември 2018 г. и на 1 януари 2019 г. зоните за почасово платено паркиране „Синя“ и „Зелена“ няма да работят. Това съобщиха от Центъра за градска мобилност. Във всички останали дни важат правилата за паркиране в зоните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.12.26", "title": " Без „синя“ и „зелена“ зона в София и днес"}
