{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0%d1%80/", "text": "Приключиха парламентарните избори в Унгария, които протекоха при значителна избирателна активност. За първи път се гласува по сложна смесена избирателна система. Първите частични резултати се очакват около 22.00 часа българско време. Първите прогнозни данни на социолозите показват, че дясната партия ФИДЕС на премиера Виктор Орбан ще спечели парламентарно мнозинство с преднина от 20 и повече процента пред крайнодясната партия “Йоббик” и социалистите. Единствената неизвестна, според тях, е дали Орбан ще си възстанови квалифицираното мнозинство от две трети в 199-местния парламент, информира  Ръководството на ЕС следи отблизо изборите в Унгария, тъй като се опасява, че при една нова и евентуално внушителна победа на партията на Орбан, импулс за развитие и укрепване могат да получат десните националистически сили в други страни от Централна Европа, особено в Полша и Австрия.  В изборите участват пет големи политически сили и движения, а също и малки партии, които за влизане в парламента трябва да преодолеят 5-процентова бариера. Със свои кандидати участват партиите от управляващата коалиция “ФИДЕС – Унгарски граждански съюз” и Християндемократическата народна партия, главният им опонент – Движението за по-добра Унгария (Йоббик), както и обединеният блок на Унгарската социалистическа партия и партията “Диалог за Унгария”, Партията на Зелените – “Политиката може да бъде различна и партията “Демократична коалиция”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Приключи гласуването на парламентарните избори в Унгария"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d1%85%d1%80%d0%b8%d1%81%d1%82%d0%be%d0%b2-%d1%81-%d0%bd%d0%be%d0%b2-%d0%b3%d0%be%d0%bb-%d0%b2-%d1%81%d0%b0%d1%89/", "text": "Българският нападател Георги Христов вкара едно попадение при звучния успех на “Тампа Бей” с 5:0 над “Отава Фюри” в мач от американската USL. Бившият играч на “Ботев” (Пд), “Левски”, “Славия” и “Локо” (София) бе точен в 61-ата минута, а голът му даде тон за звучния разгром. С попадение се отличи и голямата звезда на тима, бившият играч на “Челси” Джо Коул. В класирането “зелено-жълтите” са лидери са лидер с 9 точки от 4 кръга, колкото имат и “Луисвил Сити”. От началото на сезона Христов има 3 попадения.", "date": "2018.04.08", "title": " Георги Христов с нов гол в САЩ"}
{"url": "https://trud.bg/%d0%bf%d0%be%d0%b2%d0%b5%d1%87%d0%b5-%d0%be%d1%82-26-%d1%85%d0%b8%d0%bb%d1%8f%d0%b4%d0%b8-%d0%b4%d1%83%d1%88%d0%b8-%d1%81%d0%b0-%d0%b5%d0%b2%d0%b0%d0%ba%d1%83%d0%b8%d1%80%d0%b0%d0%bd%d0%b8-%d0%b2/", "text": "Обезвреждане на британска бомба от годините на Втората световна война принуди повече от 26 хил. души да напуснат домовете си в Падерборн – университетски град, намиращ се в североизточната част на федералната провинция Северен Рейн-Вестфалия, Германия, съобщава националният ежедневник Die Zeit, като отбелязва, че това е най-голямата операция за евакуация в следвоенната история на града. В рамките на 10 часа е забранено влизането в радиус от 1,5 км около мястото, където е открит снарядът, за да могат сапьорите да обезвредят бомбата от внушителните 1,8 тона. В часовете преди обед пожарните служби и полицията потвърдиха, че евакуацията е преминала по план. Сред сградите, които са били опразнени, са две болници и няколко домове за възрастни хора. Университетът и част от историческия стар град също са евакуирани. За гладкото протичане на операцията са задействани над хиляда пожарникари и представители на аварийни служби. Бомбата беше открита само преди една седмица и половина, по време на строителните дейности. Тя се е намира на едва 80 см под земята. Експертите са категорични, че снарядът е изключително мощен и има огромен унищожителен потенциал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Повече от 26 хиляди души са евакуирани в Германия заради обезвреждане на бомба от Втората световна война"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%85%d1%80%d0%b8%d1%81%d1%82%d0%be%d1%81-%d0%b2%d0%be%d1%81%d0%ba%d1%80%d0%b5%d1%81%d0%b5-%d0%bc%d0%b8%d1%80/", "text": "“Христос Воскресе. Мир и благодат на всички. Пожелавам ви здраве, сполука и доброта.” Това написа председателят на БСП Корнелия Нинова във фейсбук за Възкресение Христово, споделяйки снимки със своите великденски яйца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Корнелия Нинова: Христос Воскресе. Мир и благодат на всички"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%bf%d1%80%d0%b0%d0%b2%d0%be%d1%81%d0%bb%d0%b0%d0%b2%d0%bd%d0%b8%d1%82%d0%b5-%d1%85%d1%80%d0%b8%d1%81%d1%82%d0%b8/", "text": "Президентът на Русия Владимир Путин поздрави днес православните християни и всички граждани на Русия, които празнуват Възкресение Христово – Великден, съобщи пресслужбата на Кремъл, цитирана от ТАСС. Този велик празник, олицетворяващ тържеството на живота, доброто и любовта, има огромно нравствено значение. Той пробужда вярата, надеждата, стремежа да се правят добрини, да се помага на ближния, се посочва в поздравленията на Путин. Руският държавен глава и премиерът Дмитрий Медведев със съпругата си присъстваха на пасхалното богослужение в храма “Христос Спасител” в Москва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Путин поздрави православните християни по случай Великден"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d1%80%d0%b8-%d0%b2%d1%87%d0%b5%d1%80/", "text": "Няма пострадали наши сънародници при вчерашния инцидент в германския град Мюнстер. Това съобщи генералният ни консул във Франкфурт на Майн Стефан Димитров след проведен разговор с полицията в Мюнстер, съобщиха от Министерство на външните работи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " МВнР: Няма пострадали българи при вчерашния инцидент в германския град Мюнстер"}
{"url": "https://trud.bg/%d0%be%d0%b1%d0%b5%d0%b7%d0%be%d0%bf%d0%b0%d1%81%d0%b8%d1%85%d0%b0-%d0%b3%d1%80%d0%b0%d0%bd%d0%b0%d1%82%d0%b0-%d0%be%d1%82%d0%ba%d1%80%d0%b8%d1%82%d0%b0-%d0%b2-%d1%87%d0%b0%d1%81%d1%82%d0%b5%d0%bd/", "text": "Военнослужещи от състава на 55-ти инженерен полк в Белене унищожиха днес невзривен боеприпас. Модулното формирование, с ръководител старши лейтенант Милен Сотиров, беше активирано в 08:00 ч. тази сутрин, съобщиха от Министерство на отбраната. Специализираният екип извърши разузнаване, транспортиране и унищожаване на силно корозирала граната Ф–1 /тип „Лимонка”/, намерена в частен дом в село Деков, община Белене, обл. Плевен. При стриктно спазване на мерките за безопасност, невзривеният боеприпас беше унищожен на обезопасено място в района на полигон „Учебни полета” към формированието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Обезопасиха граната, открита в частен дом в с. Деков"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%bd%d0%b0-%d0%b5%d0%b4%d0%b8%d0%bd-%d1%80%d0%b8%d0%bd%d0%b3-%d1%81-%d0%b4%d0%b6%d0%be%d1%88%d1%83%d0%b0/", "text": "Кубрат Пулев ще се бие с британеца Дилиън Уайт на същата галавечер, на която Антъни Джошуа ще защитава титлата на Световната боксова асоциация (WBA) срещу Александър Поветкин. Все още предстои лагерите на шампииона и руснака да уточнят датата и мястото на боя, но асоциацията дава на британеца 150 дни да защити пояса си в тежка категория. Боят на Кобрата с Уайт пък ще е елиминационен за определяне на задължителния претендент на Международната боксова федерация (IBF). Междвременно братът на Кубрат – Тервел, нокаутира във втория рунд Ласло Пензеш (Унгария) на гала във Виена, за да запише 10-ата си победа на професионалния ринг в полутежка категория. “Съперникът беше напълно неизвестен, нямахме дори негова снимка – заяви Тервел. – Това ни затрудни, защото не знаехме какво да очакваме. Трябваше ми време да напасна играта си, да хвана дистанцията и да мога да контролирам мача. След този мач смятам да забавя темпото. Трябва да внимавам, защото от сгъстения график може да се получат травми. Става въпрос за по-леки, но все пак неприятни контузии. Няма да бързам, трябва да почина. Има предложения за мачове, има и боксьори, които се заканват, но на този етап няма яснота.”  ", "date": "2018.04.08", "title": " Кобрата на един ринг с Джошуа"}
{"url": "https://trud.bg/%d0%b1%d0%b8%d0%bd%d0%b0%d0%bb%d0%b8-%d0%b9%d1%8a%d0%bb%d0%b4%d1%8a%d1%80%d1%8a%d0%bc-%d0%bf%d1%80%d0%b8%d1%81%d1%82%d0%b8%d0%b3%d0%b0%d1%89%d0%b8%d1%82%d0%b5-%d0%bd%d0%b5%d0%bb%d0%b5%d0%b3%d0%b0/", "text": "Афганистанските бежанци, които пристигат нелегално в Турция, създават сериозен проблем, заяви турският премиер Бинали Йълдъръм на пресконференция в Кабул след разговори с афганистанския премиер Абдула Абдула, предаде в.”Миллиет”. Той каза, че в рамките на споразумение с Афганистан от 2015 г., пристигналите нелегално бежанци ще бъдат връщани обратно. Йълдъръм заяви, че министерствата на вътрешните работи на двете страни извършват ползотворна работа по въпроса. Той уточни, че по въпроса за бежанците има действащ процес между Турция и Афганистан, датиращ от 2015 г., и досега не е имало никакъв проблем. Турското министрество на вътрешните работи съобщи вчера, че турските власти ще депортират в Кабул този уикенд близо 600 нелегални афганистански мигранти, намиращи в Източна Турция. Вестник “Хюриет” писа тази седмица, че няколко хиляди афганистански мигранти са влезли нелегално в Турция от Иран през последните месеци. Йълдърм заяви още, че Анкара очаква колкото се може по-бързо прехвърляне на училищата в Афганистан, свързани с мрежата ФЕТО /движението на ислямския проповедник Фетхуллах Гюлен, обвиняван от Анкара, че стои зад опита за преврат от юли 2016 г./ под егидата на Фондацията за просвета в Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Бинали Йълдъръм: Пристигащите нелегално в Турция афганистански бежанци създават сериозен проблем"}
{"url": "https://trud.bg/%d1%81%d0%be%d1%86%d1%8a%d1%82-%d0%b4%d0%b5%d0%b1%d0%bd%d0%b5-%d0%be%d1%82-%d1%82%d0%b0%d0%b1%d0%b5%d0%bb%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "За оригинална табела от Татово време и 200 лв. са малко пари. Може и четвърт квадрат да няма надписът, но е ценен, а в интернет най-находчивите послания на половин век се разиграват и на търг. Пада истинско наддаване. Скептиците със сигурност ще се зачудят – кому са нужни надписите от соца? На хората с тънък усет и носталгия по миналото, на тези, които обичат историята и искат да научат нещо от нея. Българските села са истински съкровищници с табели. Пример са няколко шуменски, чийто кметове и до ден днешен пазят наследството от предшествениците си, без да са членове на БСП. Десетилетни, рядко срещани картини с послания от Татово време красят кметството на село Велино. Селският първенец Димитър Димиров ги забърсал от прахта и ги оставил на старите им места край някогашната сватбена зала на втория етаж. По времето, когато в селото са живели 1300 души, в нея е звучал Менделсон и са се сключвали бракове. На точното място нечия ръка е забола гвоздея за: “Бракът е траен съюз, основан на другарство, сътрудничество и взаимно доверие”. Наблизо се мъдри още една мисъл: “Децата са златния фонд на Народна Република България”. Това е вдъхновявало младоженците през 70-80-те години на миналия век преди да сложат решаващите парафи под брачното свидетелство. Защо не пише за любов, има ли я, няма ли я, не става ясно – вдига рамене и се смее кметът Димитров. Съжалява за онова време не за друго, а защото сега има право да сключва бракове, но пък няма кого да жени. Кметува от 2007 г., но сватба по негово време във Велино не е вдигана. Който си е намерил половинка, отива да се подпише в Шумен. През последните 3 г. се родили 4 бебета. Само едно мъниче останало в селото и го гледа баба му, защото майката е в чужбина, разказва орисията на селото с 246 души бившият военен. И е откровен, че при средна възраст 70-80 години на местните през два дни се правят погребения. Съселяните му отдавна не се впечатляват от старите надписи от онова време. Свикнали са им, но дойдат ли чужди гости, се убиват да ги щракат с мобилни телефони. Ще продължават да “живеят” в кметството, Димитров е категоричен, че “целта е, каквото можем да запазим, иначе нали виждаме, че всичко се руши”.  Със същия мотив са съхранени и табелите в шуменското село Илия Р. Блъсково, където улиците са същински ретро музей. Пълни са с поне 6 вида надписи срещу мръсотията. Табелите сини и бели са накацали по дуварите на къщите. От време на време, когато хората ги замазват, надписите се зацапват. От кметството обаче ги лъскат, за да се четат. Табелите зоват за опазване на хигиената и по-традиционните обясняват, че тя е най-голямото мерило за културата на човека. Други назидателно оповестяват, че чистотата е “първо условие за запазване на здравето”, “дълг на всеки гражданин”, “ваше задължение”. От 15 г. кметът Васил Василев ги поддържа и разказва на любопитни, че надписите се появили в селото по време на кметицата Йорданка Текерова по Тошово време. Доставили ги, когато полагали нов асфалт по пътя през Илия Р. Блъсково през 80-те години (и досега не е асфалтирано б.а.). “Инициативата е от нея, а аз не съм ги премахнал, защото е по-добре да ги има. Да ги четат и възрастни, и деца, да се учат на нещо хубаво. Това, което е създадено, е добре да го запазим, ако не можем да го надградим”, разсъждава Василев. Не смее сам да се хвали, че са образцово село, но покрай многото табели за чистота по улиците има и порядъчен брой кошчета за смет. Сеща се, че в момента имат едно новопоявило се сметище, но ще бъде ликвидирано. За Великден в селото няма да остане мръсно място. Вече са осигурени безплатни чували за смет, има и заповед хората да лъснат край домовете, но да не забравят и общите площи. Тази година за първи път селото ще има и свой бюджет – по 8 лв. и стотинки на човек. Събират се 3 909 лв., а общоселско събрание е решило да ги вложат в чакъл за две кални улици. Камионите за изпразване на кофите за смет не могат да влизат в тях, когато вали и каква файда от надписите за чистота, смеят се местните. Илия Р. Блъсково е известно и с още един соцсимвол на входа си – 3-метрови сърп и чук. И тази атракция, издигната след решение на профсъюзно събрание, като възхвала на труда, се пази. Местни хора редовно ги боядисват. Когато военни минават край селото за стрелбището в с. Марково спират и се снимат. “Англичани, американци…, какво ли си мислят за нас? Какви живеят в това село?”, разсъждава Василев. Но отсича – направеното не ни пречи, ще стои, докато съселяните му искат. Освен селата, заведенията са другият пристан за соцтабелите. Първан Рашков има четири за бързо хранене в Шумен, стените на две от тях е обзавел с колекцията си от ламаринени текстове. Тя непрекъснато расте, защото освен че той купува и запалени клиенти му носят подаръци. Хвали се с уникална автомобилна регистрация с първи букви КГ. Сигурно малцина ще се досетят, че това е Коларовград – старото име на Шумен от 60-те. Ако някой пък има номер със Сталин (старото име на Варна б.а.) ще приюти и него.  Измежду големите табели се мъдри и малък уникат – “Във всяка къща говедо”. Купил я, не помни за колко лева. Но казва, че върли почитатели биха дали и 300 лв. за находчив надпис, стига да е автентичен.  В интернет шестват и много фалшификати с надписи, измислени от хора, които дори не са живяли по социализма, но искат да спечелят. За ментетата предупреждават и спецове от Историческия музей в Шумен, където също се пазят табели с антикварна стойност. Музеят ги е придобил при експедиции по селата. Още нямат сбирка, достойна за изложба, казва Бета Хараланова, но призовават щедри дарители.", "date": "2018.04.08", "title": " Соцът дебне от табели в Шуменско\t\t\t"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d1%89%d0%b5-%d0%b7%d0%b0%d0%bf%d0%be%d1%87%d0%bd%d0%b5-%d0%bf/", "text": "Бунтовниците от групировката “Джаиш ал ислам”, които контролират град Дума се очаква да започнат преговори с представители на правителството за постигане на окончателно споразумение за града, който се намира край столицата Дамаск. Съобщението идва часове след подновяването на въздушните удари в района от страна на правителствените сили и на информацията за загинали цивилни при предполагаема химическа атака. Информацията за използване на химически оръжия беше опровергана от официалната информационна агенция САНА, а говорителят на американския държавен департамент Хедър Науърт призова международната общност за действие, ако бъде потвърдена достоверността на информацията за химическа атака. Науърт заяви, че отговорност за случилото се носи Русия, която подкрепя режима в Сирия. От своя страна Русия заяви, че не са използвани химически оръжия при атаките в град Дума. Папа Франциск осъди последните събития в Сирия и призова военните и политически лидери да изберат пътя на преговорите, който да донесе мир, а не смърт и разрушение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Сирийското правителство ще започне преговори с бунтовниците от групировката “Джаиш ал ислам”"}
{"url": "https://trud.bg/%d0%b3%d0%b0%d0%bb%d0%b0-%d0%be%d1%82%d0%bd%d0%b5%d0%bb%d0%b0-%d0%b4%d0%b5%d0%b2%d1%81%d1%82%d0%b2%d0%b5%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%b4%d0%b0%d0%bb%d0%b8/", "text": "Ранните й снимки я представят като кльощаво момиче с плоска гръд и длъгнесто лице с приближени очи. Но явно има магии, които са отвъд фотографиите, защото двамата с Елюар продължават да копнеят един за друг, дори когато тя се прибира вкъщи, а той заминава за фронта. След две години, под предлог, че ще се запише в Сорбоната, Гала се озовава при него и те се женят. Казват, че на сватбата им, в някаква кръчма, се струпали всички млади знаменитости на Париж. Рецитирането на „мръсни“ стихове, напътстващи младата двойка кое-как се прави в леглото, разгорещило гостите повече от виното. Семейната двойка, вече с дете (взето веднага за отглеждане от родителите на Пол), продължава да живее в несекващ купон, при който сутрин Пол Елюар толкова обичал жена си, че раздавал „голи“ нейни снимки вместо визитки и с готовност ставал третият или четвъртият в сексуалните й приумици. Гала е целенасочена в едно: никакви посредствени и банални хора, само най-искрометните звезди на хоризонта! С германския художник Макс Ернст (още една бъдеща знаменитост, погребана след смъртта си в Пер Лашез!) се запознават в курортно селище, където той пребивава семейно. Гала тутакси го примамва в компанията им, без жената и детето, естествено. На него така му харесва, че след време, с фалшив паспорт, успява да напусне Кьолн и да заживее с ексцентричната двойка под един покрив. За ненаситното око и сърце на Гала обаче това са все дребни плячки по пътя към световната слава. Защото тя вярва, че е предопределена да бъде вдъхновителка на някой гений. Ето едно обещаващо светило – Салвадор Дали! На всичкото отгоре – толкова красив и млад! Видели се за пръв път през август 1929 г. на плажа в испанския курорт Кадакес. Казват, че като научила името на чернокосия красавец с набрилянтени импозантни мустаци, Гала се провикнала: „Този ли е най-великият мастурбатор на света? Сладък е…“ И се запътила към него, смъквайки пътьом банския си костюм по начин, който максимално оголва тялото й. Дали пък ще каже по-късно, че пръв я е видял и го ударила сякаш мълния: “Тя стоеше на брега. Познах Я по голия гръб. Нейните силни като на млад атлет гръбни мускули, тежката линия на бедрата и тънката – може би твърде тънка талия – майсторски завършващ щрих!” Ах, колко пъти ще рисува той този гол гръб и тази талия… Ернст и Елюар се надявали, че срещата с Дали ще е ялова, защото мустакатият испанец, близък приятел на Лорка, се плашел от жените, не харесвал гърдите им и Но Гала успяла да го прикотка в леглото си още същата нощ и на другия ден светът се събудил от екзалтирания му вик: „Вече не съм девствен! И вече съм сигурен, че не съм импотентен!“ От този курорт Ернст и Елюар се връщат без своята муза, тя остава с Дали, в когото вижда голямо бъдеще. И тутакси се заема с делата му като опитен мениджър. Не е за вярване, че успява доста бързо да намери богат меценат – виконт Шарл де Ноел. Той купува много от картините на Дали и построява за двойката къща на брега на морето! Оттук нататък Дали е неотклонно втренчен в Гала и непоколебимо убеден, че без нея не може и десет минути! Той пише на Лорка: “Аз я обичам повече от баща си, повече от майка си, повече от Пикасо. И даже повече от парите”. Тя, амбициозна и неуморна, не му дава да си почине. Светът на изкуството, отегчен и разглезен, е луд по… луди хора! Дали и без това е щур за петима, лишен от каквито и да е задръжки, с един куп мании и страхове, с фантазии, които вървят Достатъчно е някой, в случая Гала, да го побутва нататък и да му вдъхва вяра, че е гений. Когато Европа им става тясна, те заминават за Америка, която с по-голяма охота и възторг купува всичко негово, включително чорапи, хавлии и вратовръзки с фрагменти от неговите картини. Гала изгражда тяхната разрастваща се финансова империя, без да пести пари за своите удоволствия, главно за пластични операции и млади любовници. Съпругът й няма нищо против, дори й купува старинен замък и не без гордост разправя, че никога не стъпва там без писмена покана. Гала умира в този замък през 1982 г. и в последните й дни до нея не е допусната дори дъщеря й, само Дали й държи ръката. След смъртта й той живее още седем години, но повече не нарисува нито една картина.", "date": "2018.04.08", "title": " Гала отнела девствеността на Дали\t\t\t"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb%d1%8f%d1%82-%d0%be%d1%82-%d0%bc%d1%8e%d0%bd%d1%81%d1%82%d0%b5%d1%80-%d0%b5-%d0%b1%d0%b8%d0%bb-%d0%b8%d0%b7%d0%b2%d0%b5%d1%81%d1%82%d0%b5%d0%bd/", "text": "Нападателят, който вряза превозно средство в група хора в Мюнстер и уби трима души, е бил известен на полицията с предишни дребни провинения, съобщава Die Welt.  Главният прокурор на Мюнстер Елке Адомейт поясни, че предполагаемият извършител на нападението е бил замесен в четири престъпления от 2015-2016 г. Едно от тях е извършено в Арнсберг, а останалите – в Мюнстер. Съдебното производство по тях обаче е прекратено. Съгласно представената от Адомейт информация, лицето е било замесено в нанасяне на имуществени щети, отправяне на заплахи, бягство от пътнотранспортно произшествие и измами. „Но на пръв поглед тук нямаме никакви доказателства за по-силна престъпна интензивност” на предполагаемия нападател, подчерта Адомейт. Все още няма индикации за политически мотиви на деянието му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Нападателят от Мюнстер е бил известен на полицията"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%be%d0%b1%d1%8f%d0%b2%d0%b8-%d0%bc%d0%b5%d1%80%d0%ba/", "text": "Британското министерство на вътрешните работи обяви днес мерки за противодействие на престъпността, по-специално нападенията с нож и с киселина, в контекста на увеличаващия се брой на убийствата в столицата, предаде Франс прес.  Убийствата в Лондон са се увеличили с 40 % през последните три години. За първи път броят на убийствата в британската столица е надвишил тези в Ню Йорк, извършени през февруари и март. Правителството обяви днес, че възнамерява да обяви за криминално престъпление притежанието на корозивни вещества на обществено място, да забрани продажбата на киселини на непълнолетни, както и доставянето по домовете на ножове, купени в интернет. Освен това правителството иска да обяви обществено допитване за увеличаване правата на полицията да извършва проверки на самоличността, а също и да може да конфискуват киселина, пренасяна от лица без уважителни причини. Проектозакон, който ще бъде представен след няколко седмици, предвижда да се обяви за незаконно притежанието на хладно оръжие, вдъхновено от филмите на ужасите, както и американски боксове. Проектът се вписва в стратегия за борба с престъпността, която ще бъде представена утре от правителството.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Британското правителство обяви мерки за противодействие на престъпността"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b8%d0%bc%d0%b0-%d1%81%d0%b0%d0%bc%d0%be-%d0%bf%d0%be%d0%bb%d0%be%d0%b6%d0%b8%d1%82%d0%b5%d0%bb%d0%bd%d0%b8-%d0%bd%d0%b5%d1%89%d0%b0-%d0%be/", "text": "Когато започнахме преговорите с Бойко Борисов за Договора за приятелство и добросъседство аз лично очаквах, че ще дойде някой “булдозер отвън”, някой от приятелите ни от Европа, от САЩ, от някои други приятелски страни и институции. Но, успяхме сами. Успяха нашите екипи, с тяхното творчество, успяхме по всяка вероятност и с куража си. И днес виждаме, че сме били прави. Македония не загуби нищо, България също. Получихме 11.5 на сто увеличение на търговията между двете държави. Имаме все повече музикални и художествени инициативи от двете страни. Общините сътрудничат все повече. Бизнесмените инвестират и в двете държави. Буквално и в двете държави. Дори и да търсим отрицателни неща, няма да може да ги намерим. А, в същото време не може да изброим буквално, всички положителни аспекти. Това казва македонският премиер Зоран Заев в интервю за държавната агенция в Скопие, информира  Той се обявява за подобен подход и при преговорите с Гърция. “Най-добре е да намерим решение на двустранно ниво. По този начин ще демонстрираме капацитет пред САЩ, пред ЕС и пред целия свят, че сме на ниво, че сме зрели хора. Че сме равноправни с целия демократичен свят. Не само ние, но и Гърция, защото това е в интерес и на двете държави”, подчертава Заев. На въпроса “Дали е възможно Македония да стане член на НАТО, с някакъв специален статут, ако не се реши въпроса за името?” македонският министър-председател е категоричен: Това, което някои говорят по коридорите, че е възможно да влезем като БЮРМ – Бивша югославска република Македония, че ще се присъединим независимо от това дали ще решим спора, според мен това е невъзможно. “Когато при нас бе генералният секретар на НАТО Йенс Столтенберг той каза, че това няма как да стане. И това е много честен подход. Трябва да сме наясно, включително и аз, както и всички граждани на Македония – ако не намерим решение на проблема с Гърция, няма да получим покана за членство в Северноатлантическия пакт. Да, възможно е асоциирано членство, по модела на Швеция и други държави. Може да получим, както и през 2008-ма година Стратегическо партньорство със САЩ, Турция и други приятелски държави. Няма проблем за това, но нашето желание е членство в НАТО”, казва още македонският министър-председател Зоран Заев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Зоран Заев: Има само положителни неща от Договора за добросъседство с България"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2%d0%b4%d0%b8%d0%b3%d0%bd%d0%b0-%d0%b1%d0%bb%d0%be%d0%ba%d0%b0%d0%b4%d0%b0%d1%82%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0/", "text": "Полицейската блокада в центъра на германския град Мюнстер бе вдигната, съобщи полицията, цитирана от ДПА. Жителите и туристите могат да се върнат в стария град, въпреки че зоната в непосредствена близост до мястото на вчерашната катастрофа ще остане блокирана, докато тече разследването. Германската прокуратура все още не знае какви са били мотивите на мъжа, който вчера се вряза с ван в тълпа хора в западния германски град. Той уби двама души, рани 20 и след това се застреля в автомобила. Няма основание да смята, че е имал съучастници, каза полицията. Според местни медии извършителят е германец, живеещ в Мюнстер, който страдал от психични отклонения, но полицията не потвърждава тази информация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.08", "title": " Полицията вдигна блокадата в центъра на Мюнстер след вчерашното нападение"}
