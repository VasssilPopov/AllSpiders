{"url": "https://trud.bg/%d0%bd%d1%84%d1%81%d0%b1-%d0%bf%d0%be%d0%b8%d1%81%d0%ba%d0%b0-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b4%d0%b0-%d1%81%d0%b5-%d0%b8%d0%b7%d0%b2%d0%b8%d0%bd%d0%b8-%d0%b7%d0%b0/", "text": "НФСБ поиска президентът Румен Радев да се извини на българския народ заради това, че е говорил на английски език при срещата си с генералния секретар на НАТО Йенс Столтенберг. „Настояваме президентът Румен Радев да се извини на българския народ за унизяващото нацията поведение да говори в Президентството не на официалния български език, а на чужд“,се посочва в позиция на Националния изпълнителен комитет на партията. „Ние, членовете на Националния изпълнителен комитет на НФСБ, изразяваме възмущението си от грубото погазване от президента на Република България Румен Радев на чл. 3 от Конституцията гласящ, че „Официалният език в републиката е българския“, допълват от НФСБ. „На 01 март 2019 г. в Президентството на Република България президентът Радев разговаря с генералния секретар на НАТО г-н Йенс Столтенберг не на официалния български език, а на чужд език – английски. Унизително, цинично и арогантно! Като, че ли българското Президентство е столова в централата на НАТО!“, гласи позицията. Според тях с поведението си президентът Радев нарушава не само чл. 3, но и чл. 36, ал. 1 от Конституцията, който прокламира, че „ползването на българския език е право и задължение на българските граждани“. „Езикът на един народ отразява неговото сърце, разум и дух защото езикът е единствената форма, чрез която се материализира човешката мисъл. Винаги и за всеки народ той е свещен. С поведението си президентът Радев унижи не само свещения език на Вазов, Ботев и Хайтов „език свещен на нашите деди“, но и целия български народ, който по Конституцията е призван да представлява. Унижи го за втори път, след като позорно и гузно премълча назидателната реч на Руския патриарх Кирил точно преди една година“, посочват още от НФСБ. „Българският президент Румен Радев не само игнорира посочените конституционни норми, но забрави, че съгласно чл. 92, ал. 1 представлява не само себе си, но и Република България в международните отношения, а следователно и всички български граждани. За нас, българските граждани от НФСБ, е недопустимо да се нарушава Конституцията и точно в навечерието на националния ни празник в българското президентство да се говори на чужд език независимо какъв“, се казва в позицията на партията. „Между другото г-н Радев, на какъв език, бихте посрещнали президента на република Турция Реджеп Тайип Ердоган?“, питат от НФСБ. „Националният изпълнителен комитет на ПП НФСБ настоява президентът Радев да се извини на българския народ за повторното недостойно и унизяващо нацията поведение, поругало както свещения български език, така и националното достойнство на всеки българин. Съзнавайки, че юридически трудно бихме обосновали достатъчна тежест на нарушението, за да искаме отстраняване от длъжност на президента за нарушение на Конституцията по чл. 103 от основния ни закон, ние се обръщаме към основния блюстител на законността в Прокуратурата, с искане да се произнесе по законосъобразността на действията на държавния глава“, заявяват от Националния изпълнителен комитет на ПП НФСБ.    ", "date": "2019.03.02", "title": " НФСБ поиска Румен Радев да се извини за разговора на английски език с Йенс Столтенберг"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b2%d1%82%d0%be%d1%80%d0%b8-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%b1%d1%80%d0%b5/", "text": "Втори референдум за членство в Европейския съюз ще предизвика широк „гняв“. Това заяви бившият британски външен министър и кмет на Лондон Борис Джонсън, който е на посещение в Индия. Изявеният привърженик на Брекзит, който се превърна в противник на британския премиер Тереза Мей, също така нарече „копелета“ тези, които управляват ЕС, пише индийското англоезично издание  . На въпрос на конференция в Ню Делхи относно натиска за повторение на референдума от 2016 г. във Великобритания, Джонсън отговори : „Не мисля, че е възможно. Мисля, че гневът в населението ще бъде много силен, а и досадата – хората ще бъдат занимавани изцяло от идеята да гласуват за това отново. Това беше много нервна, много разделяща кампания през 2016 г.“, каза той. Според Джонсън, насрочването на второ гласуване ще доведе до същия резултат, според него. „Трябва да направим Брекзит правилно и нашият министър-председател трябва да пробие този предпазен механизъм и тази дупка да е достатъчно голяма, за мине през нея цялото Обединеното кралство“, каза Джонсън пред медии в Индия.    ", "date": "2019.03.02", "title": " Борис Джонсън: Втори референдум за Брекзит ще предизвика гняв"}
{"url": "https://trud.bg/%d0%b6%d0%b5%d0%bd%d0%b0-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5%d0%b4-%d0%bf%d0%b0%d0%b4%d0%b0%d0%bd%d0%b5/", "text": "Млада жена е с опасност за живота, след като е паднала от моста на централния плаж в Бургас, съобщиха от Областната дирекция на МВР в града. Инцидентът е станал около 8,20 часа тази сутрин. Случаен минувач е видял как жената пада от моста, и се хвърлил в морето, за да я спасява. Пострадалата, на 28 г., е откарана в УМБАЛ-Бургас.  ", "date": "2019.03.02", "title": " Жена е с опасност за живота след падане от моста на плажа в Бургас"}
{"url": "https://trud.bg/%d0%b4%d0%be%d0%ba%d1%82%d0%be%d1%80-%d0%b5%d0%bc%d0%b8%d0%bb%d0%be%d0%b2%d0%b0-%d0%bb%d0%b5%d0%ba%d1%83%d0%b2%d0%b0-%d1%81-%d1%83%d1%81%d0%bc%d0%b8%d0%b2%d0%ba%d0%b0-%d0%be%d1%82-%d0%bf%d1%80%d0%b8/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 45 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Лечението с плодове, чай и мед било отдавна известно на Радосвета, но оставало някак встрани от вниманието й, изместено от поредната диета. Само за няколко години жената била натрупала 20 кг от стрес и обездвижване. Професията й на съдия навързвала през дните поредица от отговорности и голямо натоварване. Не минавал и нито ден без нова диета, а днес Радосвета казва, че всички хранителни режими са били “модни извращения” без никакъв ефект. Заедно с килограмите се увеличили нивата на кръвното налягане, на лошия холестерол, появил се учестен пулс и обща отпадналост. И сякаш случайно избавлението от омагьосания кръг се появило точно на 5 май 2018 г. – денят, в който д-р Емилова отбелязвала 25-годишнината от създаването на медицинския център. Семейство Станимирови попаднали на телевизионно участие на лекарката и решили, че програмата й е техният начин да открият път към здравето. Станимир бил малко скептичен, но бързо се убедил в ефектите на плодолечението. И той имал натрупани излишни килограми, от близо 10 години се борел неуспешно с диабет втори тип, нивата на кръвното налягане опасно варирали, получавал бъбречни кризи, страдал от главоболие и световъртеж заради шийна остеохондроза. Казва, че във всекидневното си меню редовно имал храни боклуци. Месото било в големи количества, а сладкишите – в промишлени. Мъжът пътува по света с голям камион и за всеки курс тръгвал с дежурна торбичка с безброй хапчета. Всички лекарства станали излишни още с първото 15-дневно гладуване през май миналата година. Настъпило удивително бързо подобрение и през лятото семейството пристигнало на Боровец, където медицинският център организира редовно лечебни ваканции. Радосвета и Станимир направили 20-дневно гладуване и захранване у дома по схема на д-р Емилова. И за двамата плодолечението било вдъхновяващо откритие. Нещото, с което да променят не просто всекидневието, а живота си. Без никакви сътресения провели програмата и я превърнали в свой стил, от който не се отклоняват. Спазват точно съветите на лекарката и вече на трапезата имат много салати и постни ястия, в които откриват неподозирани вкусове. Комбинациите според Радосвета са неограничени, важно е да се влагат качествени продукти, без да се прекалява с количеството и кулинарната обработка. Тя приготвя често зеленчукови крем супи, боб, леща, грах, пълнозърнести макарони със сосове от кашу, рукола, чесън и др. Правят си и домашен хляб от лимец с квас. На Никулден и по Коледа са уважили традициите с риба и месо. От д-р Емилова знаят как да подберат животински продукти и с какво да ги комбинират. Радосвета е свалила 20-те излишни килограма и прелива от енергия. В януарските дни, при последното идване в медицинския център, е леко облечена и много щастлива, че се е отървала от постоянното зъзнене, измъчвало я преди. Казва, че сега е разбрала защо познат ММА боец ходи в снеговете по тениска. Мъжът е стриктен веган и не го застигат никакви простуди и оплаквания от болежки. Радосвета споделя, че с плодолечението килограмите са се стопили неусетно и дори 10 от тях е свалила след периода на първото захранване. Явно организмът се настройва към програмата и като че ли е жадувал да я приложи. Но най-стойностно според жената е да се променят мисленето и нагласите, и д-р Емилова е отговорен водач точно в тази най-важна посока. Също като жена си и Станимир е стопил без мъчението на диетите 18 кг и се чувства отлично. Постигнатото го зарежда и се чуди защо мнозина отхвърлят лечението с плодове, чай и мед, без да познават програмата и без готовност да се откъснат от бремето на болестите и торбичките с медикаменти, изписани “до живот”. Съпругата му го допълва, че да се избавиш от присъдата на отровната химия, е истинско щастие. Станимирови изглеждат като двойка активни спортисти и поддържат форма с много двигателна активност, която вече е част от всекидневието им и умножава резултатите от здравословното хранене. В медицинския център посещават многобройните организирани през целия ден занимания – сутрешен комплекс упражнения на д-р Емилова, йога, китайска и водна гимнастика, пилатес и др., но най-любими са им народните танци. На клуб по хорa ходят и в Габрово. Краят на седмицата задължително е посветен на планината. Изминават любими маршрути, откриват и нови. Станимир казва, че вече може да покори и най-стръмната височина на бегом, без да се изтощи, а по-рано се е задъхвал с първите крачки. С нетърпение двамата чакат лятото и са планирали ваканцията си отново на Боровец. Условията са отлични, споделят Станимирови и оценяват високо комбинацията от най-модерна диагностика, професионален опит на лекарката и екипа, и девствена природа. За Радосвета и Станимир в медицинския център има дух, който лекува и зарежда и те кара да си винаги усмихнат на света.   Бонбони веган „Рафаело“ Продукти:  100 г овесени ядки,  100 г кашу,  10-12 бр. обезкостени пресни фурми,  1 суп. лъжица лешников тахан,  2 суп. лъжици кокосово масло,  2 суп. лъжици мед,  кокосови стърготини за овалване Приготовление:  Поставяме всички продукти в купа на кухненски робот и добре смиламе всичко до получаване на плътна маса, подобна на тесто. Оформяме топчета. Овалваме ги в кокосови стърготини и ги оставяме за няколко часа в хладилник да се стегнат.", "date": "2019.03.02", "title": " Доктор Емилова лекува с усмивка от природата\t\t\t"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d0%bb%d0%b0%d0%b2%d1%80%d0%be%d0%b2-%d0%b8-%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d1%81%d0%b0-%d0%be%d0%b1%d1%81%d1%8a%d0%b4%d0%b8%d0%bb/", "text": "Руският външен министър Сергей Лавров осъди американските заплахи срещу законното правителство на Венецуела в разговор с държавния секретар на САЩ Майк Помпео, съобщава  . Днес по инициатива на американската страна се проведе телефонен разговор между Лавров и Помпео. „Фокусът беше върху ситуацията около Венецуела. Лавров осъди американските заплахи срещу нейното законно ръководство, което е явна намеса във вътрешните работи на суверенна държава и грубо нарушение на международното право“, се казва в съобщението. Според Лавров разрушителното външно влияние под „лицемерния претекст за оказване на хуманитарна помощ” нямат нищо общо с демократичния процес.", "date": "2019.03.02", "title": " Сергей Лавров и Майк Помпео са обсъдили по телефона ситуацията във Венецуела"}
{"url": "https://trud.bg/%d0%b4%d0%be%d0%bd%d1%87%d0%be-%d0%b1%d0%b0%d1%80%d0%b1%d0%b0%d0%bb%d0%be%d0%b2-sp-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%ba%d1%80%d0%b5%d0%b4%d0%b8%d1%82%d0%bd%d0%b8%d1%8f-%d1%80/", "text": "Международната рейтингова агенция „Стандард енд Пуърс” потвърди дългосрочния кредитен рейтинг на София – BBB- с положителна перспектива. Това съобщава зам.-кметът по финанси и транспорт Дончо Барбалов чрез профила си във фейсбук. „Според публикувания доклад на институцията, S&P очаква Столична община да продължи да поддържа финансова стабилност и високо ниво на собствени приходи, както и досега”, пише Барбалов. По думите му, това помага за привличане на по-евтин финансов ресурс за реализиране на капиталовата програма на София. Данните за изпълнение на бюджета на СО сочат, че през 2018 г. постъпилите в хазната собствени данъчни и неданъчни приходи са общо 709, 2 млн. лв. /110,8% от заложените в бюджета/. Това е с 69 млн. лв. повече от постъпленията през предходната година, посочва Барбалов.", "date": "2019.03.02", "title": " Дончо Барбалов: S&P потвърди кредитния рейтинг на София"}
{"url": "https://trud.bg/%d1%80%d1%83%d1%81%d0%b8%d1%8f-%d1%81%d0%b0%d1%89-%d0%b3%d0%be%d1%82%d0%b2%d1%8f%d1%82-%d1%81%d1%82%d1%80%d0%b0%d1%82%d0%b5%d0%b3%d0%b8%d1%8f-%d0%b7%d0%b0-%d1%86%d0%b2%d0%b5%d1%82%d0%bd/", "text": "Генералният щаб на Русия разказва за американска стратегия за „цветни революции“ с използване на оръжия, предава TACC. „Пентагонът започна да разработва фундаментално нова стратегия за война, която вече е наречена „Троянски кон“. Нейната същност е в активното използване на протестния потенциал на петата колона в интерес на дестабилизирането на ситуацията, като едновременно с това атакува с високоточни оръжия (ВТО) най-важните обекти“, каза съобщи в събота началникът на Генералния щаб на въоръжените сили на Русия – първият заместник-министър на отбраната на Руската федерация, армейски генерал Валерий Герасимов. По думите му Руската федерация е готова да предотврати някоя от тези стратегии чрез използване на „концептуални подходи за неутрализиране на агресивните действия на потенциалните опоненти“. Според Герасимов, основата на реакцията на Руската федерация е „активна отбранителна стратегия“, която, отчитайки отбранителния характер на руската военна доктрина, предвижда набор от мерки за предвиждане на неутрализирането на заплахите за сигурността на държавата. Съединените щати и техните съюзници работят по нападателни военни действия, насочени към елиминиране на държавността на нежеланите страни, подкопаване на суверенитета и замяна на законно избрани държавни органи. „Такъв е случаят в Ирак, Либия и Украйна. Понастоящем подобни действия се наблюдават във Венецуела“, заяви началникът на Генералния щаб.                            ", "date": "2019.03.02", "title": " Русия: САЩ готвят стратегия за „цветни революции“ с използване на оръжия,"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d0%bd%d0%b0%d0%bc%d0%b5%d1%80%d0%b5%d0%bd%d0%b8%d0%b5-%d0%b4%d0%b0-%d0%be%d1%82%d0%ba%d1%80%d0%b8%d0%b5-%d0%ba%d0%be%d0%bd%d1%81/", "text": "България има намерение да открие консулство в испанския град Барселона. Информацията идва от външния министър Екатерина Захариева в   до народния представител от БСП Манол Генов. В отговора се казва, че в Каталуния живее голяма българска общност, а също така и че през 2018 г. 30 100 наши сънародници са посетили автономната област. Посолството в Мадрид в момента проучва възможностите като се отчитат спецификите на политическата обстановка в Каталуния, пише още в отговора си Захариева. Ще последва анализ на нормативната уредба и процедурите, след което посолството в Мадрид ще получи указания да започне процедура за откриване на консулството. В Каталуния живеят 11 239 българи, в Навара 5820, а в Арагон 4663, по данни на НСИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.02", "title": " България има намерение да открие консулство в Барселона"}
{"url": "https://trud.bg/%d0%ba%d0%b0%d0%bd%d0%b0%d0%b4%d0%b0-%d0%bc%d0%be%d0%b6%d0%b5-%d0%b4%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d1%88%d0%b5%d1%84%d0%ba%d0%b0%d1%82%d0%b0-%d0%bd%d0%b0-%d1%85%d1%83%d0%b0%d1%83/", "text": "Канада може да предаде на Съединените щати финансовата директорка на компанията „Хуауей“. Американското правосъдие я обвинява в промишлен шпионаж и за нарушаване на наложените от Вашингтон санкции срещу Иран, съобщава  . Мън Вънчжоу беше задържана в Канада през януари по искане на американските власти. Тя е обвиняема по общо 23 параграфа. Канада предприе първите стъпки за екстрадирането ѝ, като в сряда ще започнат изслушванията в съда. Пекин остро протестира пред Отава, тъй като двете страни имат споразумение да не предават свои граждани на трети страни.", "date": "2019.03.02", "title": " Канада може да предаде шефката на „Хуауей“ на САЩ"}
{"url": "https://trud.bg/%d0%b7%d0%b0%d1%80%d0%b0%d0%b4%d0%b8-%d0%bc%d0%b0%d1%80%d0%b0-%d0%b1%d0%b5%d0%bb%d1%87%d0%b5%d0%b2%d0%b0-%d0%b1%d0%b8%d0%bb-%d0%bf%d1%8a%d1%80%d0%b2%d0%b8%d1%8f%d1%82-%d0%b4%d1%83%d0%b5%d0%bb/", "text": "Съперничество за сърцето на Мара Белчева е причина за провеждането на първия дуел в следосвобожденската история на старата столица, а и на страната. Главни действащи лица в него са щаб-капитан Бисоцки и подпоручик Владимир фон Ротмер. За щастие съревнованието между тях не завършва трагично, но княз Дондуков-Корсаков е В частни разговори обаче руският императорски комисар споделял, че добре разбира своите юнаци, тъй като “сред и без това много красивите търновки тази ученичка просто блести с хубостта си и няма как да не бъде забелязана“. След гимназията Мара Белчева учи девически институт във Виена, става учителка в Русе и София. Руските офицери не успели да спечелят сърцето на бъдещата поетеса, но според някои изследователи именно през ученическите й години припламнали първите искри на обич между нея и авторитетния и ерудиран великотърновец Христо Белчев, заемал високи служби в държавния апарат след Освобождението, за когото по-късно се омъжва. Щастието им, уви, не трае дълго. През 1890 г. Христо Белчев става министър на финансите в кабинета на своя съгражданин Стефан Стамболов. На 15 март 1891 г. по време на разходка на двамата в района на Градската градина Белчев става неволна жертва на подготвено срещу премиера покушение. Това е денят, в който се извършва първото голямо поръчково политическо убийство у нас.  Мара Белчева В салоните я наричат „дамата в черно“. Тя се затваря вкъщи, боядисва всичко, дори чаршафите, в черно. След убийството на съпруга й заминава да следва филология във Виена. Междувременно е поканена за придворна дама в двореца в София. Говори се, че княз Фердинанд е лудо влюбен в нея, дори че една от причините за убийството на мъжа й е тя да бъде свободна. Няма доказателства за това, но е факт, че князът поръчва да направят гипсова отливка на ръката й, държи я на нощното си шкафче и всяка вечер я гали и целува. През 1903 г. на една вечеря Мара Белчева се среща с Пенчо Р. Славейков, когото познава бегло от дете. „Бил мълчалив… Нея вечер не можах да се вредя да кажа дума… Невизитни дрехи, невизитни обръщения, думи, понякога на ръба на приличието, а понякога и през ръба. Едната му обувка отдолу протъркана и ръката му все вие и опъва брадата, кой знае откога не виждала ножица… Най-сетне самата лампа започна да примигва. И след това дълго по тротоара се чуваше тракането на бастуна му“, пише по-късно тя. След тази вечер срещите им зачестяват. И двамата са самотни, преживели голямата любов, обезверени, но много близки в нещастието си и в интелектуалните си търсения. Връзката между изящната дама, ухажвана от самия Фердинанд, и накуцващия злобен интелектуалец предизвиква В писмата си Мара Белчева казва, че цялата пъргавост от краката е отишла в главата му. Животът придобива нов смисъл за нея – Пенчо я приобщава към кръга „Мисъл“, домът й се превръща в редакция на литературния сборник „Мисъл“, първите й стихотворения излизат през 1910 г. Истински щастливи двамата се чувстват само в кръга на приятелите си и когато са в чужбина. В продължение на девет години между тях се установява светла обич, дълбока привързаност, единомислие, другарство, сърдечна топлина. През 1911 г. Мара се разболява и заминава в Европа да се лекува. Вдовишката й пенсия е спряна, клюките по неин адрес не престават. На 10 юли същата година уволняват министъра на просвещението Стефан Бобчев от поста директор на Народната библиотека. Славейков отказва овакантената длъжност и заминава за чужбина. В края на август вече е в Цюрих, където го посреща Мара Белчева. Към последиците от прекараната в детството болест поетът добавя депресия и други усложнения. Последните си дни заедно Мара Белчева и Славейков прекарват в Италия, край красивото езеро Лаго ди Комо. За да поеме разноските по престоя им, Мара На 28 май 1912 г. поетът издъхва в ръцете й. След кончината на кандидата за Нобелова награда съкрушената от скръб Мара Белчева прекарва дълго време в чужбина. През 1921 г. тя пренася костите му в България. До края на живота си живее под наем и няма собствен покрив. Става милосърдна сестра и учителка по време на Междусъюзническата война през 1913 г. Завърнала се в родината, освен на увлечението си по дъновизма, тя се отдава и на пътувания в страната, четейки свои стихове и разказвайки спомени за Пенчо Славейков. Някогашната красавица, една от големите поетеси на България и спътничка на Пенчо Славейков, умира в нищета през 1937 г. в София. Мара Белчева ходи на гроба на Пенчо до смъртта си и винаги твърди, че двамата са се обичали толкова силно, че всеки ден заедно може да се измери с цяла година любов.", "date": "2019.03.02", "title": " Заради Мара Белчева бил първият дуел\t\t\t"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd-%d0%b5%d0%b4%d0%b8%d0%bd-%d0%be%d1%82/", "text": "Испанската Гражданска гвардия  , че в България е арестуван един от най-издирваните испански наркотрафиканти, който променил външния си вид, като значително увеличил килограмите си и се готвел да избяга във Венецуела, предаде БТА. Испанецът с инициали J.S.A. според Гражданската гвардия играел много важна роля в „опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари“. Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид. В началото на февруари агенти, специализирани в издирването на бегълци в Испания научили, че той е в българския пристанищен град Варна. Те допуснали, че е „възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 килограма“, добавя Гражданската гвардия. Според нея българската полиция потвърдила това и извършила ареста. В момента на ареста заподозреният наркотрафикант имал фалшиви испански документи за самоличност и смятал да напусне България и да отпътува към Венецуела в следващите дни", "date": "2019.03.02", "title": " Испания: В България е арестуван един от най-издирваните наркотрафиканти\t\t\t"}
{"url": "https://trud.bg/%d0%b6%d1%8a%d0%bb%d1%82%d0%b8%d1%82%d0%b5-%d0%b6%d0%b8%d0%bb%d0%b5%d1%82%d0%ba%d0%b8-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-16-%d1%82%d0%b8/", "text": "Във Франция „жълтите жилетки“ започнаха 16-ия си протест срещу президента Макрон и данъчната и социалната политика, с днешната си акция те се надяват да дадат нов тласък на движението. Протестното шествие на „жълтите жилетки“в Париж потегли по бул. „Шанз Елизе“, засега спокойно и без инциденти, въпреки че един от призивите в социалните мрежи приканваше към край на „пацифизма“, съобщава  . Пред медиите някои демонстранти уверяват, че няма да се откажат, докато президентът Макрон не предприеме повече мерки за покупателната способност. „Жълтите жилетки няма да се откажат. Докато имаме правителство, което е глухо за исканията ни, няма да се откажем. Вече имаме и други идеи, следващата седмица ще има седящ протести и демонстрация на жените, но няма да се откажем“, коментира протестираща. Друго шествие ще започне след малко в Лил, участниците приканиха свои съмишленици от други страни. След известния подем, забелязан миналата седмица „жълтите жилетки“ гледат на днешната си акция като на „разгрявка“ за бурен месец март и се активизират за следващите съботи, особено за 16 март, когато трябва да приключи националният дебат по икономически и социални теми, обявен от президента Макрон.  ", "date": "2019.03.02", "title": " „Жълтите жилетки“ излязоха на 16-ти протест във Франция"}
{"url": "https://trud.bg/3025155-2/", "text": "Лидерът на Европейската народна партия (ЕНП) в Европарламента Манфред Вебер призова унгарския премиер Виктор Орбан да се извини на председателя на Европейската комисия Жан-Клод Юнкер и да прекрати антиевропейската кампания в страната си, съобщава  .     Думите му идват само ден, след като партии членки на ЕНП  . „Със своите изказвания Орбан сериозно навреди на ЕНП. Очаквам от него да се извини и да прекрати всякакви негативни кампании“, коментира ситуацията Вебер. Миналият месец унграският премиер предприе кампания срещу председателя на ЕК Жан-Клод Юнкер и американския милиардер от унгарски произход Джордж Сорос. Той ги обвини, че заедно с Брюксел, разработват имиграционна кампания, която е в ущърб на Будапеща. „Виктор Орбан се движи в грешната посока от политическа гледна точка. В поведението си и в начина, по който се опитва да навреди на демокрацията, той все повече започва да прилича на италианския си колега Матео Салвини“, смята Вебер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.03.02", "title": " Манфред Вебер призова Орбан да се извини на Юнкер"}
{"url": "https://trud.bg/%d0%ba%d0%b5%d1%80%d0%b5%d0%bc%d0%b4%d0%b6%d0%b5%d0%bc-%d1%81%d0%b5-%d0%b2%d0%bb%d1%8e%d0%b1%d0%b2%d0%b0-%d0%b2-%d0%b5%d0%ba%d1%80%d0%b0%d0%bd%d0%bd%d0%b8%d1%82%d0%b5-%d1%81%d0%b8-%d0%bf%d0%b0%d1%80/", "text": "Успешният актьор разказа и за последните сериали, в които участва. „Любов и синьо“ беше много интересен проект. Влязох в него, след като главният герой бе убит. Рейтингът на сериала беше висок. Някои от сцените бяха заснети в Кападокия. Там, през зимата, температурата на въздуха достига до -27 градуса. Както вече казах, аз съм човек, който не харесва студа и бях се облякъл доста добре“ сподели Керемджем. Той подчерта, че заради актьорските си ангажименти малко е пренебрегвал музиката, но сега отново се е съсредоточил върху нея. „Мисля, че ще пусна албум, в момента записвам много нови неща“, каза актьорът.  Въпреки че е на 41, Керемджем Той обаче подчертава, че не боядисва косата си, тя си е естествено черна. „Щяхме да снимаме сериал с любимия ми продуцент Фатих Аксой и той ми каза: „Само че ще трябва да спреш да боядисваш косата си.“ Казах му, че тя си е естествено черна и той се изненада, защото бях на 40 години. Наскоро, видях как фризьорът ми старателно изрязва някои посивели косми, но го помолих: „Спри, те са доказателство, че не боядисвам косата си. “ На въпроса на водещия Емре Сайги, с какво най-много се забавляват с приятелите си, актьорът отговори: “ Много се шегуваме с моето смешно кихане. Живеем заедно в една триетажна жилищна сграда с чичо ми, който обитава последния. Когато кихне обаче, че чува и на първия етаж. Аз съм същия. На концерт на класическа музика, това вече е голям проблем ”, казва актьорът. На въпроса как смогва да си снима и в сериали, и в игрални филми, Керемджем обяснява, че първите обикновено се снимат през зимата, а филмите – през лятото. Когато получих последната оферти да играя във филм, бях зает със снимането на поредица и разбира се, отказах.“  С чувство за хумор Кереджам признава, че но си ги харесва. „Живея с тях 40 години. Когато съм нервен, изглеждам малко смешно. Защото аз не съм човек, който ще вика и обижда. Ако обаче съм принуден да повиша глас, изглеждам смешно и нелепо.“ Попитан дали, ако има възможност да изберете пола си, би предпочел да бъдете отново мъж, Керемджем отговаря: „Да бъдеш жена е много трудно, затова пак бих избрал да съм мъж.“  Известно е че Керемджем е бил женен за актрисата Седа Гювен, с която се срещат в сериала „Здравей, живот“. Впоследствие се развеждат. Докато се снима в „Моят живот“ се залюбва с екранната Бахар – актрисата Есги Асаролу. Керемджем е суперзвезда в родината си, но и със слава на Дон Жуан. Той не отрича, че боготвори жената, но се засяга, когато го нарочат за Казанова. Актьорът, композитор и певец вярва в брака, мечтае за деца и вижда майка им като деликатна, крехка дама. Агресивните феминистки не са за него и би бил щастлив с дама, напомняща Бахар от „Моя живот“. Керемджем е убеден, че ще се задоми отново. Той наистина се влюбва в сценичните си партньорки. В последните над десет години е бил с няколко дами и винаги е поддържал дълги връзки. С актрисата Белит Йозйокран са заедно цели седем години, но никога не са живели заедно. Тя работи в Анкара, той – в Истанбул. Виждат се веднъж на две седмици, веднъж на месец. В крайна сметка решават, че не могат да я карат така. Избират кариерите си, вместо единият да направи компромис и се разделят. С Ясемин Ергене снимат „Игри на любовта”. Флиртуват, срещат се, но не я докарват до интимност. Свършва сериалът – свършва и закачката.", "date": "2019.03.02", "title": " Керемджем се влюбва в екранните си партньорки\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8-%d0%ba%d0%b8%d0%bc-%d0%b8%d0%b7%d0%b3%d1%83%d0%b1%d0%b5%d0%bd%d0%b8-%d0%b2-%d0%bf%d1%80%d0%b5%d0%b2%d0%be%d0%b4%d0%b0/", "text": "Предводителите на САЩ и КНДР Доналд Тръмп и Ким Чен Ун поляха със студен душ многобройните оптимистични прогнози за тяхната среща в Ханой. Когато трябваше да тръгнат същинските преговори помежду им, след което двамата лидери и делегациите им да се съберат на помпозен обяд и тържествено да подпишат очакваната Ханойска декларация, всичко бе претупано само с началната двучасова среща. След нея Тръмп и Ким набързо си тръгнаха всеки към хотела си и беше обявено, че цялата по-нататъшна програма за деня се отменя. Стана ясно, че двамата не са се разбрали и никакъв съвместен документ няма да има. След това американският президент се появи пред медиите заедно с държавния секретар Майк Помпейо, за да увери, че химията му с Ким продължава, че двамата остават добри приятели, че диалогът им е бил конструктивен и е протекъл в добронамерена атмосфера. Но че Ким бил поискал прекалено много, а пък сам не бил готов да направи достатъчно. И затова Тръмп и Помпейо заедно решили засега да не подписват нищо с Пхенян. Поисканото от Ким било САЩ изцяло да отменят санкциите срещу Северна Корея. В замяна обещал като за начало да ликвидира ядрения реактор в Йонбьон. Американската страна обаче искала пълен отказ от цялата ядрена програма на КНДР и едва след международно удостоверяване, че това наистина вече е факт, щяло да се пристъпи към отмяна на санкциите. След като се установило, че никой не е готов да отстъпва, разговорите приключили и участниците се разделили с приятелска нагласа, но без да се договарят за нова среща. Тръмп и екипът му полагат големи усилия, за да избегнат оценката, че това е провал и да внушават, че самият факт на провеждането на ханойското рандеву е успех, че процесът ще продължи в позитивна посока, защото Ким все пак обещал и занапред да се въздържа от ядрени и ракетни опити. Факт е, че бърз напредък в отношенията между две толкова различни страни и по толкова различно разглеждани от тях проблеми е крайно трудно да се постигне. Но е факт също, че американската дипломация подхожда към севернокорейската тема с общо взето обичайния си за международните отношения стил, когато отсрещната страна е възприемана като априори задължена да прави повече отстъпки пред суперсилата САЩ. Ким обаче явно има друго мнение по въпроса. И сигурно не е забравил как, след като в знак на добра воля в навечерието на миналогодишната юнска среща с Тръмп в Сингапур взриви най-известния си ядрен полигон, през август дойде нова серия американски санкции срещу КНДР. Очевидно, сега в Ханой той бе дошъл с по-категорична позиция за санкциите. И без готовност за пълно ядрено разоръжаване, защото няма как да не си дава сметка, че само докато има ядрени ракети, Вашингтон ще разговаря любезно с него. Впрочем, няколко часа след пресконференцията на Тръмп севернокорейският външен министър Ри Йонг Хо също направи изявления, в които обясни, че неговата страна е поискала частично, а не пълно вдигане на санкциите. И срещу това е предложила унищожаване на всички ядрени съоръжения в изследователския център в Йонбьон, както и отказ от опити с ракети с далечен обсег на действие. Това още веднъж потвърди оформилото се междувременно впечатление, че несъстоялата се Ханойска декларация се е разбила на пух и прах именно в онова препятствие, за което предупреждаваха доста експерти – че в уж добронамереното дуо Тръмп – Ким всеки от участниците разбира различно посланията на другия и кой какви отстъпки трябва да прави. Така изгубени в превода, те всъщност наистина няма смисъл да се събират повече, ако дипломатическите им отбори не започнат да свеждат общите приказки до конкретни точки и стъпки, като по-старателно съгласуват всичко предварително. По отношение на проявената сега от Ким твърдост съществува голямо изкушение тя да бъде приписана на възможни съвети, дошли от Китай. Защото Китай със сигурност има мотив да си връща заради подетата от Тръмп търговска война срещу него. Но в случая все пак едва ли става дума за това. Всички кореспонденти, отразяващи ханойската среща, твърдят, че преди днешните разговори не само Тръмп, но и Ким е демонстрирал подчертан оптимизъм. Дори за първи път дал интервю в крачка на американски журналист. Споделил му предчувствието си, че “ще видим добри резултати”. На въпрос дали е готов за денуклеризация, отвърнал: „Иначе не бих бил тук”. А относно американската идея за отваряне на офис “за връзка” в Пхенян казал: „Това е нещо, което ще приветстваме”. След фиаското обаче това няма да се случи, поне засега. Няма да се случи и предричаното предварително обявяване най-после на край на Корейската война – защото от приключването u през 1953 г. и досега Пхенян и Вашингтон всъщност са само в условията на примирие. Смяташе се, че в Ханой ще бъде направена първата крачка към бъдещо подписване на мирен договор. Но не стана. Така че Тръмп няма да има какво да размаха пред доминирания от опозиционните демократи Конгрес у дома си, за да се представи като супермен в международните дела и да дръпне поне малко напред в изтощаващата го вътрешнополитическа схватка.   Дипломация на още четири държави В изявленията си след безславния край на ханойската среща Тръмп изрично спомена и останалите държави, ангажирани с дипломатически решения за КНДР – Китай, Русия, Япония, Южна Корея. Което е знак, че въпреки фобията си към многостранни международни формати, следващата му стъпка очевидно все пак ще е отново да потърси сътрудничеството на въпросните четири държави, без които двустранната му химия с Ким рискува да стане прекалено летлива.", "date": "2019.03.02", "title": " Тръмп и Ким – изгубени в превода\t\t\t"}
{"url": "https://trud.bg/%d0%b1%d0%be%d0%b9-%d0%bf%d0%b0%d1%80%d1%82%d0%b8-%d0%b8-%d1%81%d0%ba%d1%83%d1%87%d0%bd%d0%b8-%d1%82%d1%80%d0%b5%d0%bd%d0%b8%d1%80%d0%be%d0%b2%d0%ba%d0%b8-%d1%83%d0%b2%d0%be%d0%bb%d0%bd%d0%b8%d0%bb/", "text": "Авантюрата на Клаудио Раниери с „Фулъм“ приключи след само 107 дни. Италианецът, дошъл като месия на „Крейвън Котидж“ през ноември, бе уволнен след серия от слаби резултати. Лека закачка със съдбата бе фактът, че първият и последният мач на опитния тактик бе срещу един и същ съперник – „Саутхямптън“. Дебютът му бе оптимистичен – 3:2 над „светците“. В сряда вечер срещу същия отбор феновете на „белите“ прочетоха присъдата на бившия мениджър на „Лестър“. Гостуващата агитка се обедини около скандирането „Не те искаме повече“ в края на мача, когато тимът губеше с 0:2. Появи се и транспарант в подкрепа на неговия предшественик.  „Славиша (б.а Йоканович), направи „Фулъм“ велик отново“, бе призивът, изписан върху парче черен плат. Ден след уволнението на Раниери, на Острова разкриха редица събития от „Крейвън Котидж“, предопределили преждевременната раздяла между двете страни. Под негово ръководство нападателят Абубакар Камара се спречка с Александър Митрович заради дузпа, отсъдена в тяхна полза. Тогава африканецът отне топката от ръцете на своя съотборник, за да пропусне впоследствие наказателния удар срещу „Хъдърсфийлд“. По-късно двамата се сбиха по време на йога занимание на клубната база. А скандалите с Камара приключиха в момента, в който той бе арестуван на стадиона на „Фулъм“ по обвинение в насилие над стюард, охраняващ съоръжението. Странно е и решението на Раниери да разреши на отбора да пътува за Амстердам за коледно парти веднага след поражението с 1:4 от „Манчестър Юнайтед“. Успоредно със слабите резултати тренировките на тима пък станали скучни за играчите, разказват от клуба.  А обещанието на бившия селекционер на Гърция да поощрява отбора при чиста мрежа с храна от „Мак Доналдс“, също не спомогнало за повишаването на формата. Тимът само в два случая не допусна гол, а „Фулъм“ е с третата най-слаба защита от всички дивизии в Англия (63). По-зле са само „Нотс Каунти“ (66) и „Рочдейл“ (73).", "date": "2019.03.02", "title": " Бой, парти и скучни тренировки уволнили Раниери"}
{"url": "https://trud.bg/%d0%be%d0%b1%d0%bb%d0%b0%d1%87%d0%bd%d0%be-%d0%b2%d1%80%d0%b5%d0%bc%d0%b5-%d0%b4%d0%bd%d0%b5%d1%81-3/", "text": "Днес облачността ще е значителна. Главно след обяд, на места, ще има слаби превалявания, предимно от дъжд, в планините над 1800 метра – от сняг. Ще духа до умерен вятър и с него за кратко ще проникне малко по-студен въздух, показва справка в сайта на НИМХ. Преобладаващите максимални температури ще са между 9° и 14°. Над планините ще е предимно облачно. Главно около и след обяд ще има валежи от сняг, под 1800 м – от дъжд. Ще духа предимно умерен северозападен вятър. Максималната температура на височина 1200 метра ще е около 4°, на 2000 метра – около минус 2°. Над Черноморието ще преобладава облачно време, на места с превалявания от дъжд. Вятърът ще се ориентира от североизток и ще е умерен. Максималните температури ще са от около 6° на по Северното Черноморие до около 12° на юг. Температурата на морската вода е 6°. Вълнението на морето ще бъде 2-3 бала.", "date": "2019.03.02", "title": " Облачно време днес"}
{"url": "https://trud.bg/%d0%ba%d0%b8%d0%bd%d0%be%d1%80%d0%b5%d0%b6%d0%b8%d1%81%d1%8c%d0%be%d1%80%d1%8a%d1%82-%d0%bf%d1%80%d0%be%d1%84-%d0%b8%d0%b2%d0%b0%d0%bd-%d0%bd%d0%b8%d1%87%d0%b5%d0%b2-%d0%bf%d1%80%d0%b5%d0%b4/", "text": "„Можеш ли да убиваш“ е новият филм на проф. Иван Ничев, който тръгна по кината из цялата страна от 1 март. Горчива комедия, почти документална фикция. Това е историята на седем момчета, които се опитват да оцелеят в най-бедния край в ЕС, в един от най-красивите райони на България – Видинския. Абсурдната ситуация, в която млади хора, подготвени да бъдат учители, да бъдат инженери, а едва свързват двата края, ги кара да погледнат към професионалната армия и мисиите в Афганистан.  – Тествахте филма си пред доста солидна публика в Полша. Как мина прожекцията, професор Ничев?  – Много добре и много обнадеждаващо. Бяха поканени много колеги от гилдията и чух много суперлативи. Това ме успокои, защото бях доста напрегнат. – Минава ли някога това напрежение, когато човек направи филм?  – Трудно, но в крайна сметка остават хубавите спомени. През годините съм забелязал, един филм има два етапа. В първия, филмът започва да търси втора родина. Някои мои филми са имали добър прием в англосаксонския свят, други – в немскоговорещи страни, трети – в Русия, четвърти – някъде в далечни страни. – А вторият етап?  – Той е най-важният. Това е времето. Затова се опитвам да внушавам на моите студенти да бъдат по-спокойни в това, което се случва около тях, защото само времето ще оцени това, което е направил твореца. – Това не е ли отчайващо? Първо чакаш да създадеш един проект, след това да намериш финансиране, да те допуснат да го направиш. И ако това се случи, да го заснемеш и да чакаш още много години да получиш крайната оценка?  – Много хора не си дават сметка, че това е една много тежка професия, в която артистът залага много съкровени неща и много често може да се сблъска с неразбиране, много често може да се сблъска с неприемане, но трябва да го преглътне и да продължи напред. Но го има и обратното. Най-добрите, хубави мигове, които съм имал, това е срещата с публиката, с хората. – Каква конкуренция сме ние, какъв културен отпор можем да дадем на такъв могъщ натиск какъвто е Холивуд?  – Не е никак лесно. Мисля, че това е дълъг процес, който е успореден с движението и развитието на страната ни в цивилизования свят. Не е въпрос само до големината на нацията. Ето, една Унгария, която е съпоставима с нас и като територия, и като население, отдавна има своето място на световната сцена. Преди години, когато пътувах по фестивали в САЩ, след прожекциите често ме питаха „Къде е България?“. За двайсет години, все пак България отиде много напред. Станахме част от Европейския съюз, разпознават ни. Историята около Холокоста и спасяването на българските евреи също помогна на света да види какво е направил нашият народ за други хора. Всичко е един процес, към който трябва да бъдем търпеливи и да възпитаваме нашите млади хора в университетите, че това става с много труд, с търсене на добри теми, с професионализъм и не с подмамване с така наречените „бляскави успехи“ с някакви екранни полуфабрикати. – Аз не мисля, че и в Холивуд пътят е лек, нищо че Америка е огромна.  – Жестока борба е там. Когато четеш биографиите на някои хора как са пробили в киното, осъзнаваш че това е къртовски труд, подплатен с огромен талант. – Как вдъхновявате студентите си, как ги мотивирате, за да разберат, че имат шанс?  – Още от първия ден на моята работа като педагог използвах всички положителни примери, които са дали възможност на колеги да пробият в световното кино. Смятам, че трябва да носят маршалския жезъл в раницата си, още докато са студенти, независимо, че някой може да ги упреква в мегаломания и каквото и да е. Тези професии са такива, че няма как да успееш, ако не вярваш в себе си. Увереност, която понякога е на границата на мегаломанията. – Скромността краси ли режисьора?   – Скромността краси, но само донякъде. Имам едно друго определение, което аз често повтарям. Режисурата не е професия, а диагноза. Скромността е нещо доста условно. Сигурен съм, че дори на смъртния одър един режисьор говори за новите си проекти. Миналата седмица бях в дома на моя приятел Кшищоф Зануси и естествено това, за което си говорехме, бяха проблемите в киното, но и за новите му проекти. А преди дни на една премиерна прожекция на „Можеш ли да убиваш“ във Велико Търново, където двама млади хора – Божидар Илиев и Янаки Дерменджиев, са реновирали едно прекрасно кино в бившето читалище „Искра“. Задъхан влизам в залата и първите въпроси на журналистите там бяха :какъв ще бъде следващия ви филм . Това е прекрасно. Преди време работих с един от големите холивудски продуценти – Менахем Голан (номинация за „Оскар“ за „Operation Thunderbolt“) – с когото снимахме „Деца от восък“, който повтаряше „Мечтая да умра на снимачната площадка“. При него май така и стана. Всеотдайни хора. – Само се зачудих, когато се появи онзи важен персонаж – Жената с косата, дали един режисьор има правото да каже „Стоп! Започваме отначало!“?  – Ха-ха! Това ще бъде интересна сцена. Не знам! Трябва да питам Голан на някакъв специален спиритистичен сеанс какво й е казал на тази с косата. Искал ли е отново да режисира? Не знам. – В момента носталгията по старите филми е по-голяма, отколкото симпатиите към новите. Може ли да се направи една съпоставка между българското кино преди и след падането на Берлинската стена?   – Аз я разбирам тази носталгия. Носталгията към старото българско кино е носталгия към времето, в което са живели повечето от хората, които гледат филмите. В онова време, каквото и да говорим за епохата – аз имам три спрени филма от цензурата, но тогава се даваха пари и възможности за един професионален продукт. Това означаваше, че и драматурзите бяха професионалисти и изобщо имаше кино индустрия. – Имате предвид, че са можели да живеят само от работата си като сценаристи?  – Да! И не само те. Освен това се мислеше и за публиката, тъй като се даваха и значими финансови награди за зрителския интерес. Тя не отсъстваше от размислите на всеки един български режисьор. Това нещо малко се поизгуби след обрата. – Защо?  – Малки евтини продукции, насочени към малки фестивали – някъде да бъдат забелязани, а не към публиката. Изчезнаха драматурзите. Режисьорите сами започнаха да си пишат сценариите, защото нямаше професионалисти. Не смятам, че това е най-успешният ход. Днес НАТФИЗ вече започна да обучава драматурзи и това поколение расте, трупа опит и един ден този процес ще роди големите автори на България. Веднага след промените и малко след това, филмите които излизаха на екран, не бяха изпипани драматургически и това си личеше и се усещаше от публиката. Но зрителите изпитват глад към българското кино. Сега тази дупка започва да се запълва от българските телевизионни сериали и това е добре. Аз смятам, че трябва да се произвеждат все повече български филми и сериали, защото екипите, актьорите, режисьорите и продуцентите трупат опит. Количеството ще направи качеството – няма какво да говорим. Ето например в САЩ годишно се произвеждат над осемстотин филма, а колко от тях са гениални, или колко от тях са неизвестни? Когато ние започнем да правим всяка година все повече и повече филми, тогава ще се появи и онзи, който ще вземе Златна палма, Златна мечка или Оскар. Вървим в тази посока и дори без помощта на държавата. Съвсем скоро разговарях с един дистрибутор и той ми каза нещо, което ме изуми. Около дванайсет филма очакват премиера сега до лятото. Половината от тях са частни. Не знам откъде тези млади хора намират парите – да са живи и здрави – това е прекрасно. Култът към онези хубави български филми трябва да го продължим с култ към новото кино. Няма друг изход. – Като става дума за младите хора, преди две години търсихте за „Можеш ли да убиваш“ точно млади актьори, непохабени от изяви в телевизията. Какво се случи? Намерихте ли ги?  – Съзнателно го направих. Исках филмът да звучи документално. Това е филм, в който влагам и усмивка, и комедийни моменти, и смях, независимо, че на моменти е на ръба на абсурда в драматургическите решения. Реших да има един сложен микс от документално вглеждане и художествена измислица. Женитба, доста тежка за реализация, но се радвам, че специалисти – и тук, и в Полша – прецениха, че се е получило. Зрителят трябва да потъне в живота сякаш на истински, реални личности. Това обуславяше решението ми да взема много малко известни актьори. Една нова генерация актьори, за които съм сигурен,че ще чуваме. Единствените известни актьори във филма са голямата Емилия Радева и моят приятел Добромир Манев. – „Можеш ли да убиваш“ – това е името на филма.  – Можеш ли да убиваш е въпрос, който аз задавам на всеки, който влезе в кинозалата. Надявам се всички, които дойдат да гледат филма и да се забавляват. Разбира се има и тъжни моменти, може и да си поплачат, но да си отговорят на въпроса „Можеш ли да убиваш“. Приканвам българските зрители да дойдат в кината – филмът тръгва от първи март в цялата страна. – Филмът е заснет във Видин – в този прекрасен, но най-беден край на Европа. Какво усетихте от красотата и мизерията на Северозапада?  – Попаднах на най-точното място и като локация, и като атмосфера. Още като отидох за първи път във Видин, за да се убедя дали това е точното място за филма, разбрах, че съм на правилното място. – Защо?  – Когато се здрачаваше, ме обземаше едно особено чувство, че съм в един град напуснат по незнайни причини. – Град дух?  – Да! Град, който си има всичко. Има сгради, има улици, лампите светят, обаче къщите не светят. Няма хора. Разпитвах, разговарях с местните и от тях разбрах, че седемдесет на сто от населението е на гурбет – в Испания, Германия, Гърция. Това е град призрак. Хубавото обаче е, че си запазват жилищата. Това означава, че хората имат надежда и ще се върнат. Това е надежда и за мен. Мечтая си, надявам се хората, които управляват тази държава, да погледнат към тези райони, да ги съживят. – Тези млади момчета във филма решават да станат професионални войници, за да избягат от мизерията. Защо точно войници?  – Тези хора, които са родени да бъдат учители, да бъдат химици, да бъдат с някакви граждански професии, изведнъж са седнали да се занимават с нещо, което в крайна сметка не е за тях. Това ражда смеха и тъгата.Защо? За да оцелеят – Не е ли това най-голямата трагедия на това поколение, при това не само във Видин, където практически цял един град се превръща в гастарбайтери, обслужващ персонал на Европа, при условие, че тези хора са били с достойни професии и с добри перспективи пред себе си?  – Това ми е най-голямата болка, защото аз много добре познавам света. Снимах един документален филм в Гърция, където има над четиристотин хиляди български имигранти и като гледам, че повечето слугуват на възрастните гърци, и като знам какви неща са ми разказвали, не мога да не се натъжавам. А всички тези хора биха се върнали, ако стандартът тук се вдигне. – На премиерата на „Можеш ли да убиваш“ бяхте лаконичен, но казахте един много силен цитат.   – В началото на всяка година си купувам тефтер. В началото си записвам няколко цитата на хора, от които се възхищавам. Те са водещи за мен за всичко, което правя през този период. На премиерата казах цитат на Албер Камю. Когато той получава Нобеловата награда за литература през 1957 година казва: „Днес смятам, че писателят трябва да служи не на тези, които създават историята, а на тези, които я изтърпяват.“ Това е точно така и ако мога да перифразирам Камю, днес ние трябва да мислим за тези, които изтърпяват прехода, а не за тези, които го правят, колкото и положителна да е посоката, в която се движим. Нашият гост  Иван Ничев е роден в Казанлък. Завършва магистратура в Държавната филмова академия за театър и кино в Лодз, Полша. Студент е на Анджей Вайда. Професор по филмова и телевизионна режисура в НАТФИЗ, бил е и декан на факултета по „Екранни изкуства”. Първият български член на Европейската филмова академия. Режисира 15 игрални филма, които имат множество национални и международни награди. Едни от най-запомнящите се ленти са „Бумеранг” по Свобода Бъчварова, „Черните лебеди” по Богомил Райнов, „Иван и Александра”, „След края на света”, сценарист Анжел Вагенщайн, „Пътуване към Йерусалим”, „Българска рапсодия” („Пътят към Коста дел Марсеме”).      ", "date": "2019.03.02", "title": " Кинорежисьорът проф. Иван Ничев пред „Труд“: Градовете опустяват, защото хората са в чужбина – това е страшно\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d0%be%d0%b8%d1%81%d0%ba%d0%b0-%d0%ba%d0%b8%d1%82%d0%b0%d0%b9-%d0%b4%d0%b0-%d0%be%d1%82%d0%bc%d0%b5%d0%bd%d0%b8-%d0%bc%d0%b8%d1%82%d0%b0%d1%82%d0%b0-%d0%b2%d1%8a/", "text": "Президентът на САЩ Доналд Тръмп заяви, че се е обърнал към властите в Пекин незабавно да отменят митата за внос на американска земеделска продукция, тъй като търговските преговори между двете икономики се развиват успешно, предава руската агенция ТАСС. „Помолих Китай веднага да отменят тарифите за внос на нашата селскостопанска продукция, в това число говеждо, свинско месо и т.н., тъй като търговските преговори вървят добре, а аз на 1 март не повиших митата до 25 процента. Това е изключително важно за нашите забележителни фермери и за мен! “ написа в Туитър американският лидер.", "date": "2019.03.02", "title": " Тръмп поиска Китай да отмени митата върху земеделската продукция от САЩ"}
{"url": "https://trud.bg/%d0%ba%d0%b0%d0%ba%d0%b2%d0%be-%d1%81%d0%bb%d0%b5%d0%b4%d0%b2%d0%b0-%d0%be%d1%82-%d1%82%d0%be%d0%b2%d0%b0-%d1%87%d0%b5-%d0%bc%d0%b8%d0%bb%d0%ba%d0%be-%d0%ba%d0%b0%d0%bb%d0%b0%d0%b9%d0%b4%d0%b6%d0%b8/", "text": "В мрежата:  – Имам съмнение, че жена ми изневерява. Това може ли да се докаже ако я заведа на гинеколог?  – И какво очакваш да види гинеколога? Списък на входящите? *** Между приятели в кръчмата:  – Жена ми много обича кучета и котки.  – Щастливец! Моята обича норки и сребърни лисици… *** Мъж на гарата. Жена му се връща от курорт.  – Защо си намусен, виж онзи господин как милва жена си?!?  – Да, ама тя заминава. *** Как ми се иска най-накрая да забогатея и да ходя напред-назад, твърдейки, че парите не са най-важни! *** – Шпрехен Зи дойч?  – Хич Хабер си нихт! *** Майка към синчето си:  – Всяка твоя беля е бял косъм в косата ми!  – Като гледам баба и ти не си била цвете за мирисане… *** – Муцка, знаеш ли, че Пешо бил ветеран ма?  – Що ма, месо ли не яде?  – Не ма, животни лекувал! *** Пътник струпва багажа си за чекиране и казва на служителката:  – Аз летя за Лос Анджелис. Искам този правоъгълния куфар да изпратите в Денвър, а двата кръгли да заминат за Сиатъл.  – Господине, не можем да направим това… – отговаря служителката.  – А защо не? Предния път как можахте! *** Мъжка мъдрост:  Ако винаги имаш право, или си шеф или жена, друг вариант няма. *** Фараон се обажда в ресторант:  – Мога ли да запазя маса за трима?  – Да, на чие име?  – Сакрахотеп.  – Как се пише?  – Птичка, два триъгълника, вълнообразна линия, пак птичка, кучешка глава, слънце, скарабей… *** Днес при мен дойдоха „Свидетели на Йехова“. Говориха ми надълго: колко е хубаво да се помага на ближния и да се прави добро. След това, аз ги помолих съвсем учтиво, да вземат да измият тоалетната ни и да изхвърлят боклука… И защо се обидиха и си тръгнаха, така и не разбрах? *** – Извинете, а тези обувки дишат ли?  – Да, освен това деликатно се покашлят, когато сте с неподходящи чорапи… *** Недостатъци практически не ми останаха, всички успешно ги преборих. Е, за сега не мога да преборя само навика да лъжа! *** Мъж види ли красива жена, всички задни мисли излизат на преден план, а ако види грозна… Какво прави с плана? *** – Поне ме покани на вечеря!  – Не излизам с омъжени жени.  – Ейй, ало, аз съм съпругата ти!  – Не правя изключения. *** Прочетох в една статия от списание следните мъдри думи „Начинът за постигане на вътрешен мир е да довършите всичко, което сте започнали.”  Така че аз се огледах из къщи, за да открия всички неща, които съм започнал и не съм довършил… и преди да дойда на работа тази сутрин, довърших: една бутилка червено вино, една бутилка бяло вино, два пръста гроздова, чаша водка с фас на дъното, недопушен джойнт, намерен в пепелника, пакет цигари и на един приятел и една кутия шоколадови бонбони.  Изобщо не можете да си представите колко добре се чувствам… *** Щом Милко Калайджиев може да си обръсне мустака, не виждам проблем и някои момичета да го правят! *** – Къде се изгуби?  – Остави се, бях на Аватар парти в Перник!  – Това пък какво е?  – Ми к’во – ядене, пиене и бой до посиняване. *** Тъжно ми е за моето кошче за боклук. Преди беше пълно с празни бутилки от вино, водка, джин, уиски, а сега – с празни опаковки от лекарства… *** 112:  – 112 слуша! Какъв е спешният случай?  Тя:  – Мъжът ми мисли, че е прав.  112:  – Хахахахахаха!  Тя:  – Хахахахахах! *** Абсолютен боклук! Парцал! Спах един път с него и го разкарах на сутринта. Егати и неудобният потник! *** – Колега, какво правихте с трите лаборантки в лабораторията?  – Нищо.  – А защо експерименталните зайци ви гледат с такова уважение? *** – Мамо, трябват ми пари за кокаин!  – Знам го аз тоя твой КОКАИН! Пак ще си накупиш учебници по квантова физика! *** Младо момиче иска да се самоубие, като скочи от висок мост. Наобиколена е от полицаи, които се мъчат да я разубедят. Минава един младеж и отива до момичето с въпроса:  – Защо такова красиво, младо момиче иска да умре. Може ли поне да те прегърна за последно?  И без да чака отговор я прегръща и я целува така страстно, че момичето се разтопило в ръцете му.  – Кажи защо?  – Амиии, защото родителите ми не ми дават да се обличам с женски дрехи…  Още се води разследване, как се е отскубнала от ръцете на младежа и е скочила… *** Малка обява:  – Търся мъжа си. Отличителни белези: коса – сива, очи – опулени, син анцуг, домашен пуловер. С няколко думи – избяга, с каквото можа! *** Мъж отива при циганин:  – Хванах в мазето сина ти…  – В мазето е лесно, я опитай да го хванеш на полето! *** Пред къщата си, възрастен мъж поставя аларма на стар Опел. Покрай него минава наперен младеж, каращ БМВ:  – Ей, чичка, що й слагаш аларма, бе? Страх те е да не я откраднат ли?  – Не бе, момче! Те вашите ги крадат. В моята идват да се изходят… *** Храната я деля на: Плодове, зеленчуци и… „веднъж се живее!“ *** Мъж пред родилното вика на жена си под прозореца:  – Мими! Родила ли си!? Какво?  – Три!?  – Има ли мое? *** Днес стават точно 19 години, откакто ме нарече злопаметна! *** – Оле, че е сладичкоо! Това котенце мъжко ли е, или женско?  – Не го ли позна по ушичките?  – По ушите ли? Не.  – Еми зайче е. *** Временно нямате достъп до този номер. Ще ви бъде извъртян друг! *** Когато мъжът не е способен да обича жена, то заобиква каквото му попадне – родина, ракия… *** Претъпкана маршрутка в пиков час:  – Господине, не се дръжте за гърдите ми!  – Какви гърди ма, ти нямаш нищо!?  – Грубиян!  – Фантазьорка! *** – Зъбът е умъртвен. Искате ли да му поставя корона?  – О, не, моля, без церемонии… *** Майка се кара на сина си двойкаджия:  – Тъп си като баща ти!  Бащата от кухнята:  – Значи съм тъп, така ли?  – Не става въпрос за теб! *** По природа съм като чайник със свирка… Когато кипна се чува из цялата къща!!!", "date": "2019.03.02", "title": " Какво следва от това, че Милко Калайджиев си обръсна мустака?"}
{"url": "https://trud.bg/%d0%bd%d0%b5%d0%b4%d0%be%d0%b2%d0%be%d0%bb%d1%81%d1%82%d0%b2%d0%be-%d0%b2-%d0%bf%d0%b5%d1%82%d1%80%d0%b8%d1%87-%d0%b7%d0%b0%d1%80%d0%b0%d0%b4%d0%b8-%d0%be%d1%82%d1%81%d1%82%d1%80%d0%b0%d0%bd%d0%b5/", "text": "Местната власт в Петрич изпрати подписка до патриарха и до Светия синод. Причината е, че дългогодишният архиерейски наместник на Петричката духовна околия Ангел Кочев изненадващо беше отстранен от поста си. Хората искат незабавното му връщане и дори излязоха на протест. Един от доводите за отстраняването на свещеника била напредналата му възраст – 75 години. „Събрали сме се, за да защитим духовния ни водач. Духовният лидер, който с годините се е доказал със своите качества като човек, който може да води своето паство. Защото отец Ангел Кочев досега не е отказал на нито един човек в града да бъде в негова подкрепа, в негова помощ – да води своето паство напред към духовно израстване. Никога не е бил човекът, който да не стои зад тези качества. Ценностите му са доказани. През всичките тези години той е бил отдаден на хората и на своята служба. Отдаден на църквата”, каза учителката Таня Димитрова по  . По думите на кмета на Община Петрич Димитър Бръчков с отстраняването на отец Кочев духовният мир в града е бил нарушен. От местната управа се опасяват, че напрежението може да ескалира в следващите дни. Затова са решили да уведомят за недоволството на жителите патриарха и Светия синод – „за да е ясно какво мислят миряните в Община Петрич”.", "date": "2019.03.02", "title": " Недоволство в Петрич заради отстранен свещеник\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bb%d1%83%d0%ba%d0%b0%d1%88%d0%b5%d0%bd%d0%ba%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d1%89%d0%b5-%d0%b1%d1%8a/", "text": "Белоруският президент Александър Лукашенко заяви, че сега действащият държавен глава на Украйна Петро Порошенко ще бъде преизбран за нов мандат през 2019 година, предава РИА “Новости“. На пресконференция в Минск Лукашенко е отбелязал, че изпитва голяма тревога по повод украинските избори и, че не би искал Украйна да се превърне в „разменна монета“ и „площадка за игра“ на големите държави. „Президент ще бъде Порошенко“, категоричен е Лукашенко.", "date": "2019.03.02", "title": " Александър Лукашенко: Порошенко ще бъде преизбран за президент на Украйна"}
{"url": "https://trud.bg/%d1%82%d0%be%d0%b4%d0%be%d1%80-%d0%bf%d0%b0%d0%bd%d0%be%d0%b2-%d1%80%d0%b0%d0%b7%d0%b1%d0%be%d0%b9%d0%bd%d0%b8%d1%87%d0%b5%d1%81%d0%ba%d0%b8%d1%82%d0%b5-%d0%b8%d0%bd%d1%81%d1%82%d0%b8%d0%bd%d0%ba/", "text": "Наследихме корупцията от турците и братушките Корупцията свива гнездо в млада България веднага след Освобождението през 1878 г. Причината е, че нашата администрация е наследник на турската от игото и руската от временната окупация. Двете са прочути със своята продажност. Революционерите по време на робството са спасявани от въжето не толкова от протестите на Великите сили, колкото от някой и друг грош, стоплил ръката на турски чиновник. По-късно русите направо си казвали как искат подкупа – в пари или като подарък. Тодор Бурмов е първият министър-председател на България. Бил е член на Държавния съвет, депутатствал е в едно велико и две обикновени народни събрания. За заслугите си получава от император Александър II брилянтен пръстен. Бурмов обаче вдига къща и моли руското консулство да го смени с парични знаци. Премиерът взема 400 книжни рубли, като задържа и пръстена, който отделно изтъргува за 67 английски лири. „Това е съвършено нечувана мръсотия и безчестие!“, възмущава се очевидецът Константин Иречек. В ония ранни години Григор Начович е забъркан в банкова далавера. Тодор Икономов се облизва като експерт по шосетата. Джобът на Димитър Греков натежава от чужда фабрика за спирт в Княжево. Константин Стоилов печели покрай акциите на Русчушко-Варненската железница. По-късно той е водач на Народната партия, известна като партия на милионерите. В нейните редици тежко стъпват Иван Ев. Гешов, Теодор Теодоров, Георги Губиделников, Димитър Яблански, Атанас Буров. Легендарният народняк е вдъхновител на поета: Ех, да бях богато чедо,  Буров да ми беше дедо,  „Дубъл екстра“ щях да пуша,  мъката си щях да туша. Тодор Панов (1885–1945) е сред пионерите на нашата народопсихология. Автор с ярко перо, той първи прониква в задкулисието на партийната система. Откъсът, който поместваме, е писан през 1914 г. За едно столетие нищо не се е променило!   Дойде ли на власт, всяка партия веднага изменя своята тактика: от прежното й угодничество и любезност към масите не остава и помен Днес болшинството от партийните шефове у нас и, ако можем така да се изразим, „главният щаб на партията“, са хора, които мечтаят само за власт и постоянно само за власт; обикновеният сюжет на техните сънища е министерско кресло, цилиндър, автомобил, министерски вагон и за всички тия тъй много желани неща те са готови да продадат и на дявола своята чест, душата си и всичко каквото биха им поискали… Ако коварният Мефистофел пожелаеше да съблазни, както някога старика Фауста, кой да е водител на партия у нас, като му обещае да го направи министър, с едно условие обаче, да изколи цяла България, ние сме уверени, че той без колебание би се съгласил на това… Па и какво от това, че България щяла да изчезне, щом той ще стане министър? Помислете си – министър! И стремят се тъй страстно към министерското кресло не за да реформират страната, не за да подобрят условията на народния живот, не и за да прокарат всичките свои програмни обещания, за които не рядко публично са говорили – всичко това и да се изпълни някога, става между другото – а поради непреодолимото желание да разбогатеят, да ограбят гдето и колкото може, да удовлетворят своите лични амбиции и, ползвайки се от своята власт, да преследват явно и тайно своите политически противници. Че нашите твърдения за разбойническите склонности на всички партийни щабове в България са верни, това е явно и от факта, че няма в страната ни нито един беден министър. Не е ли чудно това, че всеки един министър, след като министерства година-две, за което време максимално може да получи 25–30 хиляди лева заплата, от които и трябва да живее, може да стане човек със стотини хиляди състояние! От где могат да се вземат тия богатства? Нима от чисти източници? Широкото и безогледно проявление на разбойническите инстинкти на българските партийни водители, впрочем, има в основата си и друго едно условие, което се корени вън от тяхната воля. България е крайно демократична страна и демократичността й е пропита в плътта и кръвта на народа й. Тая демократичност, според нас, ще си остане и завинаги една от основните черти на националния характер, а при известно разумно направление тя ще стане най-могъщият стимул за нашето културно развитие, стига само да не бъде преобърната в демагогичност, към което се стремят съвременните наши партии, както леви, така и десни. Управляващите фактори, обаче, като не разбират тая изключителна особеност на българския национален характер (особеност, която няма прецедент в Европа), а най-вече като се ръководят точно от еволюцията на политическия строй в другите страни, поискаха да създадат у нас от цървуланковците аристокрация, един вид балансиращ елемент на крайно демократичните народни маси. И допуснаха се в тоя смисъл глупави грешки, които сега, уви, не могат да се поправят. Тласкаха се хората към явни кражби и мошеничества, само и само да забогатеят, защото знаеха, че чрез това те могат да бъдат обърнати на раболепно предани оръдия на политическите партии и системи, които са им дали възможност да забогатеят и че влязат ли веднъж, те трудно ще могат да се откъснат от тях, защото рискуват всеки момент да бъдат разкрити всичките им явни мошеничества. Хората, които съставляват главните щабове на българските политически партии, в болшинството случаи са хора без чест, без съвест, без нравствени принципи. Те са готови винаги да пълзят пред силните и надменно да презират ония, които са слаби и имат нужда от тяхната помощ. Доколко казаното тук за нашите политически деятели е вярно се вижда от обстоятелството, че в продължение на 40 години свободно политическо съществуване не е имало в страната нито един деятел, който да е бил абсолютно признаван, въпреки своите достойнства и недостатъци, както от противниците си, така и от целия народ. Този факт е крайно знаменателен: страната е не само без абсолютни, а даже и без относителни авторитети. Главният щаб на всяка партия обикновено събира около себе си хора „по-надеждни“, които биха могли да бъдат отпор, здраво ядро на партията и дойде ли тя на власт, стараят се да ги корумпират, да им дадат възможност да позабогатеят, та да могат по такъв начин по-силно да ги привържат към нея и нейните съдбини. А когато партията е в опозиция, този елемент е единственият борец за партийните интереси. Ще ги видите обикновено тия хора събрани в големите кафенета в София, облечени повече или по-малко прилично, да водят от сутрин до вечер безкрайни словесни спорове и препирни, които някога се превръщат и в същински ругателства. А освен тези постоянни елементи, във всяка партия има още и твърде многочислен непостоянен елемент, който на широка вълна се прелива от партиите, които напускат властта, в ония, които идат. Обикновено това е публика, която е нужна само за изборите и вън от изборната процедура всяка партия дълбоко презира тия хора и се старае да се избави от тях с незначителни подаяния. Самата тая публика също знае как партията гледа на нея и затова се стреми преди изборите да откъсне както може и каквото може. Тя е съставена от най-разнообразни елементи – чиновници, търговци, предприемачи, учители и въобще хора, които чакат, за да се нахранят на държавната софра и които, бидейки бедни, не си позволяват разкоша да имат определени политически убеждения, или по-право, да принадлежат само към една партия. Партиите си те менят тъй често и с такава спокойна съвест, както… Тоя клас от хора кой знае защо в България наричат интелигенция. Навярно забравя се, че свидетелството за свършване гимназия или университет не са патент за интелигентност; даже напротив, особено в наше време тези два фактора – свидетелство и интелигентност – в грамадното болшинство случаи са тъкмо противоположни и враждебни един на други. Съвременното училище се грижи да даде на своите питомници всичко друго, само не и интелигентност. Когато са в опозиция, нашите политически партии прибягват до всички позволени и непозволени средства, за да измамят народа и да интригуват срещу враждебната тям властваща партия. Чрез своя партиен печат те обикновено правят най-тъмни намеци, разпространяват най-невероятни слухове и насочват борбата си срещу онова, от което в даден момент обществото е недоволно; с една дума, либералничат, демагогстват, угодничат най-подло пред инстинктите на тълпата, като за тая цел отиват до там, че разрушават такива народни авторитети и принципи, посегателството над които в края на краищата неминуемо води страната към крах. Но за това опозиционните български партии твърде малко се грижат: тям е нужна минута евтина популярност и постигат я; след това, ако ще и потоп да стане. Често пъти няколко опозиционни партии, макар съвсем враждебни една на друга поради своите програмни стремления, се съюзяват за съвместна борба с властващата партия. Такива съюзи, обаче, траят твърде малко: дойде ли време да се дели подхвърленият им кокал, избухват пак между тях непримиримата борба, взаимните обвинения, клеветите, обидите, виковете за измяна. Дойде ли на власт, всяка партия веднага изменя своята тактика: от прежното й угодничество и любезност към масите не остава и помен, всичкият й либерализъм веднага се изпарява и всекиму достъпните по-преди министри сега не искат никого и да знаят. А особено характерна е физиономията на българския министър, когато партията му е на власт: това е обикновено господин без никакви нравствени принципи, отявлен интригант и партизанин до мозъка на костите си, който владее много добре изкуството и да пълзи, и да се надува като вол, според мястото и времето.        ", "date": "2019.03.02", "title": " Тодор Панов: Разбойническите инстинкти на българските партийни водители\t\t\t"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%bf%d1%80%d0%b5%d0%b4%d0%bf%d0%b0%d0%b7%d0%bd%d0%b8%d1%8f%d1%82-%d0%bc%d0%b5%d1%85%d0%b0%d0%bd%d0%b8%d0%b7%d1%8a%d0%bc-%d0%b7/", "text": "ЕС е готов да даде още гаранции на Великобритания, че предпазният механизъм за ирландската граница ще бъде само временна мярка. Това заяви главният преговарящ за Брекзит Мишел Барние пред Die Welt. По думите му, в Брюксел са наясно с британските опасения, че чрез механизма Лондон ще остане вечно свързан с общността, но уверява, че случаят не е такъв. Целта е механизмът да служи като застраховка при най-лошия сценарий, пояснява Барние. Междувременно Испания обяви, че ще разреши на своите британски жители да останат при Брекзит без сделка, като им отпусне време до края на 2020 година да подадат молба за постоянно пребиваване. Много от тях ще получат разрешение автоматично, предаде Ройтерс. Мерките важат при условие, че същите ще се прилагат спрямо испанците, живеещи и работещи във Великобритания. Великобритания едностранно ще се съгласи да спазва най-малко девет месеца всички регулации на общата селскостопанска политика на Европейския съюз относно безопасността на храните и здравето на животните в случай на Брекзит „без сделка“, въпреки призивите на САЩ, доипълва по темата The Telegraph.", "date": "2019.03.02", "title": " Мишел Барние: Предпазният механизъм за ирландската граница ще е временна мярка"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f-%d0%b5-%d1%81%d1%82%d0%b0%d0%b1%d0%b8%d0%bb%d0%bd%d0%b0/", "text": "От моя страна няма никакви знаци и действия за край на тази коалиция. Мога да кажа, че съм бил моторът да се направи през 2016 г., а успехът й беше, че изместихме ДПС и от 3-та политическа сила в парламента станаха 4–та. Това заяви лидерът на „Атака” Волен Сидеров по  . „Съжалявам, че ВМРО тръгна да разцепва тази коалиция, но така са решили”, коментира още Сидеров. „Както и да се явим на изборите трите партии, е важно да дадем уверения, че управленската програма на правителството, която сме поели, ще я свършим докрай. И да не свързваме автоматично евроизборите с управлението”, допълни лидерът на „Атака”. „За съжаление това не го чувам от другите две партии”. Сидеров коментира и писмото от НФСБ към ВМРО, за което стана ясно в петък. В него от НФСБ предлагат да се върнат на масата за преговори, след като от ВМРО решиха, че ще се явяват самостоятелно на евроизборите. Попитан защо той не е бил поканен, Сидеров заяви: „Може да не ме харесват вече”. „Нещата трябва да се решават по мъжки, а не с писма в стил – прелъстена и изоставена ученичка, която пише на гаджето си”, коментира още Сидеров. Той отрича, че е искал да бъде водач на листа. „Ясни са само номинациите на Симеонов от НФСБ и Джамбазки от ВМРО”. Сидеров заяви, че голямата коалиция е стабилна, въпреки случващото се в малката коалиция. „Няма никакъв трус, не търсете трусове. Нека и трите партии, и тримата лидери потвърдят, че независимо от начина на явяване на изборите, управленската програма докрай, Борисов ще изкара най-накрая един мандат докрай и ние ще бъдем гарант за това”, каза лидерът на „Атака”. Сидеров коментира и сделката за самолетите F16. „Да, на различни позиции сме. Аз продължавам да смятам, че това е неправилна сделка, не е необходима за България. Тези 2 милиарда трябва да отидат за социални дейности, образование”, продължи лидерът на „Атака”. Той обясни, че тази сделка не е била записана в управленската програма. „Там има принципни неща – за увеличаване на доходите, раздвижване на икономиката, за развитие на България. По тези принципни неща, можем да продължим да работим. Надявам се г-н Каракачанов да преосмисли това свое решение, ако е чисто негово, сделката може да се преразгледа, да се чуе моят глас. Ако имаме нужда от F16, нека ни подарят САЩ в знак на добро приятелство”.        ", "date": "2019.03.02", "title": " Сидеров: Голямата коалиция е стабилна, въпреки ставащото в малката"}
{"url": "https://trud.bg/%d1%81%d0%be%d1%84%d0%b8%d1%8f-%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b2%d1%85%d0%be%d0%b4-%d0%b2-%d0%bc%d1%83%d0%b7%d0%b5%d0%b8-%d0%b3%d0%b0%d0%bb%d0%b5%d1%80%d0%b8%d0%b8-%d0%b8/", "text": "По повод 3 март – Национален празник на Република България – общинските музеи, галерии и Зоологическата градина ще работят с вход свободен, съобщиха от Столична община. С безплатен достъп ще работят Регионалният исторически музей – София, Софийската градска художествена галерия и парк-музей „Врана“. На 3 март се навършват 141 години от Освобождението на България. Гостите на Музея за история на София ще могат да разгледат безплатно постоянната и временната експозиция в сградата на пл. „Бански“ № 1, както и археологическото ниво под базиликата „Света София“.", "date": "2019.03.02", "title": " София: Безплатен вход в музеи, галерии и зоологическата градина на 3 март"}
{"url": "https://trud.bg/%d0%b1%d1%83%d1%80%d0%b4%d0%b6%d1%83-%d0%b1%d0%b8%d1%80%d0%b8%d0%b4%d0%b6%d0%b8%d0%ba-%d1%81%d1%82%d0%b0%d0%bd%d0%b0-%d0%bd%d0%b5%d0%bc%d1%81%d0%ba%d0%b0-%d1%88%d0%bf%d0%b8%d0%be%d0%bd%d0%ba%d0%b0/", "text": "Актрисата става известна с участието си в сериала „Песента на живота”. Освен че се снима в телевизионни поредици и филми, Бурджу Бириджик украсява кориците на различни списания. Някои я определят като секси, други като момиче с невинно излъчване … Родена е в провинция Анталия в град Елмали и има брат. „Майка ми работеше, баба и дядо ни гледаха. Когато влязох в университета, напуснах този град. Преместих се в Измир и учих там в Археологическия факултет. По това време започнах да играя и в Общинския градски театър“, разказва актрисата в интервю за вестник „Хириет“.  Докато учи в университета а след това идва в Истанбул и влиза в поредицата“ Великолепният век ”като гост-артист. Следват поканите за участия и в други проекти. Във филма „Цицерон“, чиито действие се развива през 40-те години на миналия век, Бурджу Бириджик влиза в кожата на немска шпионка. „По време на Втората световна война има закон, наречен „Т4“, който германците прилагат не само към евреите, но и към други националности. Те искат да премахнат децата с увреждания или синдрома на Даун и да създадат чиста арийска раса. Във филма аз играя ролята на Корнелия Кап, която работи като асистент на Хитлер. И тя има дете със синдром на Даун. Ще видим много трудни ситуации, в които изпада тази жена – от тормоз до борба за спасяването на детето й и мъжа, в когото е влюбена. Влизайки във филма актрисата не знае добре немски, говори с акцент, и за да се справи с това и помагат местни приятели. Във лентата участват още двама турски актьори – Сердар Акар и Ердал Бешикьоглу. В момента Бурджу Бириджик се снима в новия телевизионен сериал „Врата“. Преди три години Бурджу Бириджик се омъжи за известния рекламен агент Емре Йеткин. „Емре е сладък, умен и забавен човек. Влюбих се в него. Освен това той постоянно ме учи на нещо ново и запали страстта ми за пътуване по света …  От известно време съпругът й е неин мениджър.", "date": "2019.03.02", "title": " Бурджу Бириджик стана немска шпионка\t\t\t"}
{"url": "https://trud.bg/%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d0%b8%d0%b7%d0%bf%d1%80%d0%b0%d1%82%d0%b8-%d0%bf%d0%be%d0%b7%d0%b4%d1%80%d0%b0%d0%b2%d0%b8%d1%82%d0%b5%d0%bb%d0%bd%d0%be-%d0%bf%d0%b8%d1%81%d0%bc/", "text": "Министър-председателят Бойко Борисов получи поздравително писмо от председателя на правителството на Руската федерация Дмитрий Медведев по повод националния празник на страната ни – 141 години от Освобождението на България от османско иго. Tова съобщиха от пресцентъра на Министерски съвет. „В този знаменателен ден ние си спомняме за мъжеството на руските войни и българските опълченци, които се сражаваха на Шипка и под Плевен за свободата и независимостта на България. Техният подвиг завинаги ще остане в историята на нашите страни“, се посочва в поздравителното писмо до българския премиер. Дмитрий Медведев изразява увереност, че активната работа на правителствата на Русия и България ще продължи да подпомага за укрепването на взаимодействието в търговско-икономическата и инвестиционната сфера и ще създаде благоприятни условия за напредъка по проекти в областта на енергетиката, инфраструктурата, промишлеността, науката и културата. В писмото до българския министър-председател Борисов премиерът на Руската федерация пожелава още щастие и просперитет на българския народ.    ", "date": "2019.03.02", "title": " Медведев изпрати поздравително писмо на Борисов по повод 3 март"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b8-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d0%be%d0%b5%d0%bc%d0%b0%d1%82-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%be-%d0%bf/", "text": "През март и април Франция и Германия за първи път в историята на Световната организация ще председателстват едновременно нейния Съвет за сигурност. Основни теми от дневния ред ще са близкоизточните проблеми, денуклеаризацията на КНРД и ситуацията в някои африкански страни, пише ТАСС. Вчера беше представена програмата на постоянните представители на двете европейски държави при ООН Франсоа Делатр и Кристоф Хойсген. В нея ключовите въпроси са свързани с темите за Близкия изток, Корейския полуострови Африка. Френският външен министър Жан-Ив Льо Дриен ще бъде в Ню Йорк от края на март, за да участва в откритите дебати по темите за тероризма и противодействието на климатичните изменения. В началото на април заедно с германския си колега Хайко Маас ще участва в заседанието по ситуацията в Мали. Ситуацията в Сирия ще е обект на обсъждания на три пъти през март. По време на съвместното председателство ще се обсъждат въпроси за демаркация на границата между Судан и Южен Судан, палестинско-израелското урегулиране и ситуацията в Йемен, санкциите срещу Либия също ще бъдат обект на дебати в СС.  ", "date": "2019.03.02", "title": " Франция и Германия поемат съвместно председателството на Съвета за сигурност на ООН"}
{"url": "https://trud.bg/%d0%b2-%d1%82%d1%8a%d1%80%d1%81%d0%b5%d0%bd%d0%b5-%d0%bd%d0%b0-%d1%85%d1%80%d0%b0%d0%bc%d0%b0-%d0%bd%d0%b0-%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f-%d0%be%d1%80%d1%84%d0%b5/", "text": "Води началото си от тъмната епоха преди Троянската война В дълбините на Родопите край селцето Татул се извисява невисок каменен хълм. Върхът му е оформен от инструментите на човека като пресечена пирамида. На изравнената площадка е издълбан четириъгълен саркофаг, ориентиран на изток. Странично на южната част на пресечената пирамида е издялан втори саркофаг, този път под висок арковиден свод. По скалите са издълбани и други детайли – стълбища, засечки за днес несъществуващи зидове, ниши и дълбоки свещени кладенци за полагане на даровете. Непосредствено от запад терасата е подравнена и е изсечено четириъгълно легло за главния олтар на светилището. Открити бяха фрагменти от неговия глинен бордюр с красиви животински фигури и растителни орнаменти. И ето, че през 2004 г. се намериха средства за разкриването на този уникален обект. Разкопките през тази и следващата година показаха, че основната част от съоръженията е издялана в късната бронзова епоха (ХVІІІ-ХІ в. пр. Хр.). Край пресечената пирамида и гробницата върху нея е оформен цял кръг от глинени огнища-олтари, върху които са извършвани жертвоприношенията и възлиянията на боговете. Открити са около 30 такива олтари, понякога функционирали дълго време. В пепелта се намериха стотици предмети, свързани с древните култове. Това са глинени човешки идоли и прешлени за вретено, модели на съдове, костени ашици, предмети от бронз. Край олтарите пък се откриват десетки цели съдове за пиене на свещеното вино и множество кости от жертвоприношенията. Уникални са глинените колела за макети на Свещени колесници, както и навершието за жречески жезъл. Намерена бе и част от златна маска, подобна на откритите на времето от царските гробници на Микена. По това време главно божество в Източното Средиземноморие е бил Богът-Слънце. Цялото светилище е ориентирано точно на изток към небесното светило. Рано сутрин слънчевите лъчи проникват вътре и огряват свещеното пространство. А изображението на Бога-Слънце се открива под различни форми навсякъде. Керамичните съдове са изпъстрени с неговите символи. Врязаните и запълнени с бяла паста орнаменти покриват целите им стени. Заедно с тракийската се открива керамика от далечни земи – Мала Азия, островите в Егейско море, дори от Критския архипелаг. Това показва, че още в късната бронзова епоха светилището при Татул е било тачено в цялото Източно Средиземноморие. Всички тези находки доказаха отдавна изказаната догадка на видния историк Иван Венедиков, че при с. Татул е бил почитан легендарният покровител на Родопите, Орфей. Проучвайки преди много години видимите части от мегалитния комплекс, той допуска, че там са били положени останките на велик тракийски цар. Става дума за погребален обичай, коренно различен от по-късното полагане на царете в гробници под високи могили от пръст. Той води началото си от тъмната епоха преди Троянската война и е свързан с дебрите на необятните Родопи. Идеята е царят-жрец на траките и след смъртта си да бъде посредник между боговете и хората. В представите на траките такъв покойник първо става полубог (антроподемон), а после се превръща в същинско божество. Особено важни са местата, където лежат останките на владетелите. Там се създават светилища (хероони), предпазващи местното население от болести и бедствия. Според Венедиков най-близко свидетелство за изповядвания някога при Татул ритуал са легендите за погребването на прочутия цар-жрец, певец и прорицател, родения в Родопите Орфей. Когато историкът изследва обекта се е виждала единствено гробницата на върха на скалата и издяланите съоръжения около нея. Именно в тях той вижда неговия символичен гроб, за да бъде той посредник между боговете и хората. Нашите разкопки изцяло потвърдиха идеята на Иван Венедиков. Несъмнено това е най-старият открит в Тракия хероон – светилище на обожествен владетел. Проучванията показват, че култът е имал апогей през късната фаза на бронзовата епоха, когато са се формирали известните митове и легенди. А всичко открито свидетелства, че в този хероон са тачели герой, познат не само в Тракия, но и в далечни земи. Но изненадите тепърва предстояха. Недалеч от гробницата се виждаше неголяма могилка, образувана очевидно от развалините на някаква монументална сграда. След разкопаването се оказа, че отдолу се крият запазените до 6 м руини на великолепен античен храм с правоъгълен план. Стените са градени от големи и отлично оформени каменни блокове, които са издялани толкова прецизно, че във фугите им не може да се вкара дори острие на нож. От север в храма се е влизало през сравнително тесен вход, а от юг към вътрешността на светилището гледа правоъгълен прозорец. На практика това е първият откриван от археолозите надземен храм в Тракия от ІV-ІІІ в. пр. Хр., каквато се оказа датировката на съоръжението. Неговата архитектура се отличава коренно от познатото до този момент строителство в Родопите. Това ни накара да смятаме, че при издигането на светилището е било огромно елинистическото влияние от юг. То пък се е дължало на респекта към почитаната в хероона личност, известна не само на траките, но и на техните съседи – древните гърци. Светото място е било опожарено на границата между двете ери при избухналите междуособици в Тракия, причинени от римското завоевание. След известен застой през ІІ-ІІІ в. комплексът е възстановен, но вече не като хероон, а като богата аристократична вила. Появяват се нови сгради, зидани вече с ломени камъни и хоросан. Една от тях е трапезарията, където собствениците на вилата са правели своите пищни угощения. Във вътрешността на сградата открихме десетки чаши и кани за вино, като повечето от тях са направени от фината римска червенолакова керамика. Съвсем закономерно през Х-ХІІ в. античната вила се превръща във византийско светско имение. Откритите при разкопките оловни печати-моливдовули показват, че тогава тя е била собственост на видния ромейски аристократ севаст Георги Палеолог, основоположник на династията, която управлява Византийската империя през ХІІІ-ХІV в. Към края на средновековната епоха имението е изоставено, а в древните руини се появява непретенциозен селски некропол.   Александър Фол предвижда откриването на светилището Основоположникът на тракологията Александър Фол също се спира на уникалното родопско светилище: „Ние сме изправени пред тайнствени свещени места на хората от микенския свят, които изповядват култа към Слънцето там, където се чувстват едновременно свързани с небесните и подземните сили – пред гроба на героя, пред гроба на вожда и жреца, пред гроба на Орфей, съединил в мита си всички заедно”. Как е бил погребан легендарният Орфей? Античните автори съобщават, че след разкъсването от вакханките на Дионис, чиито главен жрец сам бил, прахът му е сложен в затворена урна и положен върху висока колона. По този начин и в смъртта си антроподемонът Орфей е близо до боговете, но същевременно слънчевите лъчи не бива да докосват неговите кости.    ", "date": "2019.03.02", "title": " В търсене на храма на легендарния Орфей\t\t\t"}
{"url": "https://trud.bg/%d1%85%d1%83%d0%b0%d0%bd-%d0%b3%d1%83%d0%b0%d0%b9%d0%b4%d0%be-%d1%81%d0%b8%d0%bb%d0%be%d0%b2%d0%be%d1%82%d0%be-%d1%80%d0%b5%d1%88%d0%b5%d0%bd%d0%b8%d0%b5-%d0%b5-%d0%bf%d0%be%d1%81%d0%bb%d0%b5%d0%b4/", "text": "Опозицията във Венецуела допуска силов път за решаване на кризата, но само след като бъдат изчерпани всички други варианти, заяви Хуан Гуайдо на пресконференция в столицата на Аржентина. „Силовото решение е последният вариант, който никой не желае“, каза опозиционният лидер, цитиран от БТА. По думите му опозицията полага всички усилия за мирен преход.          ", "date": "2019.03.02", "title": " Хуан Гуайдо: Силовото решение е последният вариант за Венецуела"}
{"url": "https://trud.bg/%d0%b4%d0%bd%d0%b5%d1%81-%d0%b5-%d0%b3%d0%be%d0%bb%d1%8f%d0%bc%d0%b0-%d0%b7%d0%b0%d0%b4%d1%83%d1%88%d0%bd%d0%b8%d1%86%d0%b0-2/", "text": "Днес е първата голяма Задушница, която отбелязва Православната църква – Месопустна. Тя се отбелязва седмица пред началото на Великия пост. Във всички храмове на Българската православна църква и гробищни паркове ще се отслужат помени за покойниците. На Задушница се посещават гробовете на починали близки. За помена се приготвя “коливо” – варено, подсладено жито. Българската традиция включва и хляб и вино, пише  . В по-ново време се прибавят дребни сладки и соленки. Поменът се прави на гроба, в църква или у дома. Обикновено на гроба свещениците извършват парастас, защото е по-кратък от панихидата. Тя е по-пространният молебен за упокоение на душите и включва повече молитви, както и четения от Евангелие и апостолски текст. Житото е символ на Възкресението, защото по думите на Св. Павел житното зърно не може да оживее, ако първо не умре. Виното е символ на кръвта на Иисус Христос. Паленето на свещи символизира горещата вяра, а пламъчетата напомнят за безсмъртието на душите на покойниците. Тамянът означава чистата молитва, а цветята – добродетелите на починалия. Сладкиши, месо и вино се раздават между живите и като вкусват от раздавките, да си спомнят за умрелите. Както на всеки помен, така и на Задушница се раздава на бедни и нуждаещи се. На следващия ден – неделя, са Месни заговезни (Сиропустната неделя). На Месни Заговезни започва големият Великденски пост.", "date": "2019.03.02", "title": " Днес е Голяма Задушница"}
{"url": "https://trud.bg/%d0%bf%d1%80%d0%b5%d0%bd%d0%b0%d1%81%d0%be%d1%87%d0%b2%d0%b0%d1%82-%d1%82%d1%80%d0%b0%d1%84%d0%b8%d0%ba%d0%b0-%d0%bf%d1%80%d0%b5%d0%b7-%d1%88%d0%b8%d0%bf%d0%ba%d0%b0-%d0%ba%d1%8a%d0%bc-%d0%bf%d1%80/", "text": "За тържествата на връх Шипка, по случай Националния празник на Република България, от 22 ч. на 2 март до 18 ч. на 3 март, ще бъде ограничено двупосочното транзитно преминаване на превозни средства през Шипченския проход по пътя Габрово – връх Шипка – Казанлък. Това съобщиха от пресцентъра на Агенция „Пътна инфраструктура“. Както всяка година транзитният трафик ще се насочва по пътя през Прохода на Републиката по маршрута: Русе – Велико Търново – Дебелец – Проход на Републиката – Гурково – Казанлък и обратно. Шофьорите от област Габрово и пътуващите от северозапад могат да ползват маршрута: Габрово – Трявна – Белица – Вонеща вода – Проход на Републиката и обратно. За област Стара Загора движението ще преминава към Прохода на Републиката по маршрута: път I-6 Калофер – Казанлък – път II-55 – Гурково – Проход на Републиката – Велико Търново и обратно, като пренасочването ще става при пътен възел „Мъглиж“ (път I-5 с път I-6). Ограничението не важи за организирания междуградски автобусен транспорт. За гостите на тържествата движението на 3 март ще се организира както следва: – От 5:30 ч. до 13:00 ч. се осигурява еднопосочно движение на автомобилите от град Габрово към връх Шипка, като паркирането ще се извършва по разпореждане на органите на ОД на МВР-Габрово; – От 13:00 ч. до 18:00 ч. автомобилите ще преминават еднопосочно от връх Шипка до град Габрово. – От 5:30 ч. до 13:00 ч. се осигурява еднопосочно движение на автомобилите от град Казанлък до връх Шипка; – От 13:00 ч. до 18:00 ч. автомобилите ще преминават еднопосочно от връх Шипка до град Казанлък. Алтернативен маршрут за връзка между Северна и Южна България е Троянският проход, през който е разрешено преминаването на превозни средства до 12 тона.", "date": "2019.03.02", "title": " Пренасочват трафика през Шипка към Прохода на Републиката на 3 март"}
{"url": "https://trud.bg/%d0%ba%d0%b0%d0%bc%d0%b5%d0%bd-%d0%bc%d0%be%d0%b4%d0%b5%d0%bb%d0%b8%d1%80%d0%b0-%d0%bb%d0%b8%d1%86%d0%b5%d1%82%d0%be-%d0%bd%d0%b0-%d1%81%d1%8a%d1%80-%d0%b5%d0%bb%d1%82%d1%8a%d0%bd-%d0%b4%d0%b6%d0%be/", "text": "Като малък Камен е имал интерес към рисуването „В личен план България ми липсва постоянно и винаги ще си остане моят дом.“ Разбира се, имало е и тежки моменти, за които българинът е лаконичен, че са част от пътя на всеки човек В началото на вълнуващия “оскарски” месец февруари един българин триумфира на сцената на 17-ите ежегодни награди на Visual Effects Society на 5 февруари в Бевърли Хилс, Калифорния, които в света на визуалните ефекти са със силата на “Оскари”. Камен Марков никога няма да забрави 5 февруари, когато дългогодишният му труд беше увенчан с визуален “Оскар” на наградите на VES. “Как се почувствах на сцената? В мир със себе си, осъзнавайки колко е трудно да достигнеш до такъв момент в живота си – сподели Камен пред “Труд”. – Мислех си за това колко дълъг път се оказа и колко невероятно е, че е станала реалност една мечта от времето, когато дори не предполагах, че някога ще работя извън България…” Камен Марков, който живее и работи в Лондон, беше номиниран за две от престижните награди за визуални ефекти за коледната реклама на британската луксозна верига Jоhn Lewis. “Момчето и пианото” е с участието на Елтън Джон – кампания, която бе очаквана с голямо нетърпение и стана вайръл за часове след излъчването й през ноември миналата година. Камен и колегите му от студио MPC (Moving Picture Company) – Лондон бяха номинирани в две категории: “Най-добри визуални ефекти в ТВ реклама” и “Най-добро фотореалистично изпълнение на визуални ефекти в ТВ реклама”. Визуалният “Оскар” беше за първата категория за клипа “Момчето и пианото” с участието на сър Елтън Джон. “От техническа гледна точка рекламата ни изправи пред уникални и необичайни творчески предизвикателства – каза Камен. – Този тип VFX (”визуални ефекти”) рядко се среща в постпродукция на реклами и обикновено се прилага в игралното кино.” Българинът и екипът му използват специален софтуер и голям набор от фотографски и филмови похвати, с които пресъздават в изключителни детайли компютърно генерирани модели на сър Елтън Джон от различни етапи от живота му досега. За да създаде много точен модел на звездата, екипът прави триизмерни модели, върху които да извае детайлите на лицето, кожата и т.н. Изграждат мускулатура и костна система, за да създадат лицевите мускули и костната структура, които да помогнат за детайлизирането на кожата. Създаването на човешка кожа в света на визуалните ефекти е една от най-трудните и прецизни задачи в сферата на постпродукциите в момента, обяснява Камен. Той и екипът му изграждат кожата, като комбинират сканирани триизмерни модели на актьорите и компютърно генерирания модел на сър Елтън Джон. Компютърно генерирани са дори очилата, перуките, костюмите, изкуствените бакенбарди. За една от сцените от турнето на сър Елтън Джон “The Red Piano” само масовката в кадрите от стадиона се състои от 40 000 компютърно генерирани фенове… Заради всички тези уникални методи определят рекламата на Камен Марков и екип като най-добре направената в света и заслужено печели визуалния “Оскар”. “Снимките със сър Елтън Джон продължиха две седмици и бяха впечатляващи – споделя Камен. – Последните няколко дни прекарахме в “Black Island Studios” в Северен Лондон, като докато снимахме, едновременно с това подготвяхме 6 снимачни площадки. Сър Елтън и екипът му от “Rocket Media” бяха страхотни. Самият той се държа като изключителен професионалист. Беше много специален момент, когато между дублите той просто си “убиваше времето” като свиреше на пианото пред него…” Като малък Камен е имал интерес към рисуването, по-късно е искал да се занимава с архитектура, с индустриален дизайн. Смята, че изборът му да се занимава с визуални ефекти е предопределен, защото израства в семейство, много свързано с това, което работи днес. “Вероятно най-силно ми повлия брат ми Георги Марков, който е един от най-добрите режисьори и оператори, които познавам и с когото съм работил. Интересен факт e, че той е Фори от “Васко да Гама от село Рупча”, споделя Камен. Майка му пък е Росица Хитова – журналист с дългогодишна кариера в БНТ. Като дете той прекарва доста време по коридорите на “Сан Стефано”, като наблюдава с интерес кухнята на правенето на телевизия. Страстта му по визуалните ефекти го завладява, когато започва да помага на брат си. “По това време той вече си беше спечелил голям авторитет в България с работата си по музикални клипове. Купихме един немощен компютър, който сложихме до прозореца в стаята ми и започнах да експериментирам с монтаж и елементарни ефекти. Първата ми работа, свързана с визуални ефекти, беше да помогна на брат ми с един клип на братя Аргирови”, разказва Камен. Интересен факт е, че носителят на визуален “Оскар” е… самоук. По това време няма подходящо образование по визуални ефекти. Няма и кой знае колко информация в интернет, нито възможност да отиде да учи в чужбина. Но амбицията му е толкова голяма, че той сяда с ръководство за софтуер пред компютъра и започва. Абсолютно сам. Без учител или някой, когото да попита за каквото и да било от новата за него материя. “Всъщност точно това се оказа интересно предимство. Колегите ми имаха готови решения, защото някой ги беше научил. Докато аз, за да стигна до правилния отговор, бях минал първо през грешните. Беше лесно да погледна на нещата през перспектива, която колегите  ми дори не подозираха, че може да съществува.” В България Камен започва с работа в предаването “Какафония” с Константин Каранов. След това работи няколко години в “ТопФорм” студио в София, което според него изпреварва времето си, заедно с Георги Георгиев и Александър Ризов. Амбицията му е да разбере защо така наречената западна продукция изглежда на различно ниво от това, което прави в България. Случайността го отвежда в Мексико. Попада на страницата на студио, пише имейл, те го канят и той заминава. “Следващите няколко години бяха едни от най-интересните в живота ми”, споделя Камен. Сравнително бързо той успява да се наложи като един от най-добрите специалисти. Това довежда до проекти и приятелства с някои от най-добрите мексикански режисьори по онова време като Фред Клап, Хорхе Агилера и Оливер Кастро. В студиото Камен има късмета да работи с изключително талантливия Хулио Леон и супер продуцентите Рикардо Гарсия и Фернандо Бенасер. Следващата цел на амбициозния млад българин е Лондон. Когато пристига там, няма никакви контакти, но се свързва със студиата, за които знае и с които иска да работи. Те му дават шанс и след това нещата се развиват много бързо. Още след втората си реклама като VFX супервайзър печели златото на Eurobest в Лисабон. Работи с клиенти – световни брандове като Visa, Vodafone, Audi, Carlsberg, Sony, Cravendale и John Lewis. Създавал е реклами и видеоклипове с Кевин Бейкън, Дайвид Бекъм, Юсейн Болт, Уейн Руни, Лили Алън, Ева Грийн и Никол Шерцингер. С нея прави реклама за Qatar Airways за Световното по футбол миналата година. “Тя направи страхотен кавър на любимата на всички песен “Dancing in the Street”, която режисьорски е обвързана с идеята на клипа. Разбира се, имало е и тежки моменти, за които българинът е лаконичен, че са част от пътя на всеки човек, особено, когато е далече от дома си. Днес Камен Марков е уважаван главен дизайнер и технически ръководител по рекламата на екип от около 40 специалисти, част от водещата международна VFX компания MPC. “Като професионалист се чувствам прекрасно в Лондон – казва той. – Студио MPC е световен лидер в сферата на визуалните ефекти, както за реклама, така и пълнометражни филми. Имам възможност да работя постоянно с някои от най-добрите и легендарни режисьори, оператори, сценографи, а също и професионалисти от моята област. Това са хора, създавали някои от най-значимите и знакови филми и реклами в историята и за мен е чест и удоволствие да работя с тях. В личен план България ми липсва постоянно и винаги ще си остане моят дом.”", "date": "2019.03.02", "title": " Камен моделира лицето на сър Елтън Джон\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8-%d0%bb%d0%b8%d0%b4%d0%b5%d1%80%d0%b8-%d0%be%d1%82-%d1%86%d1%8f%d0%bb-%d1%81%d0%b2%d1%8f%d1%82-%d0%bf%d0%be%d0%b7%d0%b4%d1%80%d0%b0%d0%b2%d0%b8%d1%85/", "text": "Президентът Румен Радев получи поздравителни писма от редица държавни глави по повод предстоящото отбелязване на Националния празник на България – 3 март, съобщиха от прессекретариата на държавния глава. Писма до българския държавен глава изпратиха президентите и държавните ръководители на Руската федерация, САЩ, Френската република, Федерална република Германия, кралят на белгийците Филип, кралят на Испания Фелипе VI, императорът на Япония Акихито, кралят на Саудитска Арабия Салман бин Абдулазиз Ал Сауд, кралят на Хашемитско кралство Йордания Абдула II бин ал-Хусейн, президентът на Република Естония, на Арабска република Египет, Република Хърватия, Република Унгария, Румъния, Република Ирландия, Република Азербайджан, Република Корея, Босна и Херцеговина, Палестина, Суверенния военен орден на хоспиталиерите на свети Йоан, от Йерусалим, Родос и Малта, както и много други. „Приемете сърдечни поздравления по случай Националния празник на Република България – Денят на Освобождението от османското иго“, заявява в писмото си президентът на Руската федерация  Владимир Путин . „В паметта на народите ни завинаги ще остане безсмъртният подвиг на руските войници и българските опълченци, които героически се сражаваха за свободата и независимостта на България“, се казва още в писмото на руския президент. Владимир Путин изразява увереност, че общите исторически традиции на братското приятелство и взаимопомощ, културна и духовна близост, ще продължават да бъдат надеждна основа за развитието на всестранното сътрудничество между двете държави. „От името на народа на Съединените американски щати поздравявам българския народ по повод Освобождението на България – 3 март. България е важен съюзник в НАТО и ние ценим нашето продължително сътрудничество и приятелство“, заявява в писмото си президентът на САЩ  Доналд Тръмп . „По повод Националния празник на Република България имам удоволствието от името на френския народ да отправя към Вас и Вашите съграждани моите искрени поздравления. Щастлив съм, че 140-те години от установяването на дипломатически отношения между нашите две страни ни дават повод да подчертаем силата на френско-българското историческо приятелство“, заявява в писмото си до българския държавен глава, президентът на Френската република  Еманюел Макрон . Президентът Макрон изразява увереност, че двете страни ще продължат да работят заедно за укрепване на Европейския съюз и за неговия принос за закрила на гражданите, за икономическото и социално сближаване и за върховенство на закона. „Съюзът трябва да остане на висота на международната сцена. Оценявам ролята на България в полза на стабилността в региона на Западните Балкани и вашия личен ангажимент за напредък в областта на европейската отбрана“, се казва още в писмото на френския президент. Федералният президент на Федерална република Германия  Франк-Валтер Щайнмайер  поздравява най-сърдечно президента Румен Радев и българските граждани по случай Националния празник на Република България. „Нашите страни са обединени от дългогодишно и изпълнено с доверие партньорство. С оглед на разнообразните предизвикателства, пред които заедно сме изправени в Европа, се надявам че и в бъдеще приятелството между България и Германия ще остане силно свързващо звено и ще допринесе за единен и суверен Европейски съюз“, заявява германският президент. Франк-Валтер Щайнмайер подчертава, че ще се радва диалогът между двете страни да бъде задълбочен още повече по време на посещението му в България през следващия месец. „Отбелязването на Националния празник на Република България ми дава възможност да изразя на Ваше Превъзходителство моите топли поздравления, както и пожелания за благоденствие и просперитет на Вас и на Вашите сънародници“, се казва в поздравителното писмо на  Н.В. Филип , крал на белгийците. В писмото си Крал Филип изразява надежда, че отношенията на приятелство и сътрудничество между двете страни ще продължават да се развиват. Кралят на Испания  Фелипе VI  пожелава от името на правителството и на испанския народ най-добри пожелания за мир и просперитет на българския народ по случай Националния празник на Република България. „По повод Националния празник на България за мен е огромно удоволствие да отправя към Вас моите най-топли поздравления“, заявява президентът на Република Корея  Мун Дже-Ин . „С течение на годините нашите две страни постоянно развиват приятелски отношения като работят заедно в различни области. Очаквам с нетърпение по-нататъшното задълбочаване и укрепване на двустранните отношения от взаимен интерес и по ориентиран към бъдещето начин“, се казва още в писмото на президента Мун Дже-Ин. „По повод Националния празник на Вашата страна имам удоволствието да отправя от свое име и от името на правителството и народа на Саудитска Арабия най-искрените ни поздравления и благопожелания към Вас за крепко здраве и щастие, както и благопожеланията ни към правителството и народа на Република България за по-нататъшен прогрес и благоденствие“, заявява Н.В.  Салман бин Абдулазиз Ал Сауд , крал на Кралство Саудитска Арабия. “За мен е огромно удоволствие да изпратя моите най-топли поздравления по случай отбелязването на Вашия Национален празник, както и моите най-добри пожелания за здраве и щастие на българския народ“, се казва в поздравлението на президента на Арабска република Египет  Абдел Фатах Ал-Сиси . „Използвам възможността да заявя, че се надявам да продължим да насърчаваме развитието на отношенията между нашите две страни от взаимен интерес“, заявява в писмото си египетският президент.  ", "date": "2019.03.02", "title": " Държавни лидери от цял свят поздравиха българите за 3 март"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d0%be%d0%b4%d0%bd%d0%be%d0%b2%d0%b8-%d0%b0%d0%ba%d1%80%d0%b5%d0%b4%d0%b8%d1%82%d0%b0%d1%86%d0%b8%d0%b8/", "text": "Турция отказа да поднови акредитацията на двама германски журналисти, които дълги години работят в страната. Берлин реагира остро, като заяви, че това решение е „неразбираемо“, предава AFP. Йорг Брас, шеф на бюрото на обществената телевизия ZDF в Истанбул, и Томас Цайберт, който пише за вестник Tagesspiegel, са получили отказ на молбите си турското парвителство да им поднови акредитационните журналистически карти. Германското външно министерство призова турския посланик, за да изрази протеста срещу решението и да помоли Анкара да го преразгледа, съобщиха от ведомството. Говорителката на германското МВнР Мария Адебар обяви, че „това решение е неразбираемо“. Отношенията между Берлин и Анкара отбелязаха рязък спад, след като турските власти арестуваха десетки хиляди хора по време на масовите преследвания след опита за атентат срещу президента Тайип Ердоган през 2016 година. Някои от задържаните бяха с германско гражданство.", "date": "2019.03.02", "title": " Турция отказа да поднови акредитациите на двама германски жуналисти, Берлин реагира"}
{"url": "https://trud.bg/%d0%b3%d1%80%d0%b0%d0%bd%d0%b8%d1%87%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%be%d1%87%d0%b0%d0%ba%d0%b2%d0%b0-%d1%81%d0%b5-%d0%b2%d1%8a%d0%b2%d0%b5%d0%b6%d0%b4%d0%b0%d0%bd%d0%b5/", "text": "Във връзка с усложнена метеорологична обстановка в Румъния – заради силен вятър и снеговалеж – вероятно ще бъдат въведени ограничения за пътуване на МПС по републиканската пътна мрежа, съобщиха от ГД „Гранична полиция“. При промяна на обстановката на територията на Румъния ще има допълнителна информация. Към 06.00 часа трафикът е нормален на всички гранични контролно-пропускателни пунктове.", "date": "2019.03.02", "title": " Гранична полиция: Очаква се въвеждането на ограничения по пътищата в Румъния"}
{"url": "https://trud.bg/%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bf%d0%be%d1%82%d1%80%d0%b5%d1%81%d0%b5-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%be-%d1%81%d0%b5%d0%bb%d0%be/", "text": "Извършено е убийство във варненското село Езерово. Престъплението е станало на 1 март около 19.30 часа в с. Езерово. Жертвата е 54-годишен мъж от селото, съобщиха от ОД на МВР във Варна. За броени часове в резултат от предприетите оперативно – издирвателни дейности и при тясното сътрудничество с дежурен прокурор от Окръжна прокуратура – Варна, е установен и задържан извършителят – на 38 години. Действията по доказване и документиране на престъплението продължават под надзора на Окръжната прокуратура. Образувано е досъдебно производство.", "date": "2019.03.02", "title": " Убийство потресе варненско село"}
{"url": "https://trud.bg/%d0%bf%d0%b5%d1%82-%d1%81%d0%bb%d1%83%d1%87%d0%b0%d1%8f-%d0%ba%d0%be%d0%b3%d0%b0%d1%82%d0%be-%d0%b0%d0%bd%d1%82%d0%b8%d0%b1%d0%b8%d0%be%d1%82%d0%b8%d1%86%d0%b8%d1%82%d0%b5-%d0%bd%d0%b5-%d0%bf%d0%be/", "text": "Температура и хрема, кашлица и главоболие – при подобни симптоми повечето хора започват да се самолекуват с антибиотици. Положителният ефект е нищожен – напротив, рискувате в организма ви да се развият бактерии, получили вече устойчивост към лекарството. Ето пет разпространени болести, при които в никакъв случай не бива да се прибягва към антибиотици: 1. Болки в гърлото. Най-често те са предизвикани от ангина – вирусна инфекция, срещу която антибиотиците са абсолютно неефективни. Неизвестно поради каква причина много хора започват курс с безполезните в случая лекарства, игнорирайки правилното лечение. 2. Остър бронхит. Противната дразнеща кашлица също не е причина да се минава на антибиотици, дори да продължава дни наред. Тук често грешат самите лекари, които назначават лечение от вирусна инфекция дори в случаите, когато няма и следа от нея. 3. Профилактика. Да, съществува дори метод за такъв прием на антибиотици! Той обаче води до големи проблеми – ако имате грип, често възникват усложнения като бронхит. Ако обаче сте взимали антибиотици, микробите в основата на заболяването вече са изработили нечувствителност към лекарството. 4. Синузит. Всяка година десетки хиляди страдалци се сблъскват с това неприятно заболяване, т.е. продължителна хрема, която довежда до възпаление на носния проход. В повечето случаи причинителят е вирус, а на 83% от болните все пак им се предписват антибиотици. 5. Зъбобол. Въпреки разпространеното мнение, бактериите много рядко предизвикват възпаление на зъбния нерв. Точно затова самолечението с антибиотици не води до нищо добро, но неизвестно защо лекарите често ги предписват просто така, за всеки случай. По този начин те се застраховат да избягнат последващ гноен процес около зъба.", "date": "2019.03.02", "title": " Пет случая, когато антибиотиците не помагат"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bd%d0%b5%d0%bd-%d1%80%d0%b5%d0%b3%d0%b8%d1%81%d1%82%d1%8a%d1%80-%d1%81%d1%8a%d1%85%d1%80%d0%b0%d0%bd%d1%8f%d0%b2%d0%b0-%d0%bd%d0%b0%d0%b8%d0%bc%d0%b5/", "text": "Електронен регистър към Агенцията за геодезия, картография и кадастър дава справка за местоположението на селища и местности, по географските им или старите им имена в България. Към днешна дата Регистърът на географските наименования в България съдържа подробна и актуализирана информация за 259 000 географски обекти в страната. Регистърът се поддържа от АГКК и е създаден съгласно Закона за геодезията и картографията. Целта му е установяването на географските имена, регистрацията им и създаването и поддържането на база данни за тях, включително и транскрипцията на чуждите географски имена. Регистърът е изключително важен и за описанието на географските имена в качеството им на културно-исторически обекти. Така например с него туристите лесно и бързо могат да се информират за местонахождението на даден обект, който е известен на местното население със старото си име, но фигурира в официални справочници с друго. Полезен е и за установяването на наследствени имоти, както и за справки за местности, останали с име, което не се ползва от съвременните поколения. В много от имената на селища, планини, местности, езера и реки се съдържат истории, свързани с българският бит, виждания, явления, вярвания, които се пазят в езиковата памет на общността и представляват важна част от историческото и културно ни наследство, свързани с историческата памет на народа, на различните общности и с това присъстват в днешния социален живот. Освен актуализирани наименования на географски обекти в регистъра за всяка местност се съдържат данни и за транслитерация на имената им; алтернативно или старо име на обекта; местонахождението му по населено място, община, орографски обект, речна система; принадлежност на географския обект, административна принадлежност или принадлежност на теренните и туристически обекти към съответния орографски обект (релефна форма) или система, или хидрографски обект или система. Отразени са също принадлежността на селищни образувания, квартали и махали към населено място; на теренните и туристическите обекти към съответния орографски обект или система, принадлежността на хидрографския обект (реки, езера и язовири) към съответната речна система, източникът, от който е извлечено името; принадлежност на географския обект, административна принадлежност или принадлежност към по-голям орографски или хидрографски обект, или система, Координати на точка в обекта в Българска геодезическа система и др. специфична информация. Чрез регистъра се обезпечава еднаквост и устойчивост при употребата на имената на географските обекти, тяхното съхранение, своевременна актуализация – проследяване на промяната на имената в исторически аспект на едни и същи обекти, както и архивиране на тази информация. Освен чисто практическа, поддържането на регистъра има и значителна културологична стойност, тъй като в процесите на културно, икономическо и социално сближаване между страните в съвременния свят, географските имена са носител и на националната идентичност и родната култура. Уеб порталът позволява на потребителите да правят справки и да търсят географски имена по различни критерии и характеристики, т.е. по всички данни в регистъра, като се визуализират намерените резултати от търсенето и дава възможност за тяхното предоставяне както в KML формат, така и във формат JSON на български и английски език, което е в съответствие с изискванията по Директивата на ЕС INSPIRE. Въвеждането на информация е непрекъснат процес, в който данните за географските имена се допълват и обновяват. Регистърът на географските имена дава възможност за предоставяне на точна и бърза информация за географските имена на държавните и общинските институции, ведомства и организации, средствата за масова информация, картоиздатели, граждани и други потребители. Не по-малко важна роля има за международното общуване и разпространението на българската култура. Регистърът е създаден по проект на АГКК за надграждане на съществуващи информационни системи и развитие на е-услуги. Той е достъпен през   на агенцията и е отворена база данни за българските географски имена. Данните по INSPIRE пък са достъпни в  .", "date": "2019.03.02", "title": " Електронен регистър съхранява наименованията на българските географски обекти"}
{"url": "https://trud.bg/%d0%b4%d0%b0-%d1%81%d1%82%d0%b0%d0%bd%d0%b5%d1%88-%e2%84%961-%d0%b2-%d1%81%d0%b2%d0%b5%d1%82%d0%b0-%d0%bd%d0%b0-%d1%88%d0%b0%d1%85-%d0%bf%d0%be-%d1%81%d0%ba%d0%b0%d0%b9%d0%bf/", "text": "Вече два месеца едно момиче от търговишкото село Крепча оглавява световната ранглиста по шахмат при 16-годишните. Нургюл Салимова научава още навръх Нова година, че е лидер при девойките. Щастието е неописуемо. А успехът не я заслепява. Напротив. Дава й нов тласък да продължи към мечтата си – да стане световна шампионка при жените. Зад гърба си Нюргюл има две титли при по-малките. На 8 години ликува с европейско злато, а на 12 вече е и №1 на планетата. Специалистите в шахмата я сочат като невероятен талант, който в недалечно бъдеще ще се настани трайно и в световния елит при жените. „Всичко постигам с много труд, постоянство и лишения“, признава тя. По древната игра момичето се запалва покрай баща си Илхан, който е бивш шахматист. Дядо й Салим, пък е майстор на спорта. Дълги години той е кмет на Крепча, но винаги намира време да разкрие на внучката си някоя и друга тайна от играта. Именно той я води на първото голямо състезание – републиканското в Слънчев бряг, на което тя става шампионка с 6 точки от 6 възможни. Вече 10 години Нюргюл работи под ръководството на бургаския треньор Живко Жеков. Специалистът забелязва момичето, когато е едва на 6 години на турнира „М-Тел Мастърс“-джуниър в Силистра, търсещ талантливи деца, и който върви паралелно със суперсъстезанието „М-Тел Мастърс“. „Видях в нея самороден талант – спомня си Жеков. – Беше много малка, но в същото време местеше добре, без да бърза, уравновесена, обмисляше ходовете си. Имаше логически изказ, обясняваше добре. Докато много от връстниците й не успяваха да обяснят какво има в главите им…” Сега шампионката признава, че мисли с поне 12 хода напред. А любимите й фигури са дамите и конете. На ден се подготвя поне по 5 часа – сама и отделно с треньорите си Живко Жеков, руския специалист Вячаслав Тиличеев и Владимир Георгиев, извел Антоанета Стефанова до световния връх в Елиста през 2004-а. А занятията са предимно по… скайп. И това е обичайна практика за Нургюл. Тя продължава да си живее в Крепча, ходи на училище в съседното на 5 км градче Опака, двама от треньорите й са в Бургас, а третия Владимир Георгиев е в Чикаго. Именно от САЩ гросмайсторът помага на Салимова да спечели световната титла през 2015-а. Както при големите, така и при по-малките, жребий отрежда съперниците на всеки състезател за следващия ден. След което започва проучване и търсене на слабото място на противника. „Към 7-ия кръг вече и аз се бях изчерпал и тогава влязохме във връзка с Владимир Георгиев – споделя Жеков. – Отзова се на секундата. Даде ни страхотна идея как да направим партията, а Нургюл я изигра брилянтно.“ След този успех шампионката започва бавно да се катери по стълбичката, да печели партия след партия, както и турнири. За разлика от тениса, например, в шахмата всяка изиграна среща носи точки за ранглистата, а те зависят срещу колко високопоставен противник играеш. В момента Салимова е с ЕЛО 2414, намира се на 57-о място при жените и само стотина точки я делят от званието „гросмайстор“. За сравнение китайката Хоу Ифан, №1 в света, е с рейтинг 2662. Салимова изостава само със 79 точки от своя идол Антоанета Стефанова в световната класация. Но пък я изпревари по друг показател. През 2017-а Нургюн става най-младата шампионка на България при жените като триуфмира с титлата в Плевен без загуба. Тогава тя е на 13 години и 9 месеца. Досегашният рекорд бе на Антоанета Стефанова, която постига този успех на 14 години. Преди 2 сезона обаче има и друг ключов момент за израстването й. Нейният треньор Живко Жеков решава да я пусне в „дълбоките води“. Двамата отиват на един от най-престижните турнири във Вайк ан Зее (Холандия). Там тинейждърката играе наравно с мъжете и жените. Очаквано губи, и то с много. „Хубаво я набиха, това беше най-слабото й представяне – казва Жеков.- Но исках да отидем и да види, че не се умира от загуба.” „Няколко дни бях смазана психически, не можех да спя, сънувах този кошмар – признава състезателката на „Бургас 64”. – На следващия турнир също се представих слабо. Но пък наистина преосмислих някои неща, видях си грешките и след това тръгнах рязко нагоре.” А иначе треньорът признава, че онова, което отличава Нургюн от останалите е нейната психическа устойчивост, изключително трудолюбие и добродушност. „Склонна е да наруши собствения си комфорт, за да помогне на другите – продължава той. – При нея няма такава злоба към конкурентките й, няма негативизъм извън играта. Когато не е зад дъската, е приятелче с противничките си.“ Голямото притеснение на наставника е други държави да не отмъкнат нашия талант. Сериозни предложение има и от Турция, и от Азербайджан. „Докато ние се чудим как да намерим 50-60 000 лева, за да отидем навън и да покрием нормативи, защото в България няма такива турнири, другите държави й предлагат всичко – разкрива той. – За щастие тя и семейството й засега отхвърлят тези оферти.“ Нургюл, чието име в превод означава Сияйна роза, е от малкото ни състезателки, която най-често носи трибагреника със себе си на състезания. „Дава ми допълнителна сила, чувствам се още по-горда от успехите си“, допълва тя. През април момичето от Крепча ще се впусне в поредното предизвикателство – европейското за жени в Анталия. А през есента планира да гони световна титла при 20-годишните на първенството в Индия. Стига финансови проблемия, да не я спрат.", "date": "2019.03.02", "title": " Да станеш №1 в света на шах по… скайп"}
{"url": "https://trud.bg/%d1%84%d0%b0%d1%82%d0%b8%d0%bc%d0%b0-%d0%be%d0%bb%d1%82%d0%b0%d1%80%d1%8a%d1%82-%d0%bd%d0%b0-%d1%81%d0%b2%d0%b5%d1%82%d0%b0/", "text": "в ръцете с роза. Тя им съобщава, че трябва да се върнат на същото място, където днес се намира малката капела на Появяването, в същия ден следващите месеци. Децата се разбират да запазят в тайна срещата с Божията майка, но Жасинда нарушава споразумението и на 13 юли мястото е посетено от неколцина любопитни. В продължение на цели шест месеца – от май до октомври, всеки път на 13-и – Дева Мария се явява в района на Фатима, Португалия, като на третото си явяване – през юли, предава на трите деца своите послания. Освен това обещава, че на последното си явяване – на 13 октомври, ще направи чудо, за да я видят всички. В този ден над 70 хиляди, стекли се в местността Кова да Ирия, стават свидетели на т.нар. Чудо на Слънцето. Небесното светило започва да мени цвета си и да се върти досущ като огнено кълбо, докато най-накрая сякаш пада от небето към земята и изчезва. Колкото и мистериозно да е „Чудото на Слънцето”, това, което постоянно възбужда любопитството на хората, са трите послания, които Богородица отправя към човечеството чрез Лусия Сантуш, на която казва, че ще доживее до дълбока старост (тя умира през 2005-а на 98 години!). През 1941 г. църквата изисква от Лусия да напише какво й е предала Богородица. Тя описва първите две видения – първото представя картина на ада. Второто предсказва идването на Втората световна война, създаването на СССР. Две години по-късно Лусия написва и третото послание на Дева Мария, което Ватиканът отказва да разсекрети. Чак 2000-та г. папа Йоан Павел II и кардинал Йозеф Ратцингер (оттеглилият се през 2013 г. папа Бенедикт XVI) решават да направят обществено достояние това, което знаят от години – третото видение на Лусия: „Видях град с руини и нови сгради, и облечен в бяло епископ, който пада мъртъв на земята, застрелян с оръжие от войник”. Третата тайна от Фатима е предсказание за атентат срещу Светия отец. Но дали това е цялата истина? Мълчанието на църквата ражда слухове и легенди, различни конспиративни теории за края на света или за края на Римокатолическата църква. Каквато и да е истината, общуването на Дева Мария с трите деца си остава Това, което видях аз в градчето Фатима, надхвърли всичките ми очаквания за религиозно средище. Посетихме мястото в обикновен делничен ден, но стълпотворението от хора беше огромно. Тълпи излизат от коли, слизат от рейсове, движат се на талази към светилището. Едните, водени от болката, вярата, търсещи утеха и надежда. Ще ги разпознаеш по лицата. Инвалидните колички. Мъката в очите. Движат се с някакво настървение – да стигнат с последни сили, да се помолят, да измолят… Другите са туристите – любопитни, нахални, платили са, за да са тук, зяпат. Шумни и досадни, каквито са навсякъде по света. Площадът съперничи на своя събрат в Рим пред базиликата „Свети Петър“. Тукашната църква Мадоната на Розата или Базиликата на Дева Мария от Розария е построена през 1928-1953 година в стил барок, когато култът към мястото се разраства до неимоверна степен. Трите деца са обявени за блажени. Огромни фотоси показват лицата им. Спокойствието във вътрешността на храма рязко контрастира с шумната гълчава отвън. Приближавам малката капела или Най-святото място. В кръг на колене около олтара се влачи върволица от болни и нещастни хора. Останалите сме насядали в полукръг на пейки в мълчание. Мълчим на различни езици. Държим огромни свещи, всички свещи във Фатима са огромни. И в моите ръце има свещ. Седя и чакам. Не знам какво. Да се случи чудо? Колкото и да не съм наясно с бога в мен, в такъв момент мисля за родителите си. И че трябва да съм благодарна за дните, когато сме били заедно… В другия край на огромния площад е най-голямата църква в света. Откриването й е на 12 октомври 2007 г., дело е на гръцкия архитект Алехандрос Томбазис. Дванадесетте й порти са посветени на апастоите, а централната – на Исус Христос. Дейстително впечатляваща архитектура за Португалия, чиито сгради обичайно са в човешки размер! През 1970 г. Ватикана дава своето одобрение легендата от Фатима да бъде приемана като част от християнската история. Когато папата е на посещение, пред базиликата присъстват над 1 милион души. Фатима би било симпатично португалско градче, ако не беше Тук всичко е посветено на Богородица. Продават се всевъзможни неща – от малки сребърни иконки до масивни домашни олтари, антични мебели с божия лик, покривчици, носни кърпички, статуи – от миниатюрни до огромни, книги, всякаква църковна утвар. Явно алъш-веришът много върви, защото магазините са един до друг, кой от кой по-препълнени със стока. При това цените съвсем не са скромни. Във Фатима, обясняват ни, може да се посетят още родните къщи на децата. Били близко до Светилището. Или, ако сме любители на природата, можем да си направим разходка под земята. В пещери около града има подводни езера и великолепни сталагмити и сталагтити. Друго, с което ни изкушават, е да снимаме отпечатъци от динозаври лично – в планината Сера де Айре, недалеч на юг от Фатима. Да, да, може, ама друг път… Май друг път ще посетим още една забележителност – ресторант „Тиа Алис“ (Леля Алис), удостоен с Мишленова звезда, един от най-добрите в региона. Вкусни и традиционни португалски ястия! Поднесени в добре декорирана винарска изба. Кой знае какви са им цените… Не, бе, не сме гладни…  ", "date": "2019.03.02", "title": " Фатима: Олтарът на света\t\t\t"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%b5%d0%b1%d0%b8-%d0%b7%d0%b2%d0%b5%d1%80%d1%81%d0%ba%d0%b8-14-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d1%81%d0%b8-%d0%b4%d1%8a%d1%89%d0%b5%d1%80%d1%8f/", "text": "14-годишно момиче е с травми по главата и счупен нос след побой, нанесен от баща му. За случая потвърдиха от МВР и прокуратурата, съобщи  . Сцената се разиграла във Варна, разказа майката на пострадалата тийнейджърка Ирина Янкова. Тя и съпругът й са разведени и в момента са в съдебен спор за родителските права над децата им. „Вчера дъщеря ми беше много зверски пребита от баща си. Това, което успях да разбера от нея, е че е искал да я убие, провесил я е през терасата, удрял я е със свещник в главата. Имала е множество кръвонасядания”, разказа ужасената майка. През годините тя и децата й многократно били потърпевши от насилието на бащата. Янкова изпращала сигнали до полицията, до прокуратурата, до Агенцията за закрила на детето, включително и до омбудсмана Мая Манолова. Резултатът от сигналите – заповед за защита от домашно насилие, а бащата е в период на пробация. Състоянието на пребитото момиче е стабилно, съобщиха от отделението по детска хирургия във Варна. Лекарите са установили контузия на главата, удари в гръдния кош и в корема. По-сериозни са травмите по главата, има счупване на носа. Родителските права над момичето обаче са присъдени на бащата. През декември Сливенският районен съд решава да ги даде на майката, но решението още не е влязло в сила.    ", "date": "2019.03.02", "title": " Мъж преби зверски 14-годишната си дъщеря, провесил я през балкона"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d1%89%d0%b5-%d0%bf%d0%be%d1%81%d0%b5%d1%82%d0%b8-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d1%81%d0%b5%d0%b2%d0%b5%d1%80%d0%bd%d0%b0-%d0%bc%d0%b0/", "text": "Премиерът на Гърция Алексис Ципрас в скоро време ще посети официално Северна Македония. За това главата на гръцкото правителство е заявил на IV-тия Делфийски икономически форум, който се провежда от 28 февруари до 3 март, съобщава „Известия“. Според него Гърция възнамерява да продължи и след Преспанския договор да развива отношенията си със Северна Македония. Ципрас е изтъкнал, че ще бъде първият министър-председател на Гърция, който ще посети Скопие в официална визита и съпровождан от делегация. Спорът между Скопие и Атина за наименованието „Македония“ се водеше от момента, в който се обяви независимостта на бившата югославска република в 1991 година.", "date": "2019.03.02", "title": " Ципрас ще посети официално Северна Македония"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%be%d1%82%d0%bf%d1%8a%d1%82%d1%83%d0%b2%d0%b0-%d1%81-%d0%b1%d1%80%d0%be%d0%bd%d0%b8%d1%80%d0%b0%d0%bd%d0%b8%d1%8f-%d1%81%d0%b8-%d0%b2%d0%bb%d0%b0/", "text": "Севернокорейският ръководител Ким Чен-ун положи венец в мавзолея с балсамираните тленни останки на Хо Ши Мин в Ханой и след това отпътува с бронирания си влак за Северна Корея. Ким се качи на маслиненозеления влак на гара Дондан в северен Виетнам, на границата с Китай, и оттам пое към Северна Корея, след провалената среща в Ханой с президента на САЩ Доналд Тръмп, предаде БТА. Това е първата визита във Виетнам на Ким Чен-ун, който прави опити да се отърси от изолацията на режима си. През последните месеци той направи няколко посещения в чужбина – в Китай, в Южна Корея и Сингапур, след като не бе напускал Северна Корея през първите шест години след идването си на власт.  ", "date": "2019.03.02", "title": " Ким Чен-ун отпътува с бронирания си влак за Северна Корея (ВИДЕО)\t\t\t"}
{"url": "https://trud.bg/spacex-%d0%b8%d0%b7%d1%81%d1%82%d1%80%d0%b5%d0%bb%d1%8f-%d0%bf%d1%80%d0%be%d0%b1%d0%bd%d0%be-%d0%ba%d1%8a%d0%bc-%d0%bc%d0%ba%d1%81-%d0%ba%d0%b0%d0%bf%d1%81%d1%83%d0%bb%d0%b0-%d0%b7%d0%b0-%d0%bf%d1%80/", "text": "NASA и SpaceX обявиха успешен старт космическата капсула „Драгън“, която е предназначена за астронавти, към Международната космическа станция (МКС). За космическата агенция на САЩ това е ключова стъпка към възобновяване на космическите полети с пилоти от американска земя след осемгодишна пауза. Този път единственият обитател на борда на космическата капсула за космическия кораб на SpaceX e манекен на име Рипли – но НАСА планира да пусне двама астронавти на борда по-късно тази година. Новата капсула е изстреляна с помощта на ракетата Falcon 9, построена от SpaceX – управлявана от милиардера Елон Мъск – в 9:49 българско време от космическия център „Кенеди“ в Кейп Канаверал, Флорида. Единадесет минути по-късно бе потвърдено отделянето на капсулата от ракетата за многократно ползване. Планирано е капсулата да достигне МКС до неделя около 13 часа българско време и завръщане на Земята следващия петък. Тя ще се приводни в Атлантическия океан, откъдето ще бъде върната в космическия център за ново използване.", "date": "2019.03.02", "title": " SpaceX изстреля пробно към МКС капсула за превоз на астронавти"}
{"url": "https://trud.bg/%d0%bf%d0%b0%d1%80%d0%ba%d0%b8%d1%80%d0%b0%d0%bc%d0%b5-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%b2-%d1%81%d0%be%d1%84%d0%b8%d1%8f-%d0%bd%d0%b0-4-%d0%bc%d0%b0%d1%80%d1%82/", "text": "Във връзка с Националния празник на България – 3-ти март, зоните за почасово платено паркиране „Синя“ и „Зелена“ няма да работят в понеделник – 4 март. Това съобщиха от Центъра за градска мобилност в София. Днес „Синя“ зона ще работи с обичайното си работно време от 08.30 до 18.00 часа.", "date": "2019.03.02", "title": " Паркираме безплатно в София на 4 март"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%be%d1%82%d0%bd%d0%be%d0%b2%d0%be-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d0%b0%d1%82%d1%80%d0%b8%d0%be%d1%82%d0%b8/", "text": "Лидерът на ВМРО и военен министър Красимир Каракачанов отново призова и другите формации в Обединените патриоти да се явят заедно на евроизборите. По   той пак настоя и за вътрешни избори сред симпатизантите на коалицията за водач на листата. На въпроса защо при това положение ВМРО обяви, че тръгва сама към евровота и сформира свой щаб той отговори: „Ние в нашата позиция във вторник казваме, че след поредния неуспешен опит да се води конструктивен разговор, правим наш предизборен щаб и ако желаят да се явяваме съвместно на избори, да дойдат на разговор и да се държат конструктивно. Останалото са медийни фишеци”. Попитан дали е притеснен от това, че президент и премиер водят различна политика във външнополитически план, той коментира, че правителството води абсолютно балансирана политика. „Както виждате, когато една немалка част от нашите партньори в НАТО и в ЕС започнаха да гонят руски дипломати, България не го направи. В същото време, България се опитва да развива пълноценно своите икономически отношения с Русия, без това да ни пречи да бъдем членове на ЕС и НАТО“, заяви Каракачанов. „За пореден път в Брюксел наблюдаваме една риторика, която е двоен стандарт, защото от една страна някои европейски държави говорят много ярко против Русия, а в същото време виждаме, че те реализират огромни инвестиционни проекти за милиарди и си развиват икономическите отношения. Значи за някои големи европейски държави може, а за България не може. Каква е логиката?“, посочи министърът на отбраната. Той добави още, че България преди всичко трябва да следва своя национален интерес. Каракачанов коментира и въпроса защо депутат от ВМРО е бил на ловно-рибарско изложение в Залцбург. „Не разбирам това сиромахомилство. Хем искаме да се знае къде е България, да привличаме туристи, хем ме питате защо един депутат ходи в командировка. Да ме питате, ако съм председател на парламента… Може да ме питате за командировки в Министерството на отбраната”, заяви лидерът на ВМРО и военен министър.      ", "date": "2019.03.02", "title": " Каракачанов отново призова Обединени патриоти да се явят заедно на евроизборите"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%bd%d0%b0-%d1%82%d0%be%d0%bb-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%be%d1%82-1/", "text": "От 1 март се очакват засилени проверки на тол полицията. Те ще могат да спират и проверяват автомобили за наличието на валиден винетен стикер. „Засега няма затруднения в трафика. Засилено е полицейското присъствие. Правят се масови проверки. От 14 до 16 ч. е забранено движението на тежкотоварните камиони. Поставени са знаци за забраните. При неспазване на правилата, водачите ще бъдат санкционирани. Глобата е 300 лв., лишаване от правоуправление за срок 1 месец и спиране на превозното средство от движение за 1 месец”, каза по   началникът на КАТ-Ловеч Николай Недялков. Той допълни, че тол полицията ще облекчи работата и присъствието им ще намали нарушенията. Шофьорите на камионите трябва да се самоконтролират и да не нарушават забраната за движение в определени часове. За да няма неразбрали, от петък на ГККП-тата раздават на водачите на тежкотоварни превозни средства листовки, с пояснения за въведените забрани.", "date": "2019.03.02", "title": " Засилени проверки на тол полицията от 1 март"}
{"url": "https://trud.bg/%d0%b8%d0%b7%d0%b3%d0%be%d1%80%d1%8f-100-%d0%b4%d0%ba%d0%b0-%d1%88%d0%b8%d1%80%d0%be%d0%ba%d0%be%d0%bb%d0%b8%d1%81%d1%82%d0%bd%d0%b0-%d0%b3%d0%be%d1%80%d0%b0-%d0%b2-%d1%81%d0%b2%d0%b8%d1%89%d0%be/", "text": "100 дка широколистна гора на ивицата „Дига – Бряг” в Свищов за напълно изпепелени след пожар, възникнал в петък минути след 13,30 ч. Петима огнеборци с два специализирани автомобила са потушили пламъците и успели да спасят съседни 100 дка от унищожение. Кат причина за пожара е посочена човешка небрежност. На 9 сигнала за горящи сухи треви в областта са се отзовали пожарникарите през денонощието. Всички огнища са възникнали заради небрежност при боравене с огън. В Горна Оряховица пък разследват пожар, при който е изгоряла спомагателна постройка. Огънят лумнал в 6,53 ч. вчера, а дошлите на място пожарникари са спасили съседната сграда. Местопроизшествието е посетено от дежурната оперативна група при полицейското управление в пожарникарския град.", "date": "2019.03.02", "title": " Изгоря 100 дка широколистна гора в Свищов\t\t\t"}
{"url": "https://trud.bg/%d0%bf%d0%b0%d0%bb%d0%b5%d0%b6-%d0%bd%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%bd%d0%b8-%d0%b3%d1%83%d0%bc%d0%b8-%d0%be%d0%bf%d0%be%d0%b6%d0%b0%d1%80%d0%b8-%d0%b8%d0%b7%d0%be/", "text": "Изоставено складово помещение горя в Бургас. Около 19.19 ч. снощи е подаден сигнал за пожар в обекта, разположен на ул. „Мария Луиза“ 69, съобщиха от ОДМВР-Бургас. Към мястото на инцидента се отправили своевременно полицейски екипи и три противопожарни екипа с 12 огнеборци. В 20.45 ч. огънят е потушен. Констатирано е, че помещението е изоставено от около 10 години, като в него освен стари автомобилни гуми, имало и множество отпадъци. По неустановен до момента начин няколко от автомобилните гуми се запалили, като огъня обхванал намиращи се в склада отпадъчни продукти. Това довело до издигането на гъст и тъмен дим в района, но дошлите на място огнеборци не допуснали разрастване на пожара. За да успеят да проникнат в помещението пожарникарите отворили принудително две метални крила от съществущите входни врати. От инцидента по първоначални данни са настъпили само материални щети, локализирани в изоставената постройка. Не са засегнати съседни автосервизни помещения. Причините за инцидента, както и стойността на нанесените щети са в процес на изясняване от служители на Първо Районно управление – Бургас.", "date": "2019.03.02", "title": " Палеж на автомобилни гуми опожари изоставен склад в Бургас"}
{"url": "https://trud.bg/%d1%80%d1%83%d1%81%d0%ba%d0%b8-%d0%b5%d0%ba%d1%81%d0%bf%d0%b5%d1%80%d1%82-%d0%bf%d1%80%d0%be%d0%b1%d0%bb%d0%b5%d0%bc-%d1%81%d1%8a%d1%81-%d1%81%d0%b5%d0%b2%d0%b5%d1%80%d0%b5%d0%bd-%d0%bf/", "text": "Шансовете за реализация на проекта „Турски поток“ през България ще се увеличат, ако възникнат трудности в работата на „Северен поток 2“ и ако търсенето на газ в Европа се разшири. Това коментира Станислав Митрахович, преподавател във Финансовия университет при правителството на Русия, по  . „Някои тук казват, че в енергийните си политики с Европа Русия си има работа с играч, който може да променя правилата в процеса на самата игра. Ако например Европейският съюз поиска, той може да промени антимонополното си законодателство, както става в момента с газовата директива“, отбеляза Митрахович. Според експерта, България е можела да получава около 800 милиона евро от транзита по „Южен поток“. В случая с продължаването на втората линия на „Турски поток“ доходът на България ще бъде около 180 милиона евро годишно. „Ще се наложи да бъдат похарчени пари, но е напълно по силите на България да си ги върне от транзитните такси. За разлика от проекта „Южен поток“, тук „Газпром“ не може да бъде съсобственик на тръбата, защото тогава има голям риск от попадане под антимонополните регулации“, отбеляза Станислав Митрахович. Навремето именно фактът, че Газпром беше съинвеститор и съсобственик на българския участък от „Южен поток“ беше поводът Европейската комисия да увеличава натиска върху България и да иска разваляне на вече подписаните междуправителствени споразумения.        ", "date": "2019.03.02", "title": " Руски експерт: Проблем със „Северен поток 2“ ще подобри шансовете на „Турски поток“"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b7%d0%b0-3-%d0%bc%d0%b0%d1%80%d1%82/", "text": "Министър-председателят Бойко Борисов получи поздравително писмо от президента на Турция Реджеп Тайип Ердоган по повод националния празник на Република България, съобщиха от правителствения пресцентър. В писмото турският президент Ердоган изразява увереност, че достиженията и сътрудничеството във всяка една област между България и Турция, постигнати по време на настоящото правителство на премиера Борисов, ще продължат да се развиват на основата на взаимен интерес. „За реализирането на тази цел, пожелавам да продължим съвместната ни работа с решителност“, се посочва още в писмото на президента на Турция. В поздравителното писмо Реджеп Тайип Ердоган пожелава още благополучие и просперитет на „приятелския български народ“.  ", "date": "2019.03.02", "title": " Ердоган поздрави българите за 3 март"}
{"url": "https://trud.bg/%d0%b6%d0%b5%d0%bd%d0%b0-%d0%b8-4-%d0%b4%d0%b5%d1%86%d0%b0-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d0%bd%d1%8e%d1%80%d0%bd%d0%b1/", "text": "Петима души, четири от които деца са загинали в събота сутринта в резултат на пожар в Нюрнберг, Бавария. „В сградата, когато e избухнал пожарът, е имало девет души“, информират от полицията в Германия. „Четирима са успели да спасят, като са били хоспитализирани“. Сред мъртвите има четири деца – бебе и деца на възраст четири, пет и седем години, както и 34-годишна жена. Причините за пожар все още не са установени. „В момента нямаме данни за умишлен палеж, но проверяваме всички версии“, съобщиха от полицията.", "date": "2019.03.02", "title": " Жена и 4 деца загинаха при пожар в Нюрнберг"}
{"url": "https://trud.bg/%d0%bb%d0%be%d0%b2%d0%bd%d0%be-%d1%80%d0%b8%d0%b1%d0%b0%d1%80%d1%81%d0%ba%d0%be%d1%82%d0%be-%d0%b4%d1%80%d1%83%d0%b6%d0%b5%d1%81%d1%82%d0%b2%d0%be-%d0%b2-%d0%b5%d0%bb%d0%b5%d0%bd%d0%b0-%d1%87%d0%b5/", "text": "Навършват се 120 години от основаването на Ловно-рибарското дружество „Сокол-1899“ в Елена. По този повод сдружението е подготвило програма за тържественото отбелязване на годишнината, която включва интересни събития от месец май до месец декември. За подготовката и организацията на честването е изграден Организационен комитет с председател Тихомир Кузманов, председател на СЛРД „Сокол-1899“ и негов заместник зам.-председателят на сдружението Симеон Кънчев. В организационния комитет са включени Йордан Йорданов, Стоян Стоянов, Димитър Ковачев, Йовко Спасов и Димитър Добрев – съответно, председатели на ловните дружинки в Дрента, Буйновци, Яковци, Разпоповци и Тодювци, Сашо Топалов, Иван Ботушанов и Тодор Тодоров – членове на дружинките в Яковци, Буйновци и Разпоповци. Големият ловен събор ще бъде на 3 август от 10 часа на Неювската поляна.На 4 май на язовир „Палици“ ще се проведе детски турнир по риболов под надслов „Детето риболовец живее без дрога“, организира се съвместно с Местната комисия за борба срещу противообществените прояви на малолетните и непълнолетните. Снимкова и трофейна изложба под надслов „Природа, родолюбие, красота“ ще бъде открита на 20 май от 16 часа в зала 101 в сградата на общинската администрация.  Киноложка изложба, организирана съвместно с Ротари клуб в рамките на Ден на лова и отмората в Еленския балкан, ще има на 15 юни в парка на комплекс „Тихия кът“.  Състезанието по ловна стрелба е на 29 юни от 8 часа на ловното стрелбище на СЛРД „Сокол-1899“. Голяма ловна вечеринка ще върне спомените за вечеринките в Елена от едни стари времена. Тя ще бъде на централния площад на града на 13 декември.", "date": "2019.03.02", "title": " Ловно-рибарското дружество в Елена чества 120 години\t\t\t"}
{"url": "https://trud.bg/%d1%82%d1%80%d0%b8%d0%bc%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%b8-%d1%81%d1%87%d1%83%d0%bf%d0%b8%d1%85%d0%b0-%d1%87%d0%b5%d1%80%d0%b5%d0%bf%d0%b0-%d0%bd%d0%b0-%d0%bc/", "text": "Три момчета – на 13, на 15 и 16 години – са пребили жестоко 44-годишен мъж във врачанското село Галиче. Най-големият сред тях е от с. Долни Луковит, а другите двама са от Галиче, от където е и пострадалия мъж, съобщи  В полицията е подаден сигнал на 1 март около 9.30 ч. за намерен мъж в безпомощно състояние. На пострадалия човек е оказана помощ в Центъра за спешна медицинска помощ в Бяла Слатина, след което е транспортиран за лечение в болница “Георги Странски” в Плевен. Там мъжът е настанен в хирургичното отделение със счупен череп. Той е бил в съзнание и му е направена консултация с неврохирург. 16-годишният побойник е задържан в полицейския арест в Бяла Слатина за срок до 24 часа. Започнато е досъдебно производство.      ", "date": "2019.03.02", "title": " Трима тийнейджъри счупиха черепа на мъж в Галиче"}
{"url": "https://trud.bg/%d0%b8%d0%b7%d0%b6%d0%b8%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%b9%d0%be%d1%80%d0%b4%d0%b0%d0%bd%d0%b8%d1%8f/", "text": "Можете да резервирате самолетните си билети на изгодна цена, пасваща на всеки джоб. Само след около 3 часа път ще се озовете на летището в морския град Акаба, което буквално се намира в пустинята, и новото ви приключение ще започне с пълна сила. Задължително трябва да пробвате местния дюнер, който се открива под името шварма. Сред традиционните местни ястия, които е хубаво да пробвате, са: баба гануш – разядка с патладжан, чесън и сусамов тахан; хумус – разядка с нахут, лимонов сок и чесън; и не на последно място митабал – отново вид разядка. Повечето едва ли ще се нахранят само с това. Хубаво е да спомена и задължителните за региона фалафели – панирани топчета от нахут с подправки, както и много известното кофта би тахини – ястие с месо (агнешко или телешко) с кртофи и специална заливка от тахан. За любителите на алкохола определено това не е тяхното място, защото населението е привърженик на чая и кафето. Кафе можете да си закупите от множеството малки магазинчета, където специално за вас ще ви приготвят напитката в джезве, което ври в пясък пред очите ви. Не забравяйте да пробвате и местното наргиле. Освен модерния град, необезпокоявани можете да разгледате и останките от стария, където няма човешка навалица. За да направите изживяването си незабравимо, сред задължителните неща, които трябва да изпробвате, са няколко дни, прекарани в пустинята Вади Рум, и обиколката на едно от седемте модерни чудеса на света, а именно старинния град Петра. Два дни в пустинята, готови ли сте за това? С пристигането си попадате в малко селище преди самата пустиня. Очаква ви приятна среща с бедуините, които ще са ви домакини за следващите 48 часа. През първия ден имате предвидена обиколка на пустинята с джипове, възможност за снимки до най-впечатляващите скални образувания, както и за спускане със сендборд по дюните и катерене в търсене на най-красивите гледки. Имате традиционен обяд в пустинята със семейството на бедуините и време за кратка почивка след обяда с чаша чай. С настъпването на вечерта се отправяте към бедуинското селище. Тук можете да се насладите на още едно традиционно ястие за региона, а именно зарб. То е специално, готви се цял ден под пустинния пясък и включва месо и запечени зеленчуци. След вечерята ще се насладите на традиционна музика и песни, подкрепени от инструмент на име лют – наподобява малка китара. След това се отправяте към своите платнени къщички, за да прекарате нощта в пустинята. На сутринта след закуска тръгвате на поход с новият ви транспорт – камили. В местността Ма-Ан се намира град Петра – Построен е от Набатианската империя и просперитета си отбелязва през 1-ви век преди Христа.  Най-известните места, които непременно трябва да посетите, са 15. Едно от тях е Сик – там, където планината се е разделила и е образувала път, който води към града. След това е Ал Кхазана – хазната, вкопана в една от скалите с височина 40 метра. Най-голямото предизвикателство е да изкачиш 900-те стъпала на гърба на магаре или сам, за да стигнеш до Ад Деир – манастира, който се извисява на върха на една от скалите в пустинния град. Той е с височина 48,3 метра и широчина 47 метра. Това е само малка част от голямото изживяване, наречено Йордания. Готови ли сте за него?", "date": "2019.03.02", "title": " Изживяването Йордания\t\t\t"}
{"url": "https://trud.bg/%d0%b3%d0%b5%d1%80%d0%b8-%d0%be%d0%bd-%d0%b5%d1%8a%d1%80/", "text": "Тв журналистката е карала стаж в гиганта CNN, Атланта Във водовъртежа от новини в телевизионния ефир, от изключителна важност е кой ориентира зрителите в него, за да се измъкнат невредими. Водещата на сутрешния блок „България сутрин“ по Bulgaria ON AIR Гергана Венкова е от онези журналисти, които ловко маневрират с гостите си, за да ги предразположат да бъдат искрени. Заедно с екранния й партньор Златимир Йочев предлагат дискусии, изпълнени с плурализъм на гледните точки, а положителните новини в предаването им са силно застъпени. И всичко това, за да предложат на аудиторията си едно спокойно, пълноценно и полезно начало на деня. Преди да стане водеща на „България сутрин“, Гергана е политически репортер с дългогодишен опит. Преминала през няколко от новинарските медии в България и със стаж в гиганта CNN в Атланта, журналистката е специалист в отразяването на извънредни ситуации. Без излишно драматизиране и възползвайки се от онази тръпка, която само живото събитие може да предизвика у един репортер. Гергана е първата журналистка, която се среща с похитителя от Сливен през 2011 г. През 2013 г. на площада в Киев прави серия интервюта с цялото протестиращо на Майдана семейство Кличко, а през 2014 г., когато идеята за Брекзит тепърва се заражда, взема интервю от тогавашния кмет на Лондон Борис Джонсън. „Знам, че съм положила усилие всеки един мой репортаж да е разбираем, да е подробен и да е обективен. Може би най-вече се гордея с интервютата, които съм имала възможност да взема“, споделя журналистката. Най-голямата й мотивация е добре свършената работа, а най-голямата й страст – пътуванията. „Те бяха и една от причините да се съглася, че журналистиката е наистина професия за мен“, казва Гергана. Тя вярва, че работата като репортер дава основите на всичко останало в телевизията. Несъмнено обаче, да бъдеш водещ на сутрешен блок е висш пилотаж в професията. „Това са три часа и половина ефир на живо. С разнообразна информация на всяка минута. Подготовката за всяко предаване започва от края на едното до началото на другото. Стремя се да не пропускам нищо от това, което се случва у нас и по света. По по-специфичните теми като всеки чета, питам“, казва Гергана. За работата си в сутрешния блок споделя, че й дава стимул да усъвършенства себе си в това, което иска да прави. Освен това, там тя открива възможност да помага в търсенето на решения за проблемите, които вълнуват обществото. Благодарна е и на Златимир Йочев, за когото казва, че я „води за ръка“ по този път – да бъдеш в жив ефир всеки делничен ден от 06:30 до 09:30. „Предизвикателство обаче е да привлечеш вниманието на зрителите, да ги убедиш, че могат да ти се доверят и да разчитат на достоверна информация, която разбират и която ги засяга лично“, споделя журналистката. Пътя си към професията Гергана намира още съвсем малка, без да го съзнава. Като дете неведнъж имитира тогавашните актуални предавания с микрофон в ръка, а в ролята на публика влизат близките й. След време, в училище, често се изявява като говорител на класа, за да търси решение на проблемите – „В първия случай бях доста досадна за семейството ми, а във втория – полезна за съучениците ми. И едните и другите първи повярваха, че трябва да посветя живота си на тази професия“. По-късно идва журналистическото образование, а след това – и работата на терен, която за Гергана е много по-ценна от дипломите. Никога няма да забрави първия си репортаж. Макар да е по-дълъг от допустимото за материал в телевизия, той я учи на много. „Тогава за първи път започваше да се говори за това, че всички автомобили трябва да се движат с включени светлини и в светлата част на денонощието с цел да се намалят жертвите на пътя. Е включихме ги, но черната статистика не намаля и това е нещо, с което не мога да се примиря. Помня и никога няма да забравя екипа, който ми обясни всичко, което се учи на практика, а не в университета“, разказва журналистката. Единствено опит обаче не е достатъчен в професията. Затова Гергана е убедена, че сред най-важните качества, които един журналист трябва да притежава, е любопитството. То е в основата. „Когато човек проявява интерес към нещо, изучава спецификите му, това си личи, защото той може да говори с лекота за него и да предизвика същия интерес и у другите“, смята Гергана. Не без значение е и общата култура, която се разширява с годините. Но Гергана се стреми да научи по малко от всеки, когото среща и от всичко, което се случва. Важна роля в усъвършенстването й играят и грешките. „Това е занаят. Всички тънкости вече са измислени. Останалото е личен почерк“, казва Гергана. Макар да признава, че все още търси успешната формула за себе си, нейният стил и професионализъм личат ежедневно. „Всеки от нас има лична позиция по различните проблеми. Важно обаче е да помогнем на зрителите сами да си изградят такава, без да налагаме нашата или нечия друга. Това е и в основата на журналистиката. Свободата на словото е наше право и никой не може да ни го отнеме. Нося отговорност за думите си и спя спокойно, защото говоря проверената истина“, казва Гергана. Искреността със сигурност е двустранен процес. За журналистката най-невероятните истории са онези, в които хората махат напълно маските си, за да достигнат до откровеност. „Като дядо Ибрям например, имам в една малка джамия в село край Смолян, който призна, че Коранът отива на заден план, когато дойде сезонът на тютюна. С парите от реколтата хората там прекарват цяла зима“, спомня си журналистката, говорейки за един от репортажите си. Гергана Венкова не спира да скъсява дистанцията с аудиторията си – за да ги опознае и да им предложи качествена журналистика. Не се страхува от критиката им. „Бих искала да не я пестят. Тя ни прави по-добри. Защото ако има нещо, което не им харесва и ние знаем за него, можем да го коригираме и така да отговорим на очакванията им“, категорична е водещата. Убедена е, че и занапред заедно със Златимир ще отговарят на нуждата на зрителите да получават повече информация, повече прозрачност и по-малко негативни емоции.", "date": "2019.03.02", "title": " Гери он еър\t\t\t"}
{"url": "https://trud.bg/%d1%84%d0%b5%d1%81%d1%82%d0%b8%d0%b2%d0%b0%d0%bb%d1%8a%d1%82-%d0%bd%d0%b0-%d0%ba%d0%b8%d1%82%d0%b0%d0%b9%d1%81%d0%ba%d0%b0%d1%82%d0%b0-%d0%ba%d1%83%d0%bb%d1%82%d1%83%d1%80%d0%b0-%d0%b2%d0%bb%d0%b8/", "text": "Фестивалът на китайската култура влиза в официалния Културен календар на Община Велико Търново. Това реши местния Общински съвет. Предложението фестивалът да стане част от Културния календар на старата столица внесе общинският съветник от ГЕРБ Нейко Генчев. Събитието ще се проведе през месец май в рамките на честванията по повод 70-годишните дипломатически отношения между България и Китай. Основни организатори са Институт „Конфуций” в София и Пекинският университет за езици и култура. Генчев припомни, че през месец септември миналата година делегация от Китай начело със зам.-директора на световната централа на Институт „Конфуций” е била на посещение във Велико Търново. На среща със зам.-кмета Ганчо Карабаджаков гостите са обсъдили идеята за изготвяне на меморандум за бъдещо сътрудничество между Общината и китайската институция, както и провеждането на фестивал на китайската култура във Велико Търново. „Организирането на  фестивала е не само възможност да се насладим на китайската култура, но и да установим дружески и партньорски отношения с тези институции, които имат огромни финансови ресурси и огромно влияние не само  в Китай”, подчерта Нейко Генчев. Той уточни, че като партньор Общината  се ангажира логистично, но не и финансово. Всички разходи се поемат от Институт „Конфуций” и Пекинския университет за езици и култура.", "date": "2019.03.02", "title": " Фестивалът на китайската култура влиза в официалния Културен календар на Община Велико Търново\t\t\t"}
{"url": "https://trud.bg/35-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%b2-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0-%d0%b0%d0%ba/", "text": "Стопанска академия „Димитър А. Ценов” в Свищов посрещна първите си чуждестранни студенти за летния семестър на учебната 2018/2019 година. За международна студентска мобилност с цел обучение по програма „Еразъм +”, в Свищов пристигнаха 35 младежи от 18 държави – Азербайджан, Албания, Армения,Виетнам, Грузия, Египет, Китай, Корея, Мароко, Молдова, Палестина, Румъния, Русия, Сърбия, Тайван, Узбекистан, Украйна и Черна Гора. В продължение на четири месеца Еразъм студентите ще изучават в Стопанска академия предварително избрани от тях икономически дисциплини на английски и/или руски език. Част от студентите се обучават в образователно-квалификационните степени  „бакалавър” и  „магистър”, а друга част – в образователна и научна степен „доктор”. За по-добрата интеграция и социализация, в помощ на чуждестранните студенти са техни свищовски колеги–ментори и Еразъм+ координатори от Еразъм+ офиса към Центъра за международна дейност в Стопанска академия, както и техните академични наставници. Освен срещи с преподавателите по различните учебни дисциплини, в програмата за първата седмица от престоя на чуждестранните студенти в Академията са включени и поредица извънаудиторни прояви. При посещение в Академичния музей те се запознаха с историята на свищовското висше училище. Представяйки любопитни факти за Свищов на своите гости, менторите им поясниха, че това е градът на дарителите, градът на стоте първи неща и първият свободен български град. Еразъм студентите участваха в опознавателна среща, караоке вечер и уъркшоп за изработване на мартеници. Те посетиха и разгледаха емблематичната за Свищов сграда на Професионалната държавна търговска гимназия „Димитър Хадживасилев”. Предстои провеждането на специално събитие, на което чуждестранните студенти ще представят своите държави с традиции, бит, култура и национална кухня. Еразъм студентите ще участват и в организираното от Студентски съвет изкачване на връх Шипка на 3 март по повод националния празник на България.", "date": "2019.03.02", "title": " 35 чуждестранни студенти в Стопанска академия посрещат 3-ти март на Шипка\t\t\t"}
{"url": "https://trud.bg/%d0%bf%d1%80%d0%b0%d0%b2%d0%bd%d1%83%d0%ba%d1%8a%d1%82-%d0%bd%d0%b0-%d0%b3%d1%80%d0%b0%d1%84-%d0%b8%d0%b3%d0%bd%d0%b0%d1%82%d0%b8%d0%b5%d0%b2-%d0%b4%d0%b0%d1%80%d0%b8-%d0%bb%d0%b8%d1%87%d0%bd%d0%b8/", "text": "Аз съм на 85 години и бих искал да дам печата на музей, който се интересува от него. По-добре е да е на показ в музей, особено национален, отколкото да се изгуби някъде по пътеките на историята. Това каза правнукът на Граф Игнатиев – Дмитрий Игнатиев, който дари личния му печат на Националния военноисторически музей в София, предаде БГНЕС. Дмитрий Игнатиев обясни, че предаването на печата става по пряка линия от баща към син. „От Николай Павлович на Алексей, от Алексей към Леонид, който е бащата на Граф Игнатиев, и от Леонид към Дмитрий Леонидович Граф Игнатиев”, обясни той пътя, който е изминал печатът. Дмитрий Игнатиев сам потърсил ръководството на музея, за да дари ценния артефакт. Първоначално казал, че ще донесе печата, с който е подпечатан Санстефанския мирен договор. В последствие се оказало друго. „Убедени сме, че това не е печатът от Санстефанския договор. При всички случаи това е печат на Граф Игнатиев, с който са подпечатвани други дипломатически документи, за което ние тепърва ще правим проучвания”, заяви директорът на НВИМ доц. Соня Пенкова. Това обаче не омаловажава значимостта на дарението, категорична е Пенкова. „В центъра на печата, който е елипсовиден, е фамилният герб на Игнатиеви, който е положен върху звездата на орден „Св. Андрей Първозвани”, а той става носител на този орден след Руско-турската освободителна война”, обясни Пенкова. Ръководството на музея връчи на Дмитрий Игнатиев дарителския знак на НВИМ и грамота. Носители на знака са държавни глави и представители на политическия елит.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.02", "title": " Правнукът на Граф Игнатиев дари личния му печат на НВИМ"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%81%d1%80%d1%8a%d0%b1%d1%81%d0%ba%d0%b8-%d0%bd%d0%b0%d0%b5%d0%bc%d0%b5%d0%bd-%d1%83%d0%b1%d0%b8%d0%b5%d1%86-%d0%b2-%d1%87%d0%b5%d1%85/", "text": "Сърбия съобщи, че въоръжен сърбин, за който се смята, че е наемен убиец, е бил арестуван в Чехия, предаде Асошиейтед прес. В днешно изявление се казва, че властите искат мъжът, идентифициран с инициали Д.Ч., роден през 1980 г., да бъде екстрадиран. Той е бил арестуван в петък вечерта в Прага в резултат на сътрудничество на полициите от няколко страни. Сръбският вестник „Блиц“ съобщи, че мъжът е добре известният наемен убиец Чаба Дер, издирван от няколко страни за множество убийства. Полицията съобщи, че мъжът е бил арестуван с фалшиви документи, два пистолета и муниции и средства за промяна на външността си. Сръбските медии публикуваха през януари снимки, които показват как заподозреният излиза от кола и застрелва жертвата си в белградско предградие посред бял ден.", "date": "2019.03.02", "title": " Арестуваха сръбски наемен убиец в Чехия"}
{"url": "https://trud.bg/%d1%80%d1%83%d1%81%d0%ba%d0%be%d1%82%d0%be-%d0%bf%d0%be%d1%81%d0%be%d0%bb%d1%81%d1%82%d0%b2%d0%be-%d0%b2-%d0%bb%d0%be%d0%bd%d0%b4%d0%be%d0%bd-%d0%be%d1%82%d1%80%d0%b0%d0%b2%d1%8f%d0%bd%d0%b5%d1%82/", "text": "Мистерията около разследването на отравянето на бившия шпионин Сергей Скрипал и дъщеря му Юлия доказва, че инцидентът е бил провокация от страна на Лондон срещу Москва, смятат от руското посолство във Великобритания, цитирно от  . Реакцията идва в отговор на изданието „Файненшъл Таймс“, което обвинява медиите в Русия, че не представят слуая със Скрипал по обективен начин. В официално събщение от посолството пишат: „Инцидентът в Солсбъри се случи преди година, а британските власти все още не са разкрили никаква информация относно разследването си, което все още продължава. Британският и руският народ трябва да се задоволят само с изтекла в медиите информация, която от Лондон отказват да потвърдят или отрекат. Тази мистерия кара руските граждани да вярват все повече, че инцидентът със Сергей Скрипал е силна антируска провокация от страна на Великобритания“. Бившият руски шпионин Сергей Скрипал и дъщеря му Юлия бяха отровени на 4 март м.г. с нервнопаралитично вещество новичок в британския град Солсбъри. Инцидентът предивика сериозно напрежение между Москва и Лондон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.03.02", "title": " Руското посолство в Лондон: Отравянето на Скрипал е провокация срещу Москва"}
{"url": "https://trud.bg/mo-%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89%d0%b8-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2-%d1%87%d0%b5%d1%81%d1%82%d0%b2%d0%b0%d0%bd%d0%b8/", "text": "Военнослужещи от Българската армия ще участват в честванията на Националния празник – Трети март, и ще се включат в обществените прояви в знак на преклонение пред паметта на загиналите за освобождението и националното обединение на България в цялата страна. В тържественото отбелязване на празника, което ще се състои пред Паметника на Свободата на връх Шипка, ще участват военнослужещи от 61-ва Стрямска механизирана бригада. На ритуала ще присъства министърът на отбраната Красимир Каракачанов. В София честването на Националния празник на Република България ще започне в 11.00 ч. с церемония по издигане на Националното знаме на Република България пред паметника на Незнайния воин. На нея ще присъстват началникът на отбраната генерал Андрей Боцев, представители на ръководния състав на Министерството на отбраната и висши офицери от Въоръжените сили. В ритуала ще участват представителни подразделения на Националната гвардейска част и Гвардейският представителен духов оркестър. По време на изпълнението на химна на Република България ще бъде изпълнен артилерийски салют от 20 залпа. Те ще бъдат произведени от 122 мм артилерийска батарея от състава на Националната гвардейска част, разположена в Княжевската градина в столицата. По повод Националния празник в 12.00 ч. ще бъде извършена тържествена смяна на почетния гвардейски караул пред официалния вход на сградата на Администрацията на президента. Тържествената проверка (заря) в чест на 141-ата годишнина от Освобождението на България ще се проведе от 18.30 ч. на площад „Народно събрание“. В нея ще участват Гвардейският представителен духов оркестър, представителни блокове от състава на Националната гвардейска част, военни формирования 28 860 – Горна Малина, 42 600 – Мусачево, 22 320 – Божурище и знаменен взвод със знамената-светини – Самарско знаме, Щандарт на 1-ви конен полк, Знаме на 23-ти пехотен Шипченски полк, Знаме на 15-ти пехотен Ломски полк, Знаме на 13-ти пехотен Рилски полк, Знаме на 25-ти пехотен Драгомански полк, Знаме на 30-ти пехотен Шейновски полк и Знаме на 6-ти пехотен Търновски полк. Командващ на тържествената проверка (заря) ще бъде бригаден генерал Валентин Кръстев – началник на щаба на Съвместното командване на силите. Националният военноисторически музей ще отбележи Трети март с Ден на отворени врати и специален показ на експонати – символ на извоюваната свобода. По традиция в празничния ден Музеят ще работи от 10.00 ч. до 17.00 ч. с вход свободен за постоянната хронологична и външната експозиция, както и за временните си изложби.  ", "date": "2019.03.02", "title": " MO: Военнослужещи ще участват в честванията на Националния празник"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%ba%d0%b0%d1%80%d0%bd%d0%b0%d0%b2%d0%b0%d0%bb%d1%8a%d1%82-%d0%b2-%d1%80%d0%b8%d0%be-%d0%b4%d0%b5-%d0%b6%d0%b0%d0%bd%d0%b5%d0%b9%d1%80%d0%be-2/", "text": "Карнавалът в Рио де Жанейро – едно от най-зрелищните събития в света, започна с пищни и цветни улични шествия, изпълнени с танци, блясък и много забава, съобщава БНТ. Гостите и жителите на бразилския град показаха не само уникалните си костюми, но и уменията си по самба по време на първата вечер от 5-дневното събитие, чийто край ще постави началото на Великденските пости. По традиция основната атракция по време на фестивала е конкурсът на школите по самба, който се провежда на Самбадрома – 700-метров участък с трибуни. Очаква се тази година Карнавалът в Рио де Жанейро да привлече над 1,5 милиона туристи от цял свят.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.02", "title": " Започна карнавалът в Рио де Жанейро (СНИМКИ)"}
{"url": "https://trud.bg/%d1%80%d0%b8%d0%be%d1%81%d0%b2-%d1%81%d0%bf%d1%80%d1%8f-%d0%b8%d0%bd%d1%81%d1%82%d0%b0%d0%bb%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%85%d0%b2%d0%be%d1%81%d1%82%d0%be%d1%85%d1%80%d0%b0/", "text": "Във връзка с постъпил вчера сигнал в Регионалната инспекция по околната среда и водите – София за „запрашаване на въздуха“ в района на автомагистрала „Хемус“ и с. Горни Богров е извършена незабавна проверка на място от експерти РИОСВ и представители на район Кремиковци, Столична община. Това съобщиха от пресцентъра на инспекцията. Към момента на проверката вчера късните следобедни часове е установено наличието на големи количества неорганизирани прахови емисии, които идват от повърхността на хвостохранилище „Челопечене“ извън производствена му площадка в посока югоизток (автомагистрала „Хемус“ и с. Горни Богров). Запрашаването е вследствие на засушаване на повърхността на хвостохранилището и поради силния вятър. Оператор на хвостохранилището е „Барит Майнинг“ ЕООД. С разпореждане на експертите от РИОСВ – София незабавно е преустановена работата на инсталацията за преработка на хвост и от фирмата са предприети действия за оросяване. За установеното нарушение на оператора ще бъдат предприети административнонаказателни мерки и са издадени задължителни за изпълнение предписания, включващи предприемане на незабавни и постоянни мерки за ограничаване и преустановяване на неорганизираните прахови емисии от площадката. Предстои позициониране на мобилна автоматична станция за извършване на непрекъснато пробовземане с цел изследване качеството на атмосферния въздух в района.", "date": "2019.03.02", "title": " РИОСВ спря инсталацията на хвостохранилището при Горни Богров заради запрашаване на магистрала „Хемус“"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%89%d0%b5-%d0%bf%d0%be%d1%81%d0%b5%d1%82%d0%b8-%d0%b4%d0%b5%d1%82%d1%81%d0%ba%d0%b0%d1%82%d0%b0-%d0%b3%d1%80/", "text": "Председателят на ПГ на ГЕРБ и зам.-председател на партията Цветан Цветанов ще посети днес детската градина във велинградското село Драгиново. Там Цветанов ще се запознае с хода на строителството на нова сграда към детското заведение, след като през септември миналата година именно той направи първата копка на обекта, съобщиха от пресцентъра на ГЕРБ. Средствата за изграждането на допълнителната сграда са в размер на 1.6 млн. лв. и са отпуснати целево с постановление на Министерски съвет.    ", "date": "2019.03.02", "title": " Цветан Цветанов ще посети детската градина в село Драгиново"}
{"url": "https://trud.bg/%d0%b2%d0%b8%d0%bd%d0%be%d1%82%d0%be-%d0%b5-%d0%b2%d0%ba%d1%83%d1%81%d0%bd%d0%be-%d0%b8-%d0%b2-%d1%8f%d0%b4%d0%b5%d0%bd%d0%b5%d1%82%d0%be/", "text": " 500 г скариди  150 мл бяло вино  2 скилидки чесън  1 дафинов лист  1/2 с.л. червен пипер  черен пипер  сол  магданоз  Нарежете чесъна на дребно и го запържете в малко мазнина за минута-две. След това добавете скаридите, дафиновия лист, магданоза и бялото вино. Сложете сол и черен пипер на вкус. Не бива да готвите скаридите прекалено дълго време, защото може да станат жилави. След като виното заври, ги оставете за още 10-ина минути на котлона и отстранете. Оставете ги за още 5 минути да престоят в соса, за да се смесят добре вкусовете, и сервирайте.  1 кг свинско филе  3 с.л. зехтин  3 с.л. масло  2 средни глави лук шалот или червен лук  350 г гъби, тънко нарязани  1 с.л. брашно  1/2 чаша сухо червено вино  1 ч.ч. пилешки бульон  3 с.л. готварска сметана  1/4 чаша нарязан пресен магданоз  сол и черен пипер, млян  Нарежете месото на средно големи парчета и ги подправете със сол и черен пипер. В голям тиган загрейте зехтина с 1 с.л. масло. В топлата мазнина сложете месото и го запечатайте за около 2-3 минути, след което го обърнете и от другата страна за още 2 мин. Прехвърлете свинското в чиния.  Разтопете останалите 2 лъжици масло в същия тиган. Добавете лука, щипка сол и гответе, като разбърквате в продължение на около 30 секунди с дървена лъжица. След това добавете гъбите и гответе, докато водата им се изпари и гъбите придобият златист цвят. Прибавете брашното и виното и оставете да ври до пълно изпаряване. След това добавете пилешкия бульон и оставете сместа да се намали наполовина. Тогава идва ред и на сметаната и магданоза. Върнете месото в тигана и гответе, докато стане твърдо на допир (около 3-4 минути). Овкусете със сол и пипер и сервирайте с още магданоз.  600 г телешко бонфиле  1 скилидка чесън  1 с.л. маслиново масло  1 с.л. краве масло  1 стрък мащерка  сол и пипер меланж на вкус  За соса  2 глави лук шалот  2 ч.ч. червено вино  1 ч.ч. порто  130 мл телешки бульон  120 г краве масло  1 стрък прясна мащерка  сол и черен пипер на вкус  Месото се почиства от ципите и от излишната мазнина. Разрязва се на две парчета, от които се оформят стекове. Овкусява се със сол и пипер меланж. Кравето и маслиновото масло се сгорещяват и в тях за кратко се запържват намачканата скилидка чесън и мащерката. Изваждат се и се слагат стековете. Запечатват се от всички страни, като се започва със страната, където разрезът е напречно на мускулатурата. После се запичат за 7-8 минути в загрята на 200 градуса фурна с вентилатор. Месото се оставя да почине за 4-5 минути, след което се разрязва. Лукът се нарязва на ситно и се сварява във виното и портото, докато сместа се редуцира на 2/3. Прибавя се прясна мащерка, налива се бульонът. Кипва се и се сваля от огъня. Слага се маслото, нарязано на кубчета, и се бърка, докато се разтопи. Овкусява се със сол и черен пипер. Месото се поднася полято със соса.  500 г пилешки дробчета  150 г гъби  1 глава лук  3 скилидки чесън  200 мл червено вино  100 мл телешки бульон  50 мл олио  1/4 връзка магданоз  сол и черен пипер  Лукът и чесънът се нарязват на ситно и се запържват за кратко в сгорещеното олио. Прибавят се измитите дробчета и се разбърква. Запържват се от двете страни. Слагат се и гъбите, нарязани на шайби (без пънчетата). Когато и те се запържат, се деглазират с виното. След като течността се редуцира малко, се налива и бульонът, разбърква се и се оставя да къкри за около 2 минути. Когато сосът се сгъсти, се овкусява със сол и черен пипер. Дробчета се поднасят поръсени с наситнен магданоз.  1 кг телешки джолан  50 г масло  3 глави лук  3 с.л. брашно  3 скилидки чесън  1 ч.ч. вода  2 с.л. доматено пюре  4 домата  босилек  1/2 връзка магданоз  1 ч.ч. бяло вино  1/2 ч.л. червен пипер  сол, черен пипер  Нарязваме телешкия джолан, овалваме парчетата в брашно и запържваме в сгорещеното масло. Прибавяме лука и чесъна, почистени и нарязани. Когато зеленчуците се позапържат, прибавяме лъжица брашно, разбъркваме и доливаме водата с предварително размитото доматено пюре и обелените и нарязани домати. Разбъркваме добре и задушаваме 1 час. Добавяме нарязания магданоз, босилека, черния, червения пипер и сол на вкус. Изсипваме виното и готвим още 10 минути. Поднасяме с картофи.  6 свински котлета  2 филии хляб  5 с.л. горчица  1 ч.ч. бяло вино  сол, черен пипер  магданоз  олио  Всеки котлет се срязва на срещуположната част на костта така, че да се оформи джоб. Филиите се смесват с горчицата, солта, черния пипер, магданоза и малко вода. Във всеки котлет-джоб се сипва от плънката и се затваря с клечка за зъби или се зашива. Джобовете се намазват с мазнина, нареждат се в тава, посипват се със солта и черния пипер и се поливат с виното. Пекат се на 200 градуса, отначало под фолио, а после отвити, за да хванат коричка.", "date": "2019.03.02", "title": " Виното е вкусно и в яденето"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d0%bb-%d1%82%d0%b8%d1%80-%d0%b7%d0%b0%d1%82%d1%80%d1%83%d0%b4%d0%bd%d0%b8-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-2/", "text": "ТИР катастрофира тази сутрин на автомагистрала „Струма” край Дупница. Товарният автомобил излязъл вдясно от пътното платно при км 43 на в посока Благоевград и ГКПП „Кулата“, съобщиха от АПИ. Временно е ограничено движението в изпреварващата лента поради аварирал тежкотоварен автомобил. Движението беше временно ограничено, но малко след 14 часа от пътната агенция съобщиха, че е възстановено.", "date": "2019.03.02", "title": " Катастрофирал тир затрудни движението по магистрала „Струма“"}
