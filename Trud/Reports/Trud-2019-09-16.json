{"url": "https://trud.bg/%d0%bf%d1%80%d0%b8%d0%b7%d0%bd%d0%b0%d0%b2%d0%b0-%d0%bb%d0%b8-%d1%81%d0%b5-%d0%b2%d1%80%d0%b5%d0%bc%d0%b5%d1%82%d0%be-%d0%b7%d0%b0-%d0%bc%d0%b0%d0%b9%d1%87%d0%b8%d0%bd%d1%81%d1%82%d0%b2%d0%be-%d0%bf/", "text": "Въпрос:  Здравейте! Признава ли се времето за майчинство при изчисляване на процент “клас”? Предварително благодаря за отговора. Д. Стоева, гр. Силистра Отговор:  Уважаема г-жо Стоева, съгласно чл. 12, ал. 1 от Наредбата за структурата и организацията на работната заплата за придобит трудов стаж и професионален опит на работниците и служителите се заплаща допълнително месечно възнаграждение в процент върху основната работна заплата, определена с индивидуалния трудов договор. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Признава ли се времето за майчинство при изчисляване на процент „клас”"}
{"url": "https://trud.bg/%d0%b7%d0%b0-%d0%b2%d1%81%d0%b5%d0%ba%d0%b8-%d1%82%d1%80%d0%b5%d1%82%d0%b8-%d0%bf%d1%8a%d1%80%d0%b2%d0%be%d0%bb%d0%b0%d0%ba-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%b5/", "text": "Между 25-30% от 60 000 ученици, които сега ще са в първи клас, са от ромски, турски и други групи, и имат проблеми с общуването с учителите, тъй като българският език не им е майчин. Това каза министърът на образованието Красимир Вълчев пред Нова телевизия, като цитира косвени данни на МОН. По думите му по-нисък е процентът в по-високите класове. За пореден път той обясни, че нараства броят на децата, които идват от семейства с ниско образование. Двете тенденции водят до натрупване на дефицити и самоизключване на ученици. По случай първия учебен ден в своето официално поздравително писмо министър Вълчев посочи, че “честваме знанието – най-важната инвестиция в бъдещето на една нация. А когато говорим за бъдещето, ние имаме предвид нашите деца”. “Днес не е официален празник, но е най-празничният ден”, допълни още той по време на откриването на учебната година в Първа английска гимназия, където бе заедно със столичния кмет Йорданка Фандъкова. “Скъпи родители, знайте, че вашите деца са прекрасни. Всяко е отлично в своите способности – математика, езици, спорт и изкуство”, каза от своя страна Фандъкова. Първият учебен ден честити и премиерът Бойко Борисов. На страницата си във фейсбук той публикува: “Децата и учителите са най-важни и с удоволствие полагаме много усилия, за да бъдат училищата приятни и модерни”. Президентът Румен Радев бе на откриването в столичното 18-то СОУ “Уилям Гладстон”. “Българското училище не е само храм на знанието, а и святото място, където нашите деца се превръщат в осъзнати личности”, посочи той. В своето обръщение патриарх Неофит призовава младите ученици да се осланят на Бога: “Бъдете пример в нравствен и морален аспект. Вие сте бъдещето на България”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " За всеки трети първолак българският език не е майчин\t"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd%d0%be%d0%b2%d0%b8-%d1%84%d0%be%d1%80%d0%bc%d1%83%d0%bb%d0%b8-%d0%b7%d0%b0-%d0%b1%d1%80%d0%b5%d0%ba%d0%b7/", "text": "Великобритания има отговорността да предложи правно приложими решения Досега Великобритания не е предложила работещо решение, което би заменило предпазния механизъм за ирландската граница, залегнала в споразумението между ЕС и Лондон за британското оттегляне от Общността. Това се посочва в изявление на председателя на Европейската комисия Жан-Клод Юнкер след срещата му понеделник с британския премиер Борис Джонсън в Люксембург. Великобритания има отговорността да предложи правно приложими решения, съвместими с постигнатото споразумение, отбелязва Юнкер. Той допълва, че ЕК остава готова да разгледа подобни предложения, които биха изпълнили целите на предпазния механизъм. Подобни предложения още не са направени, се посочва в изявлението след днешната среща. ЕС остава единен, а ЕК е на разположение 24 часа в денонощието, казва Юнкер. Той уточнява, че ще говори по тези въпроси пред Европейския парламент в сряда.", "date": "2019.09.16", "title": " Лондон предлага нови формули за Брекзит\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-483/", "text": "СЕМ не разбра защо БНР спря Генералният директор твърди, че излъчването на “Хоризонт” не е спирало, а ресорът на Силвия Великова не е сменян.             Страховете и митовете за Русия оказват по-негативно въздействие от санкциите на Брюксел Атомната област е една от визитните картички на Русия, и нашата страна е традиционно силна в нея, казва Денис Мантуров, министър на търговията и промишлеността на Русия, в интервю за главния редактор на в. „Труд“ Петьо Блъсков.       Гравитация има и в геополитиката Малинов е напълно неподходящ за изпълнение на конспиративни задачи за тайни служби – анализ на д-р Илия Илиев.             Ако бях кмет или… какво искат столичани Как да се развива централната част на София – коментар на д-р Радко Ханджиев.             Признава ли се времето за майчинство при изчисляване на процент „клас” Трудово-правна консултация на „Труд“.             В окото на бурята, пак Силует на Роман Полански. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Вижте акцентите в броя на вестник „Труд“ във вторник, 17 септември 2019"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8%d1%82%d0%b5-%d0%be%d1%82%d1%85%d0%b2%d1%8a%d1%80%d0%bb%d0%b8%d1%85%d0%b0-%d0%b7%d0%b4%d1%80%d0%b0%d0%b2%d0%bd%d0%b8%d1%8f-%d0%bc%d0%be%d0%b4%d0%b5%d0%bb-%d0%bd/", "text": "28-те регионални колегии подкрепиха документа Предложената през юли т.г. от здравния министър Кирил Ананиев концепция за Нов здравен модел е абсолютно неприемлива за съсловието и вредна за обществото. Това се посочва в позиция на Българския лекарски съюз (БЛС) относно идеята за демонополизация на НЗОК. Становището е подкрепено от председателите на всички 28 Регионални лекарски колегии в страната. Предложението на здравния министър предвижда частни застрахователни фондове да се конкурират с касата за основния пакет на лечение, който се покрива от задължителната здравноосигурителна вноска – в размер на 8%, но без да има увеличение. Според концепцията всеки може да избира къде да отиват вноските му, а при липса на избор – ще бъде автоматично разпределян. Опитите за реформа от страна на здравното министерство са необходими и закъснели, посочват от БЛС. В концепцията, представена от министъра, липсват реални разчети, прогнози, оценка на риска и на въздействието, се посочва в документа. Според него новият модел на Ананиев няма да реши основните проблеми, свързани с кадровия дефицит, неравномерното разпределение на здравни услуги в България и т.н. От съсловната организация предлагат редица необходими мерки като електронно здравеопазване, реално остойностяване на всички медицински дейности, на лекарския труд и този на специалистите по здравни грижи, и др. “БЛС е категоричен, че е недопустимо управляващите да си играят по този начин с нервите на изпълнителите на медицинска помощ”, се посочва още в позицията.", "date": "2019.09.16", "title": " Лекарите отхвърлиха здравния модел на Ананиев\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%b7%d0%b0%d0%bf%d0%be%d1%87%d0%b2%d0%b0-%d0%bc%d0%b0%d1%89%d0%b0%d0%b1%d0%bd%d0%be-%d0%b2%d0%be%d0%b5%d0%bd%d0%bd%d0%be-%d1%83%d1%87%d0%b5%d0%bd%d0%b8%d0%b5/", "text": "В Русия официално беше открито международното стратегическо командно-щабно учение „Център 2019“. Мащабните маневри с участието на осем държави продължават до 21 септември, информира БНР. Отличителната особеност на учението е неговият мащаб, заяви на официалната церемония по откриването руският заместник-министър на отбраната генерал-лейтенант Юнус-Бек Евкуров: „Тук в единен строй стоят военнослужещи от Индия, Казахстан, Киргизия, Китай, Пакистан, Русия, Таджикистан и Узбекистан. Съвместните практически действия на войските ще се отработват на полигоните на Руската федерация, както и на полигоните на страните участници в учението и в акваторията на Каспийско море“, каза той. Генерал Евкуров подчерта, че учението е планово срещу условен противник и добави: „Една от главните задачи на учението е укрепването на военното сътрудничество, в резултат на което трябва да бъде демонстрирана готовност за противопоставяне на всякакви предизвикателства, включително на международния тероризъм, както и обезпечаването на мира и стабилността в Централно-азиатския регион“. Маневрите са съсредоточени основно на територията на шест полигона в централния и южния военен окръг в Русия. Участват близо 130 хиляди  военнослужещи, повече от 20 хиляди единици военна техника, 600 самолета и хеликоптера и до 15 бойни кораба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Русия започва мащабно военно учение"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%be%d1%82%d0%bb%d0%b8%d1%87%d0%bd%d0%b8%d0%ba-%d0%bf%d0%be-%d1%81%d0%b2%d0%be%d0%b1%d0%be%d0%b4%d0%bd%d0%b8-%d1%80%d0%b0%d0%b1%d0%be%d1%82/", "text": "България влиза в топ три на страните от ЕС, които са с най-малко незаети работни места. На първо място с най-ниски нива на свободните работни места е Гърция – 0,7%, а второто място си разделят България и Испания (по 0,9%), обявиха от Европейската статистическа служба Евростат. Това означава, че България е сред трите страни в ЕС, в които фирмите имат най-малко проблеми с наемането на персонал. Най-високите нива на свободни работни места през второто тримесечие на 2019 г. са регистрирани в Чехия (6,2%), Белгия и Холандия (и двете по 3,4%), съобщиха от Евростат. Доста сериозни проблеми с наемането на персонал имат и в Германия, където 3,3% от работните места са свободни. Подобна е ситуацията в Латвия, където няма хора за 3,2% от позициите във фирмите. Дори в Австрия имат проблеми с наемането на кадри – 3% от позициите в компаниите са свободни. Общо за страните от ЕС, както и за еврозоната, свободните работни места са 2,3%, сочат данните на Евростат.", "date": "2019.09.16", "title": " България е отличник по свободни работни места"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%bf%d0%b5%d1%89%d0%b5%d1%80%d0%b0-%d0%b2%d1%81%d0%b5%d0%ba/", "text": "40 млн. лв. са вложени в екология “Всеки ден, през ден, се откриват заводи. Затова, въпреки че Европа е в рецесия, ние държим над 3% ръст на икономиката”. Това заяви премиерът Бойко Борисов по време на официалното откриване на новия ферментационен завод на “Биовет”-АД в град Пещера. Проектът е от голямо обществено значение за развитието на Родопския планински регион, тъй като ще осигури 200 работни места за висококвалифицирани специалисти като инженери, биолози и химици. Общата инвестиция възлиза на 150 млн. евро, която е реализирана за период, по-малък от 2 години. Това е най-голямата инвестиция в производството на ветеринарни лекарствени вещества и фуражни добавки в Европа. “Заводът е високотехнологичен, с добри възнаграждения, надявам се и с времето още по-добри”, отбеляза премиерът Борисов. Той добави, че 40 млн. лв. от инвестицията в предприятието са за екология и подчерта, че пречиствателната станция към завода е направена по най-съвременния начин. “Министърът на околната среда Нено Димов преди мен отиде да провери пречиствателната станция и ми каза: всичко е направено по най-модерния начин”, заяви Борисов. “Много е важно в тези региони, в които е трудно да се намерят инвеститори, икономиката да продължава да се развива по този начин. Затова ние подкрепяме тези общини – видяхте пътя, мостове, сгради и всичко останало”, коментира премиерът Бойко Борисов. До откриването на новите мощности се стигна след като на 12 януари 2018 г. в началото на Българското председателство на Съвета на ЕС между “Биовет” и Европейската инвестиционна банка (ЕИБ) беше подписано споразумение за заем в размер на 100 млн. евро по програмата “Инвестиционен план за Европа”, на което присъстваха председателят на Европейската комисия Жан-Клод Юнкер и министър-председателят Бойко Борисов. “Биовет” е част от групата Хювефарма, която е глобален фармацевтичен лидер, фокусиран върху производство на хуманни и ветеринарни медикаменти. Тя успешно предлага своите продукти в над 100 държави по целия свят. Подкрепата на ЕИБ даде възможност на компанията да ускори инвестициите си в българско производство и научноизследователска и развойна дейност. В новия завод ще се произвеждат фуражни добавки, ензими, пробиотици и готови лекарствени форми за индустриалното животновъдство. Успешното реализиране на тази инвестиция води до 50% увеличаване производствения и ферментационния капацитет на дружеството. Преобладаващата част от продукцията, която ще бъде произвеждана в завода, е за износ. “Със задоволство мога да спомена, че въпреки че продукцията е износ, създава БВП, работни заплати, по-високо потребление и задържа хората тук”, каза премиерът. “Да ви е честито и да работите с все по-голям капацитет”, обърна се към присъстващите Борисов. “Искам да поздравя всички инвеститори. Исках да дойда с Жан Клод Юнкер, но той не присъства, защото не е добре здравословно. Защото това са плодовете от плана “Юнкер”. Господ напред и ние след него”, завърши премиерът Бойко Борисов. На церемонията по откриването на завода заедно с премиера Борисов присъстваха министрите на финансите Владислав Горанов, на икономиката Емил Караниколов и на околната среда и водите Нено Димов, председателят на Комисията по енергетика в парламента Валентин Николов, кметът на община Пещера Николай Зайчев, областният управител Стефан Мирев и др. “Биовет” е фирма със социална отговорност, дари площадка за 350 хил. лв., каза по време на церемонията кметът на Пещера Николай Зайчев.   Кирил Домусчиев: Инвестицията е близо 300 млн. лв. Ще работят 200 топ специалисти с високо възнаграждение Новият завод на „Биовет“ разполага с 3500 кубични метра производствени площи, а инвестицията е близо 300 млн. лв., каза собственикът на предприятието Кирил Домусчиев при официалното рязане на лентата. 200 млн. лв. от инвестицията са от плана „Юнкер“. „Радвам се, че след близо година и половина усилен труд успяхме официално да открием най-голямата инвестиция, която до момента сме правили в „Биовет““, каза Кирил Домусчиев. Той добави, че с новите производствени мощности ще бъдат открити 200 работни места за топ специалисти, с високо възнаграждение, които произвеждат продукти с висока добавена стойност. Преди официалното откриване Кирил Домусчиев публикува в профила си във Фейсбук изявление по повод откриването на завода за фармацевтични продукти и фуражни добавки в Пещера. „Колеги, приятели и партньори, гордея се с това, което построихме! С такива проекти връщаме България сред развитите индустриални държави в света. И е в Родопите, където хората имат нужда от такива инвестиции. Това създава не само работни места, но и високоплатени специалисти. Инвестиция на зелено, която е поредното ни постижение“, написа Кирил Домусчиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Премиерът Бойко Борисов в Пещера: Всеки ден откриват заводи (обзор)\t"}
{"url": "https://trud.bg/%d0%bf%d0%b5%d1%80%d0%bd%d0%b8%d1%88%d0%ba%d0%be%d1%82%d0%be-%d1%81%d0%b5%d0%bb%d0%be-%d0%bb%d1%8e%d0%bb%d0%b8%d0%bd-%d0%b5-%d0%b1%d0%b5%d0%b7-%d0%b2%d0%be%d0%b4%d0%b0-%d1%87%d0%b5%d1%82%d0%b2%d1%8a/", "text": "Четвърти ден без вода за жителите на пернишкото село Люлин. Причината е поредица от аварии. Оказва се, че прекъсвания на водата има от един месец, но през последните четири денонощия в селото няма и капка вода. А жителите на селото се чудят как да си подсигурят вода за най-елементарните нужди, предава  Хората са носили вода с туби, за да могат децата им да се измият за първия учебен ден. За да се снабдят с вода хора от селото са принудени да разчитат на съседи с кладенец. В селото липсва и водоноска. „А по закон след 12 часа липса на вода трябва да има водоноска в селото“, напомня местната жителка Вяра Коларова. Два поредни дни кметът на селото и екип на ВиК копаят на сляпо за да намерят водопровода и да открият проблема. „Това ни отне много време часове, защото нямаше човек с една скица на трасето, но тук трябва да има един ВиК инженер специалист или някаква техника проследяваща. Ние не можем, питайки се един друг, да търсим причината“, обяснява кметът Евгени Евгениев. От ВиК Перник не дават точен срок за отстраняване възстановяване на водоподаването. Обясниха, че аварията е скрита – няма видим теч и е необходимо повече време за установяване на причината. От днес заради друга авария без вода остават четири пернишки квартала, както и село Дивотино. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Пернишкото село Люлин е без вода четвърти ден заради поредица от аварии"}
{"url": "https://trud.bg/%d0%ba%d0%be%d0%ba%d1%82%d0%b5%d0%b9%d0%bb-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%ba%d0%bc%d0%b5%d1%82%d0%be%d0%b2%d0%b5-%d0%bf%d1%80%d0%be%d1%82%d0%b5/", "text": "В САЩ са решили въпроса с „агентите на влияние“ със закон През септември държавата се превърна в истински коктейл от кметски страсти, враждуващи протести и щипка „руски шпиони“. Високо алкохолен коктейл, чието предозиране по правило е вредно за общественото здраве. Местните избори вече чукат на вратата. Кандидатите и техните партии нервничат. Особено в столицата, където вечната опозиция от БСП точи зъби, а управляващите от ГЕРБ се стягат за „сталинградска битка“. Двубоят „Фандъкова-Манолова“ на този етап е дистанционен и предпазлив, но Манолова последователно успява да се идентифицира като носител на промяна, което е първата крачка към евентуален успех. Присъствието на кандидатите от (раз)градската десница е предимно виртуално. Ако има новина, то тя определено е, че автентичната Партия на зелените издигна популярния актьор и успешен предприемач Тончо Токмакчиев. Това изглежда свеж повей в озлобената и смръщена до истерия атмосфера на софийските избори. С предстоящото обявяване на кандидатите на ВМРО и останалите от бившите „Обединени патриоти“, и с листата на АБВ, водена от Ивайло Калфин, още отсега може да се прогнозира по-шарен състав на столичния парламент. Най-вероятно ГЕРБ ще запази мнозинството си, а БСП ще стигне до 11-12 съветника, препотвърждавайки статуса си на основна опозиционна фракция. Раздробеният общински съвет, доминиран от ГЕРБ, няма да е предизвикателство за Йорданка Фандъкова, ако тя успее да се добере до четвърти мандат. Но ще бъде много сериозен ребус при евентуална победа на Мая Манолова. Защото отсега е ясно, че нейният личен резултат като независим кандидат няма автоматично да налее гласове в партийната листа на БСП. Ако такава хипотеза се осъществи, сформирането на работещо мнозинство в Столичния общински съвет ще бъде извънредно трудно. Едва ли партиите от управляващата на национално ниво коалиция ще останат в малцинство, а пък колаборация на (раз)градската десница с червените ще бъде ритуално политическо самоубийство, дори и под претекста „всички срещу ГЕРБ“. Такава ситуация носи риск от възраждане на модела „всички на трапезата“, който помним от времето на Софиянски -сглобяване на мнозинство в подкрепа на кмета в замяна на „порции“ от общинската баница (служби, сделки, ресурси). Извън София интрига почти няма. Поне засега. ГЕРБ ще запази господството си в местната власт, БСП ще отлепи от дъното, на което пропадна през 2015 г., ДПС ще си вземе своето. И всички ще се обявят за победители. Независимо от високия политически залог обаче, броени дни преди официалното начало на предизборната кампания, кметските баталии изглеждат повече като далечен привкус в коктейла, пред който изпъкват съвсем други вкусови нюанси и аромати. Лобистките кръгове, които се борят „на живот и смърт“ да спасят от правосъдието няколкото подсъдими олигарси, начело с тартора на „грабежа на века – КТБ“ Цветан Василев, се опитват да превърнат в централен политически въпрос избора на главен прокурор. Рехавите им протести пред съдебната палата обаче показаха недвусмислено, че общественото мнозинство не им вярва, а надеждите им да катализират сериозна гражданска и протестна енергия са далеч от действителността. И няма как да бъде другояче, при положение, че в един професионален избор, какъвто по дефиниция е изборът на главен прокурор, водеща трябва да е позицията на професионалната общност, а не партийно-политическите амбиции на този или онзи, дори и когато те са добросъвестни. А в случая сме свидетели на впечатляваща консолидация на прокурори и следователи, на водещи имена в правната наука и практика зад кандидатурата на Иван Гешев. И от другата страна – на партийни акции и лобистки срещу избора, които стигнаха до гротеска с появата на подсъдимата Иванчева и аверите на Ценко Чоков и Митьо Очите. Не трябва да се подценяват и ясните положителни сигнали, които през последния месец бяха излъчени от две ключови евроатлантически посолства по повод работата на Гешев и прокуратурата – това определено „дърпа шалтера“ на част от онези кръгове, които не смеят да въздъхнат без одобрението на „началниците“ от чужбина. Разбира се, обществената дискусия и критика около избора на новия главен прокурор е важна и обществено необходима. Така, както ще бъде и при бъдещия избор на председател на Върховния касационен съд. Целият въпрос обаче е, че трябва ясно да бъдат разграничени автентичните гласове в тази дискусия от крясъка на заинтересованите кръгове около подсъдими лица, които имат отчаян интерес от удобен за тях главен прокурор. Всеки има право на мнение, но институциите не трябва да дават ухо на онези, които обслужват интересите на подсъдими лица, когато се отнася до такива ключови кадрови решения в съдебната власт. Да сте чули обкръжението на крупния финансов измамник Бърни Мадоф да е допуснато да се произнася от последна инстанция за назначението на главен прокурор в САЩ? Въпросът е принципен! И засяга фундаментални понятия като „добро“ и „зло“. И все пак, коктейл „Септември“ нямаше да е толкова екзотичен, ако в шейкъра на обществените събития не беше прибавена е щипка „руски шпиони“. Шегата настрана – обвиненията са изключително сериозни. Не мога да допусна, че зад тях не стои задълбочена работа на следствените органи и службите за сигурност. Но това ще стане ясно, когато прокуратурата представи доказателствата пред съда. Без съмнение обаче този казус представлява изключителен интерес и същевременно тревога от юридическа и правозащитна гледна точка. Защото стъпва по тънкия лед между националната сигурност и свободата на съвестта, и въобще правата на човека. Това е най-трудният баланс, който е в центъра на полемиките в съвременния конституционализъм и правна теория. Държавата има и правото, и задължението да охранява националната сигурност от нежелани външни влияния и финансови потоци, които целят да преформатират вътрешнополитическата арена и геополитическата ориентация. Легалното понятие за „национална сигурност“, записано в българската нормативна уредба, включва защитата на териториалната цялост, суверенитета и конституционно установения ред на страната, демократичното функциониране на институциите и основните права и свободи на гражданите. Всичко това в името на националните интереси и приоритети. Действащата Доктрина за национална сигурност на Република България посочва сред националните приоритети пълноценното членство в НАТО. Означава ли това, че изразяването на политически идеи, възгледи, научни тези против членството в НАТО увреждат националната сигурност? Естествено, че не! Те са част от демократичната и научна дискусия в обществото. Израз на свободата на съвестта и на изразяването, които са конституционно гарантирани. Но ако и когато пропагандирането на такива идеи се финансира целенасочено от чужди организации и държави? Прецизният отговор на този въпрос се крие в кориците на делото – в конкретните факти и обстоятелства по случая и в доказателствата, които ще бъдат представени пред съда. Едно е ясно, евентуалните провинения, незаконни финансови схеми или дори шпионска дейност на едно или повече лица не трябва да се приписват на цяла една обществена организация, на хилядите симпатизанти на НД „Русофили“, независимо дали човек споделя идеите им или не. Този казус обаче повдига далеч по-широкия въпрос – за влиянието на чужди интереси върху българската политика и обществено мнение. За т.нар. „агенти на влияние“. Носейки комплекса на „възникваща демокрация“, през годините българските институции, а и общественост, допуснаха чужди посланици да назидават и открито да вземат страна във вътрешнополитическите ни спорове. Спомнете си само французина Кабан и американеца Уорлик, които не излизаха от сутрешните блокове. Имаше и някакъв германски младеж от местното бюро на немската фондация „Науман“, който не се стесняваше да раздава политически оценки. Или пък „Америка за България“, която сериозно урони репутацията си с мащабното субсидиране на една специфична група соросоидни НПО-та и медии, което изкривява както медийната среда, така и обществената дискусия. В САЩ са решили въпроса с „агентите на влияние“, които лобират за промяна в политиката на САЩ от името на чужди правителства и организации, със Закона за регистрация на чуждите агенти от 1938 г. (FARA), който действа и до днес. След като получаваш финансиране от чужбина, за да лобираш пред американските институции, си длъжен да декларираш в публичен регистър кой ти плаща и за какво. Обществото има право да знае какви интереси се сблъскват на обществения терен. В Русия преди няколко години приеха свой вариант на такова законодателство. През вече далечната 2002 г. бях първият, който повдигна на парламентарно ниво темата за такава уредба и у нас. Тогава не срещнах подкрепа, а и обществените условия не бяха назрели. Дали пък вече не е време?", "date": "2019.09.16", "title": " Коктейл “Септември” – кметове, протести и шпиони\t"}
{"url": "https://trud.bg/%d0%b7%d0%b0%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d1%81%d0%b2%d0%b8%d0%bd%d0%b0%d1%80%d0%b8%d1%82%d0%b5-%d0%b4%d0%b0-%d1%81%d0%bc%d0%b5%d0%bd%d1%8f%d1%82-%d0%be%d0%b1%d1%83%d0%b2%d0%ba/", "text": "Повишават мерките за биосигурност Затягат дезинфекцията в обектите  Определят се нови мерки за биосигурност в трите категории стопанства, в които могат да се отглеждат свине. Те са лично стопанство, фамилна ферма и индустриална ферма, съобщи министърът на земеделието Десислава Танева в Стара Загора. В момента в домашните стопанства е допустимо отглеждането до пет прасета, но се обсъжда броят им да се намали до три, уточни Танева.  Мерките за биосигурност в стопанствата тип заден двор  предвиждат три неща – дезинфекция, сигурност на фуражите и контрол от страна на ветеринарните лекари, обясни за „Труд“ бившият земеделски министър Мирослав Найденов. Стопаните трябва да поставят едно киче, напоено с дезинфекционен разтвор, през което да минава, когато се влиза в кочината. За ръцете трябва да се постави мивка, отново с препарат, за да се почистват ръцете преди и след влизане при прасетата, обясни Найденов. Друга мярка предвижда стопаните да не използват дрехите и обувките, с които хранят и чистят на животните, за други поводи. Свиневъдите трябва да купуват фураж само от магазини с разрешително, а ако произвеждат такъв, да информират ветеринарния лекар. Задължително изискване е свинете в частните стопанства да бъдат маркирани. Всичко това обаче не може да се контролира само от общинските ветеринарни лекари, които са едва около 300 за цяла България, посочи Найденов. По думите му нужно е в контрола да бъдат включени и частните ветеринарни лекари, но за целта държавата трябва да им плаща. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Задължават свинарите да сменят обувките\t"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-%d0%bc%d0%b0%d0%b3%d0%b0%d0%b7%d0%b8%d0%bd%d0%b8-%d0%b2-%d0%bc%d0%b0%d0%bb%d0%ba%d0%b8-%d0%bd%d0%b0%d1%81%d0%b5%d0%bb%d0%b5%d0%bd%d0%b8-%d0%bc%d0%b5%d1%81/", "text": "Средата е по-конкурентна С лек ръст на предлагането на търговски площи извън София приключи първото тримесечие на 2019 г., показва доклад на консултантска компания на пазара на имоти. Най-значимото откриване за периода беше това на мол във Варна – единственият нов търговски център в града от 2010 г. насам. Проектът добави 37 хил. кв.м към предлагането на търговски площи във Варна, с което градът се изкачи на втора позиция по обем в страната с общо 122 хил. кв.м площи в шопинг центрове. Откриването му с подписани договори за 88% от площите показва наличието на силен наемен пазар. В унисон с европейския тренд, българският пазар навлиза в по-зрял етап от развитието си с по-умерен ръст на предлагането, по-конкурентна среда и по-отчетлива сегментация, коментират експерти от компанията. “В първите години от развитието си пазарът на търговски площи растеше предимно в сегмента на шопинг центровете. Смятаме, че потенциалът за нови проекти в него вече се изчерпва и виждаме развитие на други формати, като ритейл парковете в по-малките областни градове”, обобщи Иван Граматиков, мениджър “Търговски площи” в компанията. Според него интересът към ритейл парковете се обуславя от желанието на търговците да се разрастват към по-малки населени места, както и от липсата на подходящи формати за експанзията им там. В София пазарът остава доминиран от търговските центрове, като делът на свободните площи в тях преди няколко месеца беше около 9%. Очакванията на експертите от компанията са той да намалее чувствително до приблизително 5-6% от общото предлагане.", "date": "2019.09.16", "title": " Отварят магазини в малки населени места\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-12-%d1%82%d0%b0%d1%80%d1%82%d0%be%d1%80%d0%b8-%d0%b2-%d0%b0%d0%b3%d0%b8%d1%82%d0%ba%d0%b0%d1%82%d0%b0-%d0%bd%d0%b0-%d1%8e%d0%b2/", "text": "Полицията в Торино „размаха метлата“ срещу тартори в агитката на „Ювентус“. 12 от най-видните запалянковци са арестувани за опити да изнудват ръководството на клуба. Обвинението е, че са оказвали натиск за различни облаги и безплатни билети за домакинските мачове. От „Ювентус“ са подали сигнала срещу своите тифози. През 2017 година излязоха информации на Апенините, че някои фенорганизации на „Юве“ са свързани с мафията. Те продавали билети на черна борса. Срещу арестуваните запалянковци ще се води разследване и за побои над хора. В Италия твърдят, че въпросните хулигани са разследвани в последните 12 месеца. А преди две години „Ювентус“ беше наказан, че продава билети на ултраси. В същото време „Милан“ едва успя да победи „Верона“ с 1:0 като гост. Гола вкара полският нападател Кжищоф Пиятек от дузпа. За него това бе първо попадение от девет мача. Хенрик Мхитарян пък заби дебютно за „Рома“ при домакинското 4:2 срещу „Сасуоло“. Звездата на „вълците“ Един Джеко призова арменския национал да не се прибира в „Арсенал“, когато изтече договора му за наем в края на сезона.", "date": "2019.09.16", "title": " Арестуваха 12 тартори в агитката на „Ювентус“"}
{"url": "https://trud.bg/%d1%81%d0%be%d0%bb%d0%be%d0%bc%d0%be%d0%bd%d1%87%d0%be-%d0%b8-%d1%88%d0%bf%d0%b8%d0%be%d0%bd%d0%b8%d1%82%d0%b5/", "text": "Винаги съм се чудел какво точно работи Соломончо Паси. Да, по едно време беше министър, но това в родината от времето на Щастливеца е известно, че не е работа, а келепир. А иначе Соломончо вече тридесетина години нагъва американска попара и от време на време вика майната му на православието. Изглежда, че накрая и той се е почувствал неудобно от мъглявината на своите занимания и си призна, че  . Верно, че още не ги е преброил точно. Говори за около 60 в посолството, приблизително 200-250 из държавата, но чест му прави, че си призна какво работи. Брой ги, Соломоне, брой ги задълбочено и научно. Ако ти не ги преброиш, няма кой да се нагърби с тая родолюбива и сърцераздирателна кауза.", "date": "2019.09.16", "title": " Соломончо и шпионите"}
{"url": "https://trud.bg/%d0%b3%d1%80%d0%b0%d0%b4%d1%81%d0%ba%d0%be%d1%82%d0%be-%d0%b4%d1%8f%d1%81%d0%bd%d0%be-%d1%81%d0%ba%d0%b0%d1%80%d0%b0%d0%bd%d0%be-%d0%b8-%d1%80%d0%b0%d0%b7%d0%b4%d0%b5%d0%bb/", "text": "През последните дни се говори много и подробно за кандидатите за кметското място на столицата. Основните играчи вече са ясни: Йорданка Фандъкова – настоящ кмет, Мая Манолова – издигната от инициативен комитет, Борис Бонев – “Спаси София” и Борислав Игнатов – “Демократична България”. Основната интрига на предстоящите избори за местен вот е коя измежду двете дами – Манолова и Фандъкова ще успее да се пребори за доверието на столичани. Някак измежду другото се прокрадва една не по-малко интересна въпросителна, а именно: как ще гласува т.нар. „градска десница“ на предстоящия местен вот? Отговорът тук е с много неизвестни. Ето как се разроиха десните формации в битката за София. Представителите на СДС сключиха споразумение с ГЕРБ още на изборите за Европейски парламент. Това споразумение е продължено и за месната надпревара тази есен. Това изглежда, като най-разумния ход на представителите от десния политически спектър. СДС вече декларира пълна подкрепа за Йорданка Фандъкова. В публичните си изяви председателят на СДС Румен Христов заяви, че именно те са автентичната десница. От тях произлизат всички емблематични имена, като Александър Йорданов, Петър Стоянов и т.н. Г-н Христов показва самочувствие и увереност за предстоящите избори и на базата на подкрепата която успя да договори за най-силния си коз, а именно кмета на Монтана Златко Живков, който преди два дни получи подкрепата на ГЕРБ за кметския стол. Въпреки привидното добро настроение на председателя на СДС, може да се каже, че привържениците имат определени несъгласия с обявеното обединение с партията на Бойко Борисов. Основния мотив е, че СДС ще бъде асимилиран от хегемона ГЕРБ. Това може да доведе до определено напрежение в редиците на СДС. “Демократична България” – форматът, в който се ребрандираха ДСБ, “Да България” и Зелено движение – издигна свои самостоятелен кандидат. Това е архитект Борислав Игнатов. Парадоксалното е, че тази част от софийското дясно пространство залага на кампания срещу статуквото. Това на практика означава, че техен основен опонент ще бъде ГЕРБ, чиито коалиционни партньори бяха до вчера. Още по объркващи са посланията на самият кандидат г-н Игнатов. Ако оставим настрана идеята му за паметника на Съветската армия, който предизвиква само иронични усмивки, той за кратко време допусна сериозни грешки. Конфронтира се с привържениците на ЦСКА относно техния стадион, предизвиквайки лавина от недоволство. След това заяви, че столичните отбори трябва да играят на един стадион, с което вбеси и останалите футболни привърженици от столицата. Конфронтацията с футболните запалянковци му гарантира почти сигурно, че той няма да участва в евентуалния балотаж за София.  Друг представител на десния политически пейзаж се явява Десислава Иванчева. Въпреки, че г-жа Иванчева има осъдителна присъда на първа инстанция за корупционно престъпление, тя е издигната от Християндемократическата партия. “Реформаторът” Николай Ненчев влезе в коалиция с ДОСТ на Местан. Хората на Кунева пък пристанаха на “червената фурия” Мая Манолова. Така на изборите за София през октомври, представителите на поизхабеното понятие „градска десница“, ще се явят отново разделени, с няколко листи и кметски кандидатури, скарани и излъчващи разнопосочни послания. Очевидно дясно ориентираните симпатизанти няма да получат истински политически послания от сегашните разпръснати десни лидери. Тук възниква и една голяма опасност за привържениците на тези десни формирования. Това са набиращите скорост „Спаси София“ с техния кандидат Борис Бонев. Тяхната програма може да привлече привърженици от разединеното “градско дясно” и дори да остави ДБ на унизителната четвърта позиция. Остава отворен въпроса кого ще подкрепят на евентуален балотаж. Засега престрелките и искрите, които прехвърчат между симпатизантите на отделните десни политически формации е съсредоточен в социалните медии и не може да се отговори еднозначно какво ще бъде тяхното поведение в изборния ден. Дали ще изберат подхода на техния идеолог Иван Костов да гласуват „с отвращение“, или ще изберат всички срещу ГЕРБ предстои да видим много скоро. Всичко тъне в гъста синя мъгла.", "date": "2019.09.16", "title": " “Градското дясно” – скарано и разделено"}
{"url": "https://trud.bg/%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%b8%d0%b4%d0%b2%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%b0%d1%80%d0%bc%d0%b8%d1%8f/", "text": "Европейският шампион „Ливърпул“ ще гостува на стадион „Българска армия“! Няма да са звездите начело с Мохамед Салах и Юрген Клоп, но треньорът на „червените“ изпраща 12-годишните таланти от „Анфийлд“. Това ще е второто издание на турнира „Червена купа“ и ще е между 22 и 25 май. Срещата ще е втора между ЦСКА и „Ливърпул“ на юношеска възраст след 2015 година. Тогава англичаните спечелиха с 4:2 във Велико Търново. Иначе двата „червени“ гранда от България и Англия са имали три сблъсъка в турнира на европейските шампиони. През 1980 година „Ливърпул“ печели с 5:1 и 1:0, след триумф на ЦСКА през 1982-а – 0:1 и 2:0, както и нов английски успех с 3:1 и 0:1 през 2005-а. „ Ливърпул“ ще стартира защитата на титлата в Шампионската лига във вторник вечер като гост на „Наполи“. Миналия сезон „червените“ паднаха в групата с 0:1 в Неапол. Проблем пред Клоп е контузия на защитника Анди Робъртсън, който пропусна последната тренировка на английска земя. Не е сигурно дали бранителят ще е възстановен. Садио Мане пък стана първият футболист в историята на Висшата лига, който спечели всичките си 50 домакински мача в нов отбор. Сенегалецът от „Ливърпул“ стигна до постижението при 3:1 над „Нюкасъл“, когато вкара два гола. От идването му на „Анфийлд“ всички домакинства са гарантирани победи. „Цената му е над 150 милиона евро“, възкликна Джон Олдрижж, легенда на „Ливърпул“. Партньорът на Сане в атаката Роберто Фирмино пък заслужи сравнения с Ерик Кантона, легенда на „Манчестър Юнайтед“, за головите пасове, които дава.", "date": "2019.09.16", "title": " “Ливърпул“ идва на „Българска армия“"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b2/", "text": "Премиерът Бойко Борисов се срещна със симпатизанти и членове на ГЕРБ в Пазарджик, с които са разговаряли за подкрепата на правителството към всяко населено място, съобщи той в профила си във фейсбук. „На връщане от Пещера се срещнах със симпатизанти и членове на ГЕРБ в Пазарджик. Обявих решението на Изпълнителната комисия на Политическа Партия ГЕРБ да издигнем собствен кандидат – инж. Иван Панайотов. По време на срещата разговаряхме и за огромните държавни инвестиции в сферата на образованието, както и подкрепата на правителството към всяко населено място“, написа премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Премиерът: Правителството подкрепя всяко населено място"}
{"url": "https://trud.bg/%d0%b1%d0%bd%d1%80-%d1%81-%d0%bd%d0%be%d0%b2-%d1%88%d0%b5%d1%84-%d0%bd%d0%b0-%d1%85%d0%be%d1%80%d0%b8%d0%b7%d0%be%d0%bd%d1%82/", "text": "БНР има нов и.д. на програма „Хоризонт“. След като Николай Кръстев успя да се задържи само няколко часа на този пост, от днес за и.д. шеф е назначен Мартин Минков. От 2016 г. той беше програмен директор на БНР. Мартин Минков е роден през 1955 година. Завършва „Журналистика“ в Софийския университет „Св. Климент Охридски“. Работи в БНР от 1979 г. Бил е репортер, редактор, водещ на информационни и обзорни предавания, външнополитически коментатор, главен редактор на програма „Хоризонт“ и заместник-генерален директор на БНР през 1997 г. Дългогодишен кореспондент е на радиото в Скопие. Бил е и директор на радио „Експрес“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " БНР с нов шеф на „Хоризонт“"}
{"url": "https://trud.bg/%d0%bf%d0%be%d0%bf%d1%80%d0%b0%d0%b2%d1%8f%d0%bc%d0%b5-%d0%b3%d1%80%d0%b5%d1%88%d0%ba%d0%b8-%d0%b2-%d0%b4%d0%b0%d0%bd%d1%8a%d1%87%d0%bd%d0%b0%d1%82%d0%b0-%d0%b4%d0%b5%d0%ba%d0%bb%d0%b0%d1%80%d0%b0/", "text": "Може да подадем коригиращ формуляр На 30 септември изтича срокът за подаване на коригиращи данъчни декларации от гражданите и търговските дружества, припомниха от Националната агенция за приходи. Хората и фирмите имат възможност еднократно да коригират данните, посочени в годишната декларация за облагане на доходите на физическите лица и формуляра за облагане с корпоративни данъци на юридическите. Това става с подаването на еднократна коригираща декларация, след изтичане на срока за подаване на годишната данъчна декларация, но преди 30 септември на текущата година за промени, свързани с декларираните данъци за доходите и печалбите от предходната. Информация за попълване и подаване на данъчни и осигурителни декларации и внасяне на суми към държавния бюджет, може да се получи в сайта на приходната агенция – www.nap.bg, или на телефона на НАП – 0700 18700. Обажданията се таксуват по стандартната тарифа на съответния оператор.", "date": "2019.09.16", "title": " Поправяме грешки в данъчната декларация"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5%d1%82%d0%be-%d0%b8-%d0%bd%d0%b0%d1%83%d0%ba%d0%b0%d1%82-4/", "text": "Имаме поколение, което по-трудно се мотивира Изграждаме още кабинети с интерактивно обучение  Най-ценното са ми разговорите в учителската стая Каква учебна година предстои и дали всички промени, които бяха лансирани в системата, ще намерят своето приложение. Това питаме просветния министър Красимир Вълчев.   Категоричен е, че въпреки всички новости, за да се случи истинска промяна, най-много разчита на мотивацията на преподавателите. От тях трябва да дойде енергията за нея, а не от строги документи, спускани от МОН. А основата задача – как да бъде вдъхновено сегашното поколение да учи, остава най-сериозният проблем. – Г-н Вълчев, каква учебна година предстои, разкажете ни за промените, на които разчитате?  – Последните години направихме много промени в системата. Няма сегмент или елемент от нея, в който да не стартирали промени. Дори бих казал, че системата се умори от промени. Сега предизвикателството пред нас е да ги завършим, а още по-голямото предизвикателство е тези политики, които започнаха, да ги направим ефективни. Приоритетни са: Въвеждането на компетентностния подход, приобщаващото образование, подобряването на образователните резултати, включването на всяко едно дете в образователната система, подобряването на възпитателната работа. Но повечето са постоянни задачи в системата. В този смисъл, няма да има революции, няма да има цялостни нови преустройства. Може би най-голямата промяна, която трябва да се случи, е да се промени моделът – по-малко това, което се случва в системата, да се диктува от министерството – от горе надолу, с тясно инструктиращи правила, а повече да разчитаме на енергията за промяна на учителите, на иновативните подходи, избрани от самите училища, на ученето едни от други, взаимното провокиране за иновации. Това е и промяната, която се случва в системата. Ако я направим ефективна, въведем компетентностния подход, имаме много по-големи шансове да подобрим функционалната грамотност. Това е един от двата основни проблема пред образователната система, другият е ефективната интеграцията на децата от семейства, в които липсва отговорност към образованието. Много от тях не посещават редовно училище и поради това не могат да бъдат ограмотени. – Доста често споменавате, че разчитате на преподавателите за промяната. Има ли вече индикации в тази посока?  – Всеки един учител е малко или много иновативен, креативен в работата си с децата, в един или друг час. На нас ни се иска да кажем на системата, че това е важно. Най-важното днес е да провокираме интереса за учене на децата. Имаме поколение, което по-трудно се мотивира за учене, от една страна, от друга – има много възможности да получи много допълнителна информация. Днес по-малко се очаква от учителя да даде информация, а повече да вдъхнови учениците да учат. Затова стартираме няколко неща, които да направят това доминираща култура – да насърчим училищните политики, които подкрепят креативните учители. Едното е да регламентираме серия от награди за такива учители. – Какво ще представляват наградите?  – Ще бъдат на училищно, областно и национално ниво. Ще дадем примерите и ще мотивираме най-добрите учители, които в най-голяма степен успяват да вдъхновят децата. Целта на тези награди е да мотивираме и останалите учители. Ще предложим поне 50% от квалификациите да бъда въз основа на взаимно учене, обмяна на опит и добри практики, взаимно провокиране за иновации. Това направихме и чрез програмата „Иновации в действие“- регламентирахме дизайн, по който училищата се учат едни от други. В съответствие с този подход искаме да мултиплицираме енергията, която е в системата за промяна. Факт е, че днес образователните системи по-трудно се справям само с традиционните подходи на учене. – Колко електронно стана българското училище – една от промените предвижда всички училища до края на 2019 г. да имат интернет мрежи?  – Все още нямаме завършена концепция за електронно обучение. Може би такава ще имаме частично, когато изградим единна електронна платформа с отворени, безплатни, образователни ресурси. В момента отделните училища ползват платени платформи и електронни уроци, обзавели са отделни кабинети. Ние сме заложили изграждането на такава платформа в проекта „Образование на бъдещето“. Тази година приключваме с изграждането на Wi-Fi мрежи във всички училища, които ще позволят и обучението чрез персонални електрони устройства. Много важно е да се разширят възможностите за фронтално обучение – с проектори, интерактивни дъски. Не е задължително винаги да бъде интерактивно, но от друга страна, може би е най-ефективно за ползване на електронни уроци във всички кабинети. В момента в 40% от класните стаи имаме възможност за такъв тип обучение, което не е достатъчно, затова и предвиждаме подпомагане на училищата за увеличаване на броя на тези кабинети. По-важно от обучението чрез информационни технологии, е обучението за придобиване на дигитални умения – умения на хора, които да могат да програмират, да управляват по-сложни машини. Очакваме голяма част от професиите от бъдещето, което ще съвпадне с трудовия живот на днешното поколение деца, да бъдат свързани с машини базирани на изкуствен интелект. Това налага, ако искаме да бъдем развита страна, днес да подготвяме децата с умения в дигиталната креативност. Затова въведохме предметът Компютърно моделиране от трети клас и ще стартираме дейности по интереси от първи клас. – Нека дадем пример за професия от бъдещето, която ще работи с изкуствен интелект и ще разчита на тези дигитални компетентности?  – Те са в бъдеще, но ние лека-полека имаме навлизане на отделни елементи с изкуствен интелект в някой професии. Ако за автономните автомобили може би трябват още 10 или 15 години, за да бъдат разработени достатъчно безопасни, то вече навлизат автономните комбайни. От гимназиите по механизация на селското стопанство няма да си изисква само да се обучават децата, така че да могат да шофират комбайни, но ще трябва да ги научат и да ги управляват чрез програмиране. – Казвате, че сега и в бъдеще ще трябва образованието да води битка с културни особености, така че децата да ходят на училище и да останат там. Как ще я водите?  – Работата с родителите ще е ключова. Те трябва да бъдат убедени, че образованието на децата им е важно, задължително. Битката се води с постоянна, всекидневна работа с децата и техните семейства. Увеличеният брой деца от семейства с липса на отговорност към образованието, неподлежащи на лесна интеграция налага необходимостта от чрезвичайни и общи усилия. Затова и създадохме механизма за съвместна работа на институциите. Нямаме друг вариант, трябва да се справим с това и не може да се откажем. Най-много разчитаме на учителите, разчитаме и на общинските служители, социалните работници, полицаите, които ни помогнаха по отношение на първоначалното записване. Остава трудността да накараме тези деца да ходят редовно на училище. – Има ли ресурс да се справите с този проблем, за миналата година статистиката ви е, че 40 000 деца са били върнати в училище?  – Ресурсът сме всички заедно. Човешкият ресурс е основният, когато говорим за образование. Основните ни институционални ресурси са човешките. Не бих казал, че недостигът на финанси е основен проблем. По същия начин днес вече социално-икономическите причини не са основните за непосещаване на училище, преобладават социално-културните. Намаляването на безработицата води до това много от представителите на тези общности да се включат в трудови и икономически модели на живот. Пътуването в други европейски страни също допринася за подобряване на икономическото състояние. Бих казал налице са процеси на модернизация, в това число и по отношение на образованието. Все повече родители на деца от ромски произход желаят децата им да учат и ако може да е извън обособения квартал. Тези процеси са частични, неравномерни, закъснели, но са факт. Ние имаме възпроизведени поне 2-3 поколения неграмотни родители. Сега образователната система трябва да компенсира това. На много места виждам, че там, където предишните десетилетия системата се е справяла с тогавашните деца, които са днешните родители, то и сега децата ходят редовно на училище. Но има много райони, в които системата не е успяла да се справи. – В тази връзка ли предложихте промени в Постановление 100 за механизма за обхващане на учениците в училище, които обаче предизвикаха негативни реакции сред учителите, защото фигурираше задължение всеки ден да издирват децата по домовете им?  – Постановлението винаги е работело, всъщност училищата работеха и без него. Но то е необходимо, за да осигури подкрепа от останалите институции. Единственото, което предписва документът, е екипния подход. Факт е, че точно тези проблемни родители, за които говорим, много повече се респектират, когато видят, че държавата с всичките си институции е заедно, когато видят екип от трима, а не един учител. В този смисъл, ние няма да регламентираме нещо ново, нито втори екип по отношение на механизма. Това, което искаме от училищата, е децата да ходят редовно. Не искаме формално да отчитат посещения по домовете. Всяко училище трябва да намери собствената си рецепта. Над 200 училища са назначили медиатори в последните две години. Това става благодарение на допълнителните средства, които предоставяме. Практиката показва, че образователните медиатори са ефективен механизъм за работа с родителите. Това обикновено са хора от общностите, към които има респект. – Планиран е протест пред МОН за днес, като основна тема е Стратегията за детето, чуха се обаче гласове, че ще се протестира и срещу промените в Постановление 100.  – Това, което до момента сме установили, е желание за протест от страна на учител, който се е идентифицирал по-рано с протестите срещу проекта на Стратегията за детето. Да, имаме недоволство по отношение на постановлението. Ние се опитваме да бъдем разумни, да отчетем гласа на учителите. Ще направим промени в крайния вариант. И иначе за конкретния призив – аз не бих класифицирал този протест като учителски, по-скоро се прави опит да се етикетира като такъв. Не бих казал, че имаме някакво системно недоволство като основа за протест. Имаме много добро социално партньорство. Факт е, че ние не можем ефективно да комуникираме с всички учители, които са 90 000. Имаме често комуникационен проблем, включително вътре в системата. Проектът на постановлението не беше прецизен, имаше думи, които не бяха точни и които казахме, че ще променим. Това, което правим, трябва да бъде съобразено с учителите, но и с предизвикателствата и задачите, които имаме. На учителите разчитаме да се справим с най-значимите предизвикателства. Учителите трябва да разчитат на подкрепата на обществото и министерството, но и обществото трябва да може да разчита на тях. – Обикаляте много училища в страната. Виждате ли в тях прогреса, за който се борите?  – Има много за надграждане, но и много е направено през последните години. Важна е материално-техническата база, но най-важният фактор са учителите, да обезпечим системата във всички училища и детски градини, включително в най-отдалечените. Както и да мотивираме най-добрите ученици също да стават учители. Най-добрите образователни системи са тези, в които най-добрите ученици се включват в учителска професия. Когато посещавам училища, основното, което ми показват е материалната база, но най-ценното са ми разговорите с учителите в учителската стая. – Какво ви казват те?  – През изминалите десетилетия се понижи авторитетът на учителите. Учителите загубиха мотивация, и заради загубата на социален статус, и защото живеем във времена, в които все по-малко уважаваме авторитетите, институциите. По-малко уважаваме и учителите, а те се оплакват точно от това. Но все пак се усеща положителна енергия. Увеличението на заплатите е необходимо, но не достатъчно условие за повишаване на авторитета на учителите. Необходимо е като родители, граждани и институции да ги подкрепяме и показваме доверие. Това винаги е бил апелът ми към родителите – да вярват и подкрепят учителите. Само ако сме партньори, можем да успеем в тази ни най-важна мисия – да направим децата знаещи, можещи и добри хора. Най-грешното нещо, гаранция за неуспех, е да покажем на децата си, че не уважаваме учителите си. Това е все едно единият родител да каже на детето, че другият е лош. Разбира се, изграждането на доверие и уважение е двустранен процес. Затова апелът ми към учителите е да бъдат реактивни, да положат максимум усилия за взаимодействие с родителите, да не отказват разговор и срещи с тях, те самите да търсят родителите за разговор и участие в училищните дейности. Нашият гост  Красимир Вълчев е роден на 9 юни 1975 г. в София. Завършва Икономическия университет – Варна и е магистър по публични финанси. Преминава обучение по “Бюджет и финансово управление” в университета “Дюк” в САЩ.  През 2002 г. започва работа в Министерството на финансите. От септември 2009 г. до февруари 2017 г. е главен секретар на Министерството на образованието и науката. В периода от ноември 2013 г. до август 2014 г., е директор на дирекция “Бюджет и финанси” в Министерството на външните работи. От 4 май 2017 г. за министър на образованието и науката.", "date": "2019.09.16", "title": " Министърът на образованието и науката Красимир Вълчев пред „Труд“: Днес очакваме учителят да вдъхнови децата да учат"}
{"url": "https://trud.bg/%d0%ba%d1%80%d1%83%d0%b8%d0%b7%d0%bd%d0%b8%d1%82%d0%b5-%d0%ba%d0%be%d1%80%d0%b0%d0%b1%d0%b8-%d0%bc%d0%b8%d0%bd%d0%b0%d0%b2%d0%b0%d1%82-%d0%bd%d0%b0-%d0%b3%d0%b0%d0%b7/", "text": "Големите круизни кораби стават все популярни сред туристите, но в същото време търпят критики, защото са големи замърсители на природата. Затова конструкторите търсят алтернативни решения. Дългият 337 м круизен кораб „Аида Нова“ с места за 6600 пътници е първият по рода си плавателен съд, който използва за гориво втечнен природен газ вместо мазут. Природният газ изгаря напълно, без да оставя почти никакви замърсители за разлика от петрола. От огромните комини над палубите няма да се извиват облаци гъст дим, а само синкав пушек от изгарянето на газта, при която не се отделят твърди частици. Корабът „Аида Нова“ се задвижва от двигатели с обща мощност 84 хиляди конски сили. Те се захранват с гориво от три огромни резервоара с обща вместимост 3500 куб. м, в които природният газ се зарежда охладен до температура минус 160 градуса. Двигателите са приспособени да работят и с морски дизел при необходимост. От следващата година влизат в сила нови, по-строги екологични изисквания за новостроящите се плавателни съдове. До 2050 г. отделяните вредни вещества трябва да бъдат намалени наполовина. Проблемът е от вече съществуващите кораби, тъй като те имат дълъг живот – поне няколко десетилетия.", "date": "2019.09.16", "title": " Круизните кораби минават на газ\t"}
{"url": "https://trud.bg/%d0%be%d1%82%d0%b8%d0%b4%d0%b5-%d1%81%d0%b8-%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%b2%d0%be%d0%b4%d0%b8%d0%bb-%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%be%d1%82%d0%b1/", "text": "Руди Гутендорф е в книгата на „Гинес“. Водил е отбори от „Дуисбург“ до Самоа. Бил е в 55 тима в над 30 различни държави. Митът за великия германец си отиде – на 93-годишна възраст Гутендорф почина. Последният му отбор беше само с бежанци и се казваше „Интернационал“. Работи с тях до 2017 г. „ В целия си живот съм се занимавал само с футбол“, каза в последното си интервю Гутендорф, тренирал отбори в Европа, Америка, Азия, Океания и Африка. За цялостния си принос той има два държавни медала от Германия. През 2002-а написа биографична книга „С футбола около света“ – веднага, след като стана национален селекционер на Самоа. Гутендорф нкога не е обичал големите. Предпочиташе да бъде треньор на малки национални тимове като Ботсвана, Гренада, Непал или Тринидад и Тобаго. Най-големият му успех е с Чили, класирал страната на Мондиал ‘ 74. Историята му започва „Регенсдорф“ през 1946 година, а с „Майденрих“ (днешния „Дуисбург“) през 1964-а става вицешампион в Бундеслигата. Отказвал е работа само в една държава – бившата ГДР през 80-те години на миналия век. Най-известен Гутендорф беше с дефанзивната си тактика. При него дори централният нападател участваше дейно в отбраната. „ В треньорската школа изучавах неговите методи – рече Юлиян Нагелсман, най-младият треньор в Бундеслигата (сега в „Лайпцит“), в съвместно интервю с Гутендорф. – Смея да твърдя, че днес биха изглеждали много модерни.“ Най-известните футболисти, които са работили под ръководството на Гутендорф, са световният шампион Хелмут Ран (от Мондиал ‘ 54) в „Дуисбург“ и английската легенда Кевин Кигън в „Хамбургер“. Като наставник на „Шалке“ е карал играчите да излизат в 5 часа сутринта на загрявка.", "date": "2019.09.16", "title": " Отиде си треньорът, водил най-много отбори"}
{"url": "https://trud.bg/%d1%80%d0%b0%d1%81%d1%82%d0%b5-%d0%b1%d1%80%d0%be%d1%8f%d1%82-%d0%bd%d0%b0-%d0%b1%d0%b5%d0%b6%d0%b0%d0%bd%d1%86%d0%b8%d1%82%d0%b5-%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5/", "text": "През август 7712 бежанци и мигранти пристигнаха на девет острова в източната част на Егейско море, което е повече от пристигналите през юли, когато 5008 души влязоха в Гърция по море. Това гласи докладът на Върховния комисар на ООН по бежанските въпроси, информира БГНЕС. През първите осем месеца на тази година в Гърция по море са пристигнали общо 25 590 бежанци и мигранти, като по-голямата част (39 процента) са от Афганистан, 21 процента са от Сирия, а повече от половината са жени и деца (жените са 24 %, децата – 36%). Според същите данни, броят на пристигащите тази година е с 32 процента по-висок в сравнение с 2018 година. Остров Лесбос остава най-засегната от бежанската вълна гръцка територия като на него от началото на годината досега са пристигнали 11 222 души. „Подобно на миналата година, над една трета от пристигащите през 2019 г. са деца. От тях над 60% са на възраст под 12 години. Освен това 16% от децата при пристигането са регистрирани като непридружени или разделени, главно от Афганистан, Сирия и Демократична република Конго. Около 34 процента от пристигащите са мъже на възраст между 18 и 39 години. Само три процента са на 50 или повече години“, се казва в месечния доклад на ВКБООН-Гърция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Расте броят на бежанците и мигрантите в Гърция"}
{"url": "https://trud.bg/%d0%b5%d0%b2%d0%be%d0%bb%d1%8e%d1%86%d0%b8%d1%8f-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b4%d1%8a%d1%80%d0%b2%d0%be%d1%80%d0%b5%d0%b7%d0%b1%d0%b0/", "text": "Висококачественият масивен дъб е сред най-подходящите за „рисуване” Еволюцията на съвременната българска дърворезба минава през занаятчийството и стига до бутиковата мебел. Един от центровете, където все още живее духът на традицията, е Трявна. В това живописно градче Мирослав Вълчев издига отново в естетически култ дърворезбата и дъбовите масивини мебели. Мебелната му фабрика е основана през 1969 година от бащата Стефан Вълчев, който предава на сина си не само бизнеса, но и естетическия си усет и концепцията за бутиково отношение. Стефан Вълчев – преподавател по интериорен дизайн в Тревненската школа, пазител на аветнтичността на българските мотиви в дизайна, предава афинитета си към обработаката на естествени материали на следващото поколение. Неговият син Мирослав поема нелеката задача да запази наследството си и да върви в крак с времето. Фамилията пази духа на възрожденския стил като в същото време модерното намира начин да съжителства с класиката, елегантно и с финес. Тревненската школа е нарицателно за най-добрата българска дърворезба, иконопис, зографство, строителство. Най-старата зографска школа, именно тази на Трявна, се помещава в сграда, която е построена от царица Йоана. Първоначалната цел на тази сграда е в града да се направи санаториум за болни деца. Един от най-старите занаятчийски родове, свързани с дърворезбата, е Витановият. Историята звучи като легенда, обвързана много силно с вярата. Монах на име Викентий, от Атонския манастир „Зограф”, пътувайки минал през Трявна и харесал едно момче за свой ученик. Взел го със себе си и го обучил на занаят. След години момчето се завърнало в Трявна като най-добрият дърворезбар и с монашеското име Витан. След години развитие на школата майсторът Димитър Ошанеца и калфата Иван Бочуковеца сключват облог кой ще изработи по-великолепен дърворезбован таван. Това се оказва и първият художествен конкурс в България. Ако имате път към Трявна, влезте в Даскаловата къща и вдигнете глава към таваните, правени шест месеца. Детайлите са уникални и достойни за възхита. Бутиково значи изработено на ръка и уникат. Точно това е и идеята на занаятчийниците – най-доброто и изпипаното, стигнало до клиента с характер, отразяващ собствената му житейска нагласа.  Мирослав Вълчев има задача да следва пътя на предците си и да построи бизнес на основата на културното си наследство, но и да остане верен на себе си и личния вкус на почитателите на оригиналния интериорен дизайн. Изработката на бутикова дъбова мебел е уникално произведение, специално персонализирано за всеки. Освен различни елементи, които свободно може да съчетава бутиковата мебел – барок, ренесанс и възрожденски елементи – може, дори е задължително, да съдържа нещо уникално и персонализирано.  Висококачественият масивен дъб е сред най-подходящите за „рисуване”, защото е устойчив, предлага разнообразие от нюанси, лесен е за обработка. Няма нищо по-модерно от класиката. Затова дървото в интериора не отстъпва своите позиции. То обаче показва своя характер, индивидуален за всяка мебел. И предлага естетика, в която е вплетена еволюцията на съвременната българска дърворезба.", "date": "2019.09.16", "title": " Еволюция на българската дърворезба\t"}
{"url": "https://trud.bg/%d0%b2-%d0%bf%d1%8a%d1%80%d0%b2%d0%b8%d1%8f-%d1%83%d1%87%d0%b5%d0%b1%d0%b5%d0%bd-%d0%b4%d0%b5%d0%bd-%d0%b3%d1%80%d0%b5%d0%b9%d0%bd%d0%b0-%d1%83%d1%87%d0%b8%d0%bb%d0%b8%d1%89%d0%b5%d1%82%d0%be-%d1%81/", "text": "СУ „Димчо Дебелянов“, известно като училището с буквите, грейна съвсем ново в първия учебен ден. „Радвам се, че след много перипетии с общи усилия успяхме да приключим този изключително важен етап в обновяването на училище „Димчо Дебелянов“. Благодаря на всички за търпението. Образованието ни е приоритет №1, а младите образовани хора са големият капитал на Варна“, каза кметът Иван Портних при откриването на учебната година. Ремонтът в школото е за 2.4 млн. лева, като беше подновено изцяло покривното пространство, направи се укрепване и саниране на сградата, нов физкултурен салон, 2 нови класни стаи. През лятото са извършени ремонти в 12 забавачки и 23 училища във Варна. Инвестирани са над 20 млн. лева европейски средства.", "date": "2019.09.16", "title": " В първия учебен ден грейна училището с буквите"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%b5-%d0%bf%d0%be%d1%81%d1%82%d1%8a%d0%bf%d0%b8%d0%bb-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d0%b7/", "text": "Възстановяването на проф. Стефан Данаилов продължава, съобщават от УМБАЛ „Софиямед“. Проф. Данаилов е постъпил в болницата за продължаваща рехабилитация и изследвания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Стефан Данаилов е постъпил в болница за рехабилитация и изследвания"}
{"url": "https://trud.bg/%d0%b2%d0%b5%d0%ba%d0%be%d0%b2%d0%bd%d0%b0-%d0%b2%d1%8f%d1%82%d1%8a%d1%80%d0%bd%d0%b0-%d0%bc%d0%b5%d0%bb%d0%bd%d0%b8%d1%86%d0%b0-%d0%b8%d0%b7%d0%b3%d0%be%d1%80%d1%8f-%d0%b4%d0%be-%d0%be%d1%81%d0%bd/", "text": "Вековната вятърна мелница край разградското село Белинци е изгоряла до основи в неделя. Сигналът, че гори конструкцията, която била изцяло от дърво, е подаден към 13,45 часа, съобщиха от полицията в Разград. Огънят напълно е унищожил недвижимата културна ценност, чиято датировка била от началото на ХХ век. В нея все още можело да се види как се мелят зърнени култури. Влизането в обекта, който се стопанисвал от Историческия музей в Исперих, ставало след предварително записване. Дали е имало недоброжелателни посетители или мелницата е била пометена от пожар, плъзнал по изсъхналата растителност, ще се установява тепърва. Над 20 са били пожарите в сухи треви през двата почивни дни в Разградско, показва справката на пожарната. Повечето от пожарите са станали в неделя.", "date": "2019.09.16", "title": " Вековна вятърна мелница изгоря до основи"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%b6%d0%b8%d0%b2%d0%ba%d0%be-%d1%82%d0%be%d0%b4%d0%be%d1%80%d0%be%d0%b2-%d0%b1/", "text": "Кметът на Стара Загора Живко Тодоров би първия училищен звънец, с което постави началото на новата учебна година в реновираното Средно училище „Железник”, което е едно от най-големите на Балканите. Базата на средното училище беше изцяло обновена, за над 5,5 млн . лева.   Поставена е нова дограма, входни врати, настилки в бюфета, атриума и санитарните възли. Основен ремонт е извършен на покривите на различните блокове. Подменени са котлите и радиаторите на парната инсталация и други. Изградени са рампи и три асансьора за хора с двигателни затруднения. Спортни игрища за футбол и баскетбол, трибуни и фитнес площадка са обособени в двора на училището. „Училището е прекрасно, както и останалите ремонтирани сгради на училища и детски градини. 50% е сградата, останалите 50% е съдържанието, с което учениците и техните преподаватели ще я напълнят. Най-радостно е, че децата са усмихнати и щастливи, както и техните учители и родителите. Пожелавам им успех, да са живи и здрави и на добър час!” – каза кметът Живко Тодоров. Той откри учебната година и в обновеното Средно училище „Иван Вазов”, където получи благодарности за модернизираната база от родители и близки на ученици. В сградата са въведени мерки за повишаване на енергийната ефективност. Ремонт е извършен на вътрешните инсталации, кабинети, класни стаи и тоалетни. Има нови тротоари около двора на училището, положен е и нов асфалт. Средствата за обновяването на едно от големите старозагорски училища са над 2 млн. лева по Оперативна програма „Региони в растеж 2014 – 2020“. Прага на класните стаи в старозагорските училища прекрачиха над 14 500 ученици, 1350 от тях са първокласници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Кметът на Стара Загора Живко Тодоров би първия училищен звънец"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%83%d1%87%d0%b5%d0%b1%d0%bd%d0%b0%d1%82%d0%b0-%d0%b3%d0%be%d0%b4%d0%b8%d0%bd%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b8%d1%82%d0%b5-%d1%83/", "text": "„Образованието ни прави свободни личности, на добър час!“  – с тези думи днес заместник-министърът на правосъдието проф. Николай Проданов откри учебната година в местата за лишаване от свобода, съобщават от правосъдното министерство. Ресорният заместник-министър бе гост на тържеството в училището на затворническо общежитие „Дебелт“ към затвора в Бургас. През тази учебна година там ще се обучават 78 ученици, от които 9-ма ще са в първи клас. За първа година училището в затворническото общежитие ще издава диплома за основно образование. Досега училището, което е филиал на СУ „Аргира Жечкова“ в Сливен, бе до 4 клас, но интересът към придобиване на по-висока степен на образование от страна на лишените от свобода е наложило разширяване на класовете. Съвременна интерактивна дъска, обновен библиотечен фонд, обучение на две смени са сред другите новостите за учениците в Дебелт. Справка на Главна дирекция „Изпълнение на наказанията“ показва, че  от 6505 лишени от свобода във всички затвори, 1080 са включени в учебната дейност през 2019/2020 години. 124 от тях ще бъдат първокласници. Най-висок е броят на учениците в Стара Загора – 218, където се намира и най-голямото училище в системата на затворите. В София учениците са 191, в единствения затвор за жени в Сливен – 60, в Поправителния дом за непълнолетни младежи към затвора във Враца – 16.  Във всички затвори има разкрити училища или филиали към тях. Учебният процес в местата за лишаване от свобода е съобразен с нормативната уредба на Министерството на правосъдието и Министерството на образованието и науката, като се извършва от квалифицирани педагогически кадри. По време на откриването днес проф. Проданов изтъкна, че развитието на училищата в затворите е част от реформирането на пенитенциарната система, а насърчаването и повишаването на образованието на лишените от свобода е заложено и в Препоръка на Комитета на министрите към Съвета на Европа за образованието в затворите. От своя страна началникът на Бургаския затвор старши комисар Бранимир Мангъров заяви, че иновативният учебен процес, участието през изминалата учебна година в проекти и разнообразната извънкласна дейност, са само част от дейностите, които предоставят възможност за равен достъп до качествено образование и мотивират учениците за учебен труд и постигане на по-високи резултати. Затворническото общежитие в Дебелт е най-новото и най-модерното пенитенциарно заведение в системата за изпълнение на наказанията, като капацитетът му е за 450 лица. То отговаря на всички европейски стандарти за третиране на лишените от свобода и е съоръжено с модерни охранителни системи. Изграждането му бе реализирано със средства от Норвежкия финансов механизъм /НФМ/. През настоящия програмен период на НФМ е предвидено реконструкция и ремонт на друго общежитие към затвора в Бургас – „Строител“, което ще бъде обособено в преходно отделение или т.нар. half way houses за адаптация на затворници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Откриха учебната година в затворите у нас, 124 са първокласниците"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b5%d0%bd%d0%b0-%d0%b5-%d0%ba%d0%be%d0%bc%d0%bf%d0%bb%d0%b5%d0%ba%d1%81%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bf%d0%be-%d1%81%d0%bb/", "text": "Назначена е комплексна проверка по случая с   съобщават от Апелативната специализирана прокуратура. Конкретни задачи са възложени на различни държавни органи. ГДБОП следва да установи дали са налице данни за извършено престъпление по Наказателния кодекс. Предстои да бъдат снети обяснения на лекари и медицински работници, да бъде проверена цялата медицинска документация и  наложената практика на лечение на страдащи от сърдечни заболявания. Изпълнителната агенция „Медицински надзор“ следва да установи дали структурата, управлението, дейността и организацията на медицинската помощ в болницата съответства на Закона за лечебните заведения, Закона за  здравето Закона за трансплантация на органи, тъкани и клетки и подзаконовите актове за тяхното прилагане. Ще се проверява спазването на медицинските стандарти и начинът, по който лечебното заведение е разходвало бюджетните средства. На Агенцията за държавна финансова инспекция е възложена цялостна финансова ревизия в МБАЛ-Пазарджик. Тя трябва да установи как са изразходвани целевите бюджетни средства за период от 2 години назад. Комплексната проверка трябва да приключи с подробен доклад в срок от 2 месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Назначена е комплексна проверка по случая с лекаря, поставял стентове на здрави хора"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%bf%d1%80%d0%b5%d0%b4-%d1%8e%d0%bd%d0%ba%d0%b5%d1%80-%d0%bd%d0%b0%d0%bc/", "text": "Британският премиер Борис Джонсън потвърди на среща с председателя на Европейската комисия Жан-Клод Юнкер, че няма намерение да иска отлагане на Брекзит. По-рано този месец парламентът в Лондон прие закон, който забранява на правитеството да извади Обединентото кралство от ЕС без сделка. Брекзит трябва да се състои на 31 октомври, но ако кабинетът не успее да се изработи и постигне одобрение на условията на сделката с ЕС до 19 октомври, тогава премиерът ще бъде задължен да поиска от Брюксел поредно отлагане. „Страните проведоха конструктивна среща. Лидерите обсъдиха продължаващите преговори за новите условия за Брекзит. Премиерът потвърди, че няма да иска отлагане на сроковете за Брекзит и ще изтегли страната от Европейския съюз на 31 октомври. Лидерите се съгласиха да интензифицират контактите и да провеждат ежедневни срещи на преговарящите „, заяви официален представител на кабинета на британския премиер пред репортери след срещата. Според него в срещите ще участват ръководителят на преговорната група на ЕС Мишел Барние и британският министър за Брекзит Стивън Баркли. Официалният представител на кабинета на британския премиер отказа да уточни как точно Борис Джонсън ще осъществи Брекзти на 31 октомври ако не се стигне до споразумение и в същото време ще спази закона, който му забранява да прави това.  Премиерът настоява Великобритания да напусне ЕС навреме със или без сделка. „Позицията на премиера е такава, че ние се подчиняваме на закона, но напускаме ЕС на 31 октомври, какъвто и да е резултатът“, заяви официалният представител на премиера пред журналисти в понеделник. „Няма да изпадам в никакви допълнителни подробности, освен във факта, че правителството се подчинява на закона, но ние ще си тръгнем на 31 октомври“, каза той в отговор на въпрос как тези две неща се вписват заедно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Борис Джонсън потвърди пред Юнкер намерението си страната му да напусне ЕС на 31 октомври"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b0%d1%82%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%b2%d0%b5%d1%87%d0%b5-%d1%81%d1%8a%d1%81-%d1%81%d0%be%d0%b1%d1%81%d1%82%d0%b2%d0%b5%d0%bd/", "text": "Държавната болница на Бургас- УМБАЛ вече произвежда сама кислорода, използван за медицински цели в отделенията. Болницата пусна в експлоатация нова кислородна инсталация, която успешно премина тестовете и вече работи с пълен капацитет. Инсталацията е изградена с ноу-хау на датска компания за кислородни генератори. Тази техника позволява кислородът да се извлича от въздуха, при щадящи условия за околната среда и в пъти по-ниски разходи за производство. Собствената инсталация намалява в пъти разходите, които до момента болницата е заплащала за кислород. Концепцията, по която работи инсталацията е коренно различна от използваната до момента. Прилага се пилотно в няколко болници в България. Първото звено на инсталацията е компресор, в който постъпва атмосферен въздух. Там се нагнетява, след това влагата се премахва чрез охлаждане. Използва се и йонен обмен за извличане на чист кислород, който след това тръгва по тръбите на съществуващите системи на болницата и стига до отделенията. Най-големите потребители на кислород са операционните, интензивните звена, спешно отделение. „Новата инсталация значително ще намали разходите, които до момента заплащаме за доставка на кислород, ще ни направи и независими от доставчици. Досега сме използвали втечнен кислород, който купувахме. Старата инсталация ще продължи да съществува, но ще работи само при аварийни ситуации. Тази нова технология е сериозна стъпка напред към цялостно решение за енергийна ефективност на болницата“, коментира изпълнителният директор на УМБАЛ Бургас д-р Бойко Миразчийски.", "date": "2019.09.16", "title": " Бургаската болница вече със собствено производство на кислород"}
{"url": "https://trud.bg/%d1%86%d1%8a%d1%80%d0%ba%d0%b2%d0%b0%d1%82%d0%b0-%d0%bf%d0%be%d1%87%d0%b8%d1%82%d0%b0-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b0-%d1%81%d0%be%d1%84%d1%80%d0%be%d0%bd%d0%b8%d0%b9-%d0%b2/", "text": "С посрещането в понеделник на мощите на един от светите Седмочисленици- свети Климент Охридски във Враца започнаха честванията, посветени на 280-годишнина от рождението, 225 години от ръкополагането му за епископ и 55 години от канонизацията на свети Софроний Врачански, съобщиха от митрополията. Празненствата, които са под патронажа на Цвета Караянчева, ще продължат до 18 септември. Мощите на свети Климент Охридски бяха посрещнати в понеделник в  храма „Св. Софроний Врачански“ във Враца. Те идват от гръцкия манастир „Св. Йоан Кръстител“ близо до град Верия. Светинята бе посрещната от Врачанския митрополит Григорий, а след това в историческата църква във Враца се отслужи празнично вечерно богослужение. Програмата на честванията във вторник включва изложба в Регионалния исторически музей на ръкописи на свети Софроний Врачански. Това са първият Софрониев препис на „История славянобългарска“, направен през 1765 г. в Котел, Часословец от 1768 г. и Поучения и словосказания за празниците Господни (Първи видински сборник) от 1802 г., се съхраняват в Националната библиотека „Св. св. Кирил и Методий“ и се представят за първи път във Враца. На 17-ти  (втория ден от честванията) от 14 часа в Градската концертна зала започва Свети Софрониева лектория. Сред участниците в нея са проф. Андрей Пантев, проф. Румяна Дамянова, проф. Пламен Митев, проф. Даринка Караджова, проф. Кирил Топалов и др.  След научната конференция във Възнесенския храм ще се състои празнично богослужение. От 19 часа отново в Градската концертна зала ще започне тържествен концерт. Входът за всички събития е свободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Църквата почита паметта на Софроний Врачански с тридневни тържества"}
{"url": "https://trud.bg/%d0%b2-%d0%b1%d1%83%d1%80%d0%b3%d0%b0%d1%81-%d1%83%d1%87%d0%b5%d0%bd%d0%b8%d1%86%d0%b8%d1%82%d0%b5-%d1%81%d0%b0-%d1%81-403-%d0%bf%d0%be%d0%b2%d0%b5%d1%87%d0%b5-%d0%be%d1%82-%d0%bc%d0%b8%d0%bd%d0%b0/", "text": "29 689 ученици от подготвителна група до 12-ти клас влязоха в класните стаи. Миналата година броят им е бил 29 286. Цифрите показват, че учениците в Бургас тази есен са с 403 повече. 171 деца са се завърнали от други страни и са се записали в училищата и детските градини в Бургас до 10 септември. Най- много са от Германия – 41, следват от Великобритания – 23, САЩ и Канада – 13, Испания – 12, Франция – 11. Следват ги Италия, Дания, Холандия, Гърция, Португалия, Мексико и други. Записаните за тази учебна година ученици, които идват от Русия, са 22, а от Украйна 9. Повод за радост са и новите придобивки на учебните заведения. Лаборатории, специализирани кабинети и оборудване ще помагат на учителите и техните възпитаници при усвояването на новите знания.  Професионалната гимназия по механотехника и електроника вече разполага с нова лаборатория с модерно оборудване. Въведена е и нова специалност – „Ремонт на летателни апарати“. Гимназията, която има над 90-годишна история, разполага и с нови работилници, оборудвани с модерна техника по европейски проект, спечелен от Общината. Спортна площадка с няколко игрища и уреди е другата придобивка на Механото. Три поколения бивши и настоящи възпитаници на гимназията откриха заедно днес новата учебна година. Вече започна подготовката и за разкриването на няколко нови специалности от следващата учебна година, които ще подготвят кадри за гражданската авиация. Професионалната гимназия по автотранспорт посрещна първия учебен ден с нова сграда, в която са разположени модерни работилници, лаборатории и класни стаи. От тази година училището има нова специалност – „Електрически превозни средства“. Професионалната гимназия по туризъм „Проф. д-р Асен Златаров“ разполага с модерен учебно-производствен комплекс. В него ще се обучават над 1000 деца. В часовете по практика те ще усвояват от своите преподаватели тънкостите в ресторантьорството и готварството.  ППМГ „Акад. Никола Обрешков“ от тази година посреща учениците си в 11 нови класни стаи и напълно обновени спортни площадки. ОУ „Любен Каравелов“ също има нови класни стаи. Подменено е осветлението, направен е мащабен ремонт на вътрешните помещения в сградата. Старото обзавеждане е подменено с ново.  В ОУ „Васил Левски“ – квартал „Горно Езерово“ учениците влязоха в нови класни стаи. Там е изграден нов корпус към учебното заведение. Сградата осигурява още 8 кабинета, в които ще се провеждат часовете на учениците от началния курс. Близо 2 000 деца за първи път прекрачиха прага на родното училище и влязоха в напълно обновени стаи по общинската програма „Първокласно начало“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " В Бургас учениците са с 403 повече от миналата година\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%be%d1%82-%d0%b1%d1%81%d0%bf-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d1%80%d0%b8%d1%85%d0%b0-%d1%82%d0%b5%d1%82%d1%80/", "text": "Младежите от БСП, за втора поредна година, подаряваха учебни пособия на ученици. Акцията се проведе в парка „Марно поле“, а от безплатните тетрадки и химикали се възползваха над 200 деца. „Провеждаме акцията за втора поредна година. Миналата година решихме на 1-ви юни да подаряваме детски книги в парка, а за първия учебен ден да помогнем на децата с учебни пособия. Призовавам всеки, който има желание да дари книжки или всички необходими неща за учениците, да го направи през цялата година в Общинския партиен съвет на БСП. Благодаря на нашите общински съветници и народни представители, които ни помагат с дарения, за да реализираме тези благородна инициативи“, сподели председателят на Младежкото обединение Михаил Михалев. „Акцията е изключително успешна, защото децата много се радват. Събират се около масата и си вземат всичко, от което имат нужда. Тръгват си с усмивки, а това е най-важното за нас“, допълни Паулина Петрова, която е член на Оперативното бюро на МО. Учебните пособия днес бяха раздадени за по-малко от час. Сред желаещите да получат от безплатните пособия бяха и възрастни хора, които искаха да зарадват своите деца и внуци за първия учебен ден.", "date": "2019.09.16", "title": " Младежите от БСП в Търново дариха тетрадки и химикали за първия учебен ден"}
{"url": "https://trud.bg/%d0%bf%d1%80%d0%b5%d1%81%d0%bb%d0%b0%d0%b2%d0%b0-%d0%bd%d0%b0-%d0%bf%d0%be%d1%87%d0%b8%d0%b2%d0%ba%d0%b0-%d0%b2-%d1%80%d0%b8%d0%bc-%d1%81%d0%bd%d0%b8%d0%bc%d0%ba%d0%b8/", "text": "Ден след като отбеляза  , певицата Преслава се отдаде на кратка почивка в Италия. В личния си Instagram тя сподели 2 кдъра от ваканцията си в романтичен Рим, като дори помоли феновете си да я посъветват къде другаде да отиде в държавата на пастата. След като посети Римския форум и Колизеума, гласовитата изпълнителка се наслади и на Ватикана. Преслава не пропусна да опита и италианския сладолед. Тя се похвали, че само за един следобед с мъжа й са извървяли цели 10км пеша в разходки из античния град.", "date": "2019.09.16", "title": " Преслава на почивка в Рим (СНИМКИ)"}
{"url": "https://trud.bg/%d0%b4%d1%8a%d0%b6%d0%b4-%d0%be%d1%82-%d0%bc%d0%be%d1%80%d0%ba%d0%be%d0%b2%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%b0-%d0%b3%d0%b8%d0%bc%d0%bd%d0%b0%d0%b7%d0%b8%d1%8f/", "text": "С моркови бяха поздравени в първия учебен ден осмокласниците в Професионалната гимназия по икономика в Шумен. Батковците ги връчваха на новопостъпващите, не пропуснаха и да ги позамерят със зеленчука, при прекрачване на школския праг. Четирите паралелки от 104 момичета и момчета новобранци се радваха на нетрадиционния поздрав. На вратата на гимназията ги чакаше и погача по стар български обичай. В Гимназията с мото „Знанието прави силата“ в класните стаи влязоха общо 580 ученици. Те се обучават в пет специалности – „икономика и мениджмънт“, „банково дело“, „оперативно счетоводство“, „електронна търговия“, „застрахователно и осигурително дело“. „Паралелките са пълни на максимум, още на второ класиране бяха заети всички места. Има устойчив интерес към специалностите“, каза директорът Бистра Вацова. Застрахователна компания, в чийто екип е бившата ученичка на гимназията Моника Русева, изненада учащите от 11 и 12 клас с подаръци – дръвчета в саксии за всеки клас. Трябва да се грижат за тях до пролетта и тогава да ги засадят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Дъжд от моркови в шуменска гимназия"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b0%d0%ba%d1%82%d1%8c%d0%be%d1%80%d0%b8-%d0%b2-%d1%81%d0%bf%d0%b8%d1%81%d1%8a%d0%ba%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8-%d0%ba/", "text": "Американският уебсайт Top Beauty World публикува списък на най-красивите лица в света през 2019 г. Много държави по света участваха в гласуването. Трима турски знаменитости успяха да попаднат в този списък. Баръш Ардуч зае 43-то място в списъка на най-красивите лица в света, Къванч Татлъту е на 38-о, а Чаатай Улусой, който е звездата на първия турски оригинален сериал „Защитникът“ на Netflix, зае 6-то място в списъка, като стана първият сред турските знаменитости. Британският певец, бивш член на британско-ирландската бой банда „Уан Дайрекшън“, – Зейн Малик оглави списъка с най-красивите лица в света. В друга класация успех отбелязва турският актьор Джан Яман, който бе определен за най-голямата телевизионна звезда на 2019-а в родината си. Като такъв той бе включен и в конкурса за красавци, организиран от телевизионния канал Scoop в Америка и сайтът „Еonline“. В конкурса, разпространен в социалните мрежи, Джан Яман, който спечели огромна аудитория от фенове в много части на света благодарение на поредицата „Ранна птица“, получи невероятна подкрепа. Оставяйки зад себе си 64 световноизвестни звезди, във финалния кръг Джан се изправи лице в лице с американския актьор Дженсън Екълс от сериала „Supernatural“ /Свръхестествено/. Феновете на Джан Яман, които успяха да направят огромна разлика в гласуването от начало до край, поставиха известния турски актьор на първо място с 90,1% и той успя да надмине 64 световни звезди. Това стана известно в социалната мрежа Twitter, където бе оповестено: „Джан Яман спечели конкурса!“", "date": "2019.09.16", "title": " Турски актьори в списъка на световни красавци"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d0%b8-%d0%bc-2/", "text": "Не е изключено Турция да използва бежанците в страната като инструмент за натиск, каза във Варна вицепремиерът и министър на отбраната Красимир Каракачанов. Той припомни   В момента няма риск от бежанска вълна, всичко е спокойно, основно охранява гранична полиция, каза Каракачанов. Той посочи, че вече е издал разпореждане за готовност на модулните екипи от сухопътните войски и спецчастите. Веднага могат да бъдат пратени до 2000 човека с допълнителна техника, ако се увеличи бежанският натиск, каза вицепремиерът. Той припомни, че проектът за закон за доброволната военна служба е готов, за да залегне в програмата за управление на страната. Това е първа стъпка към въвеждане на наборната военна служба, за която ВМРО настоява. Тя трябва да е за срок от 6 до 9 месеца. Защитата на страната не е отпаднала като задължение на всеки българин, но без казарма и елементарна подготовка е все едно да пратим хора като пушечно месо, каза Каракачанов. Той е категоричен, че 5 часа за военна подготовка с часа на класния ръководител в училище са крайно недостатъчни и трябва да станат минимум 15-20 ч. ВМРО ще играе самостоятелно на местните избори във Варна. Доктор по урология и пластична хирургия е кандидатът на воеводите за кмет на града. Това е 59-годишният доц. Николай Евтимов от МБАЛ „Св.Анна“, за когото Каракачанов каза, че не е познат от телевизионния екран, но според него който е добър лекар може да бъде и добър управник. ВМРО ще участва със собствена листа за ОбС и ще толерира преференциалното гласуване. Партията на Каракачанов ще издигне свои кандидати в още две общини във Варненска област-в Провадия и Долни чифлик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Каракачанов: Имаме готовност срещу бежански натиск от Турция"}
{"url": "https://trud.bg/%d0%ba%d0%b0%d0%ba-%d1%82%d0%be%d0%bf%d0%bc%d0%be%d0%b4%d0%b5%d0%bb%d1%8a%d1%82-%d1%80%d0%be%d0%bc%d0%b8-%d1%81%d1%82%d1%80%d0%b8%d0%b9%d0%b4-%d1%81%d0%b5-%d1%85%d1%80%d0%b0%d0%bd%d0%b8-%d1%83-%d0%b4/", "text": "Холандската красавица Роми Стрийд реши да сподели с Youtube последователите си с какво се храни, когато е у дома си и няма работни ангажименти. За разлика от повечето й колежки Роми яде по 5-6 пъти дневно, а рецептите й са лесни, вкусни и богати на фибри и полезни мазнини. От овесена каша с плодове и ядки, през тост с авокадо и до печен патладжан с нар – Роми определено знае как да балансира всяко хранене, за да се чувства сита по-дълго време.", "date": "2019.09.16", "title": " Как топмоделът Роми Стрийд се храни у дома си (ВИДЕО)"}
{"url": "https://trud.bg/%d0%bd%d0%b5%d0%b4%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5-%d0%b4%d0%be%d0%b2%d0%b5%d0%bb%d0%be-%d0%b4%d0%be-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5%d1%82/", "text": "„Спартак“ (Плевен) ще продължи участието си във Втора лига. Това стана ясно след спешна среща на Управителния съвет на клуба, на която присъстваха играчите и треньорския щаб. На нея бяха разисквани причинните тимът да не е яви за двубоя с „Монтана“ от 8-ия кръг на втория ни ешелон.  „Става въпрос за недоразумение – обясни пред „Труд“ Пепо Петков, председателят на Управителния съвет на „Спартак“ (Плевен). – Имало е разминавания по отношение на Данъчно-осигурителния кодекс. Няма неизплатени заплати в тима, както се говореше.“  Петков уточни, че клубът няма финансови проблеми, но и не се радва на особено голяма стабилност в това отношение.  „В днешните времена в българския футбол никой не може да бъде спокоен. Виждате какво се случва и в „Дунав“. Надяваме се на по-добри времена, но за момента имаме финансии, с които да продължим участието си. Парите при нас идват поетапно. Имаме и обещания за помощ от местни бизнесмени и членове на Управителния съвет.“  Клубът очаква и решение на БФС за размера на санкцията. Тимът е последен в класирането с 2 точки от 7 мача.", "date": "2019.09.16", "title": " Недоразумение довело до напрежението в „Спартак“ (Плевен)"}
{"url": "https://trud.bg/%d0%ba%d0%b0%d0%bd%d0%b8%d0%b5-%d1%83%d0%b5%d1%81%d1%82-%d1%83%d1%80%d0%b5%d0%b6%d0%b4%d0%b0-%d0%b1%d1%80%d0%b0%d0%b4-%d0%bf%d0%b8%d1%82-%d1%81-%d0%ba%d0%bb%d0%be%d0%b8-%d0%ba%d0%b0%d1%80%d0%b4%d0%b0/", "text": "Рапърът Кание Уест се опитва да влезе в ролята на сватовник на актьора Брад Пит и риалити звездата Клои Кардашиян, предават от Mirror. В момента и двамата са свободни – Брад е разведен, а Клои е разделена с бащата на детето си. Освен това, преди време русокосата Кардашиян сподели в радио интервю, че си пада по Пит и според нея той е много красив. До момента обаче бившият съпруг на Анджелина Джоли не е дал коментар относно Клои. Въпреки това се предполага той все по-често да се навърта около нея, заради скорошното силно приятелство между него и Кание.", "date": "2019.09.16", "title": " Кание Уест урежда Брад Пит с Клои Кардашиян"}
{"url": "https://trud.bg/%d0%b4%d0%b2%d0%be%d1%80%d0%b5%d1%86%d1%8a%d1%82-%d0%b1%d0%b0%d0%bb%d1%87%d0%b8%d0%ba-%d1%81%d1%8a%d0%b1%d0%b8%d1%80%d0%b0-%d1%82%d0%b2%d0%be%d1%80%d1%86%d0%b8-%d0%be%d1%82-%d1%82%d1%80%d0%b8-%d0%ba/", "text": "70 творци от 23 държави от Европа, Америка и Азия ще участват в X издание на арт форума „БезГраници“ в Двореца – Балчик. На 19 септември ще има изложба на фотографи, художници и скулптори, а на 21 и 22 септември на плажната сцена пред дворцовия комплекс при вход свободен ще се проведе музикален етно/уърлд фестивал. Тъй като ООН обяви 2019 г. за година на коренните езици, в програмата са включени изпълнения на езика на народа на Саами, на евреите ашкенази – идиш, на бенгалски и сибирски шамански наречия. „БезГраници“ насърчава взаимното опознаване на различни култури и е инкубатор за развитие на арт индустрията и културния туризъм у нас, съобщиха организаторите от Стопанска камара-Варна, Двореца – Балчик и арт мрежа Скендерман. В рамките на форума ще се проведе и традиционната конференция за културна политика и арт мениджмънт, в която ще участват директори на престижни фестивали, експерти и журналисти.", "date": "2019.09.16", "title": " Дворецът – Балчик събира творци от три континента на юбилеен арт форум „БезГраници“\t"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d0%bf%d0%be%d1%81%d1%80%d0%b5%d1%89%d0%b0%d1%82-%d1%8f%d0%bf%d0%be%d0%bd%d0%b8%d1%8f-%d1%81%d0%bb%d0%be%d0%b2/", "text": "България ще е домакин само на един турнир от Лигата на нациите по волейбол за мъже догодина. „Лъвовете“ ще приемат срещите от група 19 през последния пети уикенд, а у нас ще гостуват отборите на Япония, Словения и САЩ. Надпреварата започва на 22 май, а датите на отделните срещи предстои да бъдат уточнени.  Междувременно националите продължават битката за по-добра изходна позиция за осминафиналите на европейското първенство. Късно снощи завърши мачът им с домакина Франция, а предната вечер „петлите“ продължиха победната си серия с успех с 3:0 (11, 20, 23) над Португалия. Италия също е в битката за първото място след 3:1 (15, 14, -23, 14) над Румъния.  В група „С“, откъдето ще дойде следващият съперник на „лъвовете“, Словения и Русия водят с по 3 победи. Първите четири отбора от нашата група, ще се изправят срещу класиралите се от „С“, като завършилият на първо място в едната ще има за съперник четвъртия в другата, а вторите и третите също ще играят „на кръст“.", "date": "2019.09.16", "title": " Волейболистите посрещат Япония, Словения и САЩ догодина"}
{"url": "https://trud.bg/%d0%b1%d0%b8%d0%b2%d1%88-%d1%81%d0%ba%d0%b8-%d1%81%d0%ba%d0%b0%d1%87%d0%b0%d1%87-%d1%81%d0%bf%d0%b5%d1%87%d0%b5%d0%bb%d0%b8-%d0%b2%d1%83%d0%b5%d0%bb%d1%82%d0%b0%d1%82%d0%b0/", "text": "Никога не е късно за ново начало, доказа го Примож Роглич, който спечели първата си титла от гранд тур в шосейното колоездене. 29-годишният словенец постигна успеха след само 7 години в този спорт, в който се премести след куп силни в ски скоковете.  Роглич е голяма надежда на шанцата и дори на 18-годишна възраст става световен шампион за юноши. През 2012-а обаче се преквалифицира и днес е звездата на „Джъмбо Висма“ и един от най-добрите в колоната.  „Благодаря на всички, свързани с успеха ми, ще се видим на следващите състезания“, заяви загадъчно шампионът, намеквайки, че титлата не е последният му удар в спорта.  Роглич на практика си бе осигурил червената фланелка още преди последния етап Фуенлабрада-Мадрид (106,6 км), завършил с победа на Фабио Якобсен (Холандия, „Куикстеп“) във финалния спринт. Примож пък запази аванс от 2:16 минути в генералното класиране пред местния любимец Алехандро Валверде („Мовистар“), а подиумът бе допълнен от още един словенец – Тадей Погачар („Емирейтс“).  „Сигурен съм, че ски скоковете са му помогнали много за това постижение – смята Брадли Уигинс, бивш шампион от Тур дьо Франс. – Представете си какво е да стоиш на върха на шанцата и да се хвърлиш надолу. Точно този начин на мислене му донесе успеха.“", "date": "2019.09.16", "title": " Бивш ски скачач спечели Вуелтата"}
{"url": "https://trud.bg/%d0%bd%d0%ba%d0%b8%d0%b7-%d0%b8-%d0%ba%d1%81%d0%b1-%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d0%bc%d0%b5%d0%bc%d0%be%d1%80%d0%b0%d0%bd%d0%b4%d1%83%d0%bc-%d0%b7%d0%b0-%d1%81%d1%8a%d1%82/", "text": "„Национална компания индустриални зони“ и Камарата на строителите в България подписаха Меморандум за сътрудничество. Изпълнителният директор на НКИЗ Антоанета Барес и председателят на Управителния съвет на КСБ Илиян Терзиев се обединиха около идеята за създаване на условия за активно развитие на инвестиционния потенциал в България. Двете страни се договориха за обмяна на опит в областта на изграждане и управление на индустриални паркове и привличане на инвестиции. Г-жа Барес изтъкна предимствата на държавните индустриални зони, които привличат българския и чуждестранен бизнес с отлични локации и изградена пътна инфраструктура. Г-н Терзиев изтъкна, че за постигането на устойчиво икономическо и социално развитие е необходимо взаимодействие между местните власти, държавните дружества и браншови организации. Интензивната комуникация между „Национална компания индустриални зони“  и Камарата на строителите в България ще спомогне за обмяна на  добри практики.", "date": "2019.09.16", "title": " НКИЗ и КСБ подписаха Меморандум за сътрудничество"}
{"url": "https://trud.bg/%d0%bd%d1%81%d0%b0-%d0%b7%d0%b0%d0%bf%d0%be%d1%87%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d1%81-%d0%bd%d0%be%d0%b2-%d1%82%d0%b5%d0%bd%d0%b8%d1%81-%d0%ba%d0%be%d1%80%d1%82/", "text": "С нова база за тенис започна учебната година Националната спортна академия „Васил Левски“. Съоръжението е с 4 корта с изкуствена настилка, осветление и изградени трибуни за зрители. Първокурсници в редовна форма на обучение ще са гимнастичките Мадлен Радуканова, Боряна Калейн, каратистът Борислав Байчев, борецът Захари Зашев, мотоциклетистът Теодор Кабакчиев и др.  „Всички наши специалности, в които подготвяме кадри, изискват дълбоко вътрешно убеждение, че сме годни да реализираме тази дейност“, заяви ректорът на академията проф. Пенчо Гешев по време на откриването на учебната година. На церемонията присъства и заместник-министърът на младежта и спорта Николай Павлов, заместник-председателят на БОК Йорданка Благоева и др.", "date": "2019.09.16", "title": " НСА започна годината с нов тенис корт"}
{"url": "https://trud.bg/%d0%bc%d1%83-%d0%b2%d0%b0%d1%80%d0%bd%d0%b0-%d0%be%d1%82%d0%ba%d1%80%d0%b8-%d0%bd%d0%be%d0%b2%d0%b0%d1%82%d0%b0-%d1%83%d1%87%d0%b5%d0%b1%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d1%81%d0%bd/", "text": "С тържествен водосвет за здраве и благополучие, отслужен от Варненски и Великопреславски митрополит Йоан, днес бе открита новата академична 2019/2020 година в Медицински университет – Варна. Ректорът проф. д-р Красимир Иванов приветства студентите, които за 58-ма поредна година прекрачиха прага на университета: „Предстои ви да се срещнете с доказани експерти в своите области, които ще Ви учат не само на теория, но и на практика. Вашите преподаватели ще бъдат едни от най-изтъкнатите специалисти в областта на медицината и здравеопазването. Ще имате възможност да разширите и задълбочите интересите си и да докажете своя потенциал. Основната ни цел е да подготвим висококачествени медицински кадри и хора, които ще бъдат отговорни и взискателни както в своята професия, така и в ежедневната си работа!“       На церемонията присъстваха г-н Иван Портних – кмет на град Варна, г-н Тодор Балабанов – председател на Общинския съвет, полк. доц. д-р Георги Попов – заместник-началник по учебно-научната дейност на ВМА- София, ст. комисар Даниел Пашов – директор на областна дирекция на МВР-Варна, както и представители на местната власт, директори на лечебни заведения, преподаватели, родители и медии. Представители на първокурсниците от специалностите „Медицина“, „Военен лекар“, „Дентална медицина“, „Фармация“, „Медицинска сестра“, „Акушерка“, „Рентгенов лаборант“ и „Медицински оптик“ с най-висок бал от приема положиха традиционната за първия учебен ден в МУ-Варна клетва за „посвещение в медицината“. Отличниците по медицина от Випуск 2019 Радмила Георгиева и Иван Вълкадинов облякоха бели престилки на своите нови колеги, за да ги приобщят символично към медицинското съсловие. Пожелание за попътен вятър отправи проф. Иванов, изливайки по стар български обичай вода пред входа на университета, който тази година прекрачиха над 1400 първокурсници, от които над 300 са чуждестранните студенти. За трета година МУ-Варна посрещна и първокурсниците от съвместната специалност, с ВВМУ „Н. Й. Вапцаров“ – „Военен лекар“. Модерните учебни бази за предклинична и клинична подготовка, високотехнологичното интерактивно обучение и възможностите за спорт, култура и развлечения, привличат в МУ-Варна хиляди кандидати от цял свят годишно. Медицинският университет във Варна е ориентиран към модерните и иновативни методи на обучение. Много голям акцент се поставя върху иновациите и внедряването на информационните и комуникационните технологии в учебния процес. Непрекъснато се търсят нови форми на обучение, които са в унисон с най-добрите съвременни практики в световен мащаб. Инвестициите в образователната инфраструктура и в клиничните бази за обучение също нареждат МУ-Варна сред водещите предпочитани медицински университети не само в България, но и в Европа и света. Новата академична година бе открита и във филиалите на МУ-Варна в Сливен, Велико Търново и Шумен, където се обучават студенти в специалностите „Медицинска сестра“ и „Акушерка“.", "date": "2019.09.16", "title": " МУ-Варна откри новата учебна година (ВИДЕО)"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bf%d1%80%d0%b5%d0%b4-%d1%81%d1%8a%d0%b4%d0%b0-%d1%88%d0%be%d1%84%d1%8c%d0%be%d1%80-%d0%bf%d1%80%d0%b5%d0%b3%d0%b0%d0%b7%d0%b8%d0%bb-%d0%ba%d0%b0/", "text": "Водач на товарен камион ще бъде изправен пред Окръжния съд в Сливен за причинена по непредпазливост смърт на 36-годишен мъж от Ямбол, съобщиха от прокуратурата. На подсъдимия са повдигнати обвинения за управление на автомобила с несъобразена с видимостта скорост, заради което не е спрял при възникване на опасност за движението. Тежкото пътно произшествие станало на 23 януари 2017 г. около 5,30 ч., в тъмната част на денонощието, на автомагистрала „Тракия“. Водачът от Ямбол се придвижвал с лека кола, със скорост около 144 км/час, в посока към София. Отклонил се и навлязъл в отсрещната лента. За да възстанови първоначалното си движение, предприел рязко завиване вляво. В резултат на това изгубил контрол над колата си. Последвал удар в мантинелата, завъртане на автомобила, в резултат на което шофьорът изхвърчал от превозното средство. Тялото му останало неподвижно на пътя. По също време, със скорост от 110 км/час, с включени дълги светлини, на голямо разстояние след лекия автомобил се е движил товарния. Обвиняемият не видял случилото се произшествие. Като наближил забелязал изкривената мантинела, авариралата кола и други предмети. Но не е съобразил разпоредбите в закона и не е намалил скоростта, за да може да спре в рамките на осветеното от фаровете му пространство. С тази скорост товарният автомобил прегазил тялото на пострадалия, което довело до смъртта му. Първото заседание по делото е насрочено за 17 септември.", "date": "2019.09.16", "title": " Изправят пред съда шофьор, прегазил катастрофирал човек на магистрала „Тракия“"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b2%d0%b0%d1%80%d0%bd%d0%b0-%d0%bf%d1%80%d0%b8%d0%b5-%d0%bd%d0%b0/", "text": "Трети випуск военни лекари започна обучението си в Медицински университет-Варна по уникалната съвместна програма с ВВМУ „Н.Й.Вапцаров“. Новата академична година в МУ-Варна бе открита с водосвет за здраве и благополучие, отслужен от Варненския и Великопреславски митрополит Йоан.   На тържествена церемония над 1400 първокурсници, 300 от които чужденци, прекрачиха прага на висшето училище. Попътен вятър им пожела ректорът на МУ-Варна проф. д-р Красимир Иванов. „Предстои да се срещнете с доказани експерти в своите области, които ще Ви учат не само на теория, но и на практика. Вашите преподаватели ще бъдат едни от най-изтъкнатите специалисти в областта на медицината и здравеопазването. Ще имате възможност да разширите и задълбочите интересите си и да докажете своя потенциал. Основната ни цел е да подготвим висококачествени медицински кадри и хора, които ще бъдат отговорни и взискателни както в своята професия, така и в ежедневната си работа!“, приветства първокурсниците проф. Иванов. Новоприетите с най-висок бал от приемните изпити положиха традиционната клетва за „посвещение в медицината“, а белите престилки им облякоха първенците по медицина от Випуск 2019 Радмила Георгиева и Иван Вълкадинов. Новата академична година бе открита и във филиалите на МУ-Варна в Сливен, Велико Търново и Шумен, където се обучават студенти в специалностите „Медицинска сестра“ и „Акушерка“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Медицински университет-Варна прие над 1400 първокурсници\t"}
{"url": "https://trud.bg/%d0%bc%d0%b5%d0%b3%d0%b7-%d0%b8-%d0%b3%d0%b0%d0%b4%d0%b6%d0%b5%d1%82%d0%be-%d0%b9-%d1%81-%d1%83%d1%81%d0%bb%d0%be%d0%b2%d0%bd%d0%b8-%d0%bf%d1%80%d0%b8%d1%81%d1%8a%d0%b4%d0%b8-%d0%b7%d0%b0-%d0%b8%d0%bd/", "text": "Дизайнерката Меглена Каканашева-Мегз, любовникът й Румен Рончев и братовчед й Антон Лесов договориха с прокуратурата условни присъди за инсценираната кражба на мерцедеса й преди година. Наказанието на Мегз 2 години условно с 4 години изпитателен срок, на Рончев – 3, а на Лесов – 2 години и половина. Изпитателният срок и за двамата близки на Мегз е 5 години. Сигналът, че колата на Мегз е открадната, е подаден на 28 септември м. г. от братовчед й Антон Лесов. По-късно обаче автомобилът е открит в негов имот. След като схемата беше разкрита, тримата бяха обвинени в обсебване, като Каканашева беше посочена от държавното обвинение като подбудител, а Рончев и Лесов – като извършители в съучастие. След повдигането на обвинението Мегз беше освободена срещу парична гаранция от 10 000 лв., Лесов – срещу подписка, но Румен Рончев прекара няколко месеца в ареста. В това време между Рончев и Мегз течеше лична драма с обяснения в любов и припадъци. В крайна сметка тримата признаха вината и се споразумяха с прокуратурата, а договорените наказания вече са одобрени от Районния съд в Пловдив. По това дело срещу Румен Рончев имаше и други обвинения – за кражби на спойлери, друг мерцедес – на стойност 2497 лева, и за това, че е накарал един от шофьорите си да открадне 120 бутилки уиски от превозваната от него стока. Затова и неговата присъда е най-висока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Мегз и гаджето й с условни присъди за инсценираната кражба на мерцедеса й"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b0-%d0%bd%d0%b0-%d1%86%d0%b8%d0%b3%d0%b0%d1%80%d0%b8/", "text": "Окръжна прокуратура – Бургас предаде на съд Кирил К. и Стойко Ч. Те са обвинени за това, че в периода от 10.07.2018 г. до 01.08.2018 г., през ГКПП „Пристанище Бургас – Запад“, като управител (Кирил К.) и пълномощник (Стойко Ч.) на търговско дружество със седалище в гр.София, действайки като съизвършители, в условията на продължавано престъпление, посредством контейнери, без знанието и разрешението на митниците, пренесли през границата на страната – от Руска федерация в Република България, стоки за търговски цели в големи размери – 122 416 броя кутии с цигари, марка REGINA RED, на стойност 918 120 лева и 109 872 броя кутии цигари, марка NZ10, на стойност 824 040 лева, всичко на обща стойност 1 742 160 лева, като предметът на контрабандата е в особено големи размери и случаят е особено тежък – престъпление по чл.242, ал.4, предл.1, вр. ал.1, б.„д“, вр. чл.20, ал.2, вр. чл.26, ал.1 от НК. Обвиняемите се познавали от години и били в близки приятелски отношения. Двамата решили да извършват официално внос на дървен материал от Руската федерация, който впоследствие да реализират на пазара в държави – членове на Европейския съюз, като по този начин прикриват реалния внос на стоки с търговски цели – цигари, които следвало да бъдат скрити в дървения материал. Кирил К. основал търговско дружество през месец септември 2017 г. След основаване на дружеството двамата обвиняеми решили, че ще извършват дейността си с това дружество. Кирил К. упълномощил Стойко Ч. да борави без ограничения със средствата на дружеството и да сключва всякакъв тип договори. След това двамата обвиняеми успели да организират и осъществят планирания от тях контрабанден внос на цигари, които били поставени в дървен материал.  Окръжен съд – Бургас е насрочил заседанието си за 17.09.2019 г.", "date": "2019.09.16", "title": " Двама на съд за контрабанда на цигари"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b5-%e2%84%961-%d0%bf%d0%be-%d1%82%d0%b0%d0%b5%d0%ba%d1%83%d0%be%d0%bd%d0%b4%d0%be-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b8%d1%82/", "text": "Александра Георгиева триумфира с балканската титла по таекуондо на първенството за кадети в Самоков. В решителния сблъсък 14-годишната дупничанка надви със златна точка представителката на Сърбия в категория до 44 кг. Преди това спортният талант на „Еврофутбол“ записа две категорични победи – над състезателките от Гърция (11:5) и Румъния (11:0). Друг талант, подпомаган от букмейкъра, Радина Борисова се окичи със сребро. На първеството стартираха близо 1000 състезатели от 12 държави.  Същевременно Биляна Чавдарова стана втора на 3 км на държавния шампионат по ски бягане на Белмекен. А на 5 км 14-годишната състезателка се нареди четвърта.", "date": "2019.09.16", "title": " Българка е №1 по таекуондо на Балканите"}
{"url": "https://trud.bg/%d0%ba%d0%bb%d0%b0%d1%81%d0%b8%d1%86%d0%b8%d1%82%d0%b5-%d0%be%d1%81%d1%82%d0%b0%d0%b2%d0%b0%d1%82-%d0%b1%d0%b5%d0%b7-%d0%ba%d0%b2%d0%be%d1%82%d0%b8-%d0%b7%d0%b0%d1%81%d0%b5%d0%b3%d0%b0/", "text": "Класиците засега остават без олимпийска квота за игрите Токио 2020. Най-близо до целта бе капитанът Иво Ангелов на мондиала по борба в Нур-Султан (Казахстан). В категория до 60 кг на класическия стил световният и европейски шампион за 2013-а постигна три победи – над азера Талех Мамадов с 4:0, севернокорееца Се Унг Ри с 2:1 и китаеца Сеймика Валихан с 4:0. Но бе спрян от младия иранец Али Реза Нейджади с 1:3 след като 32 сек преди сирената печелеше при 1:1. На полуфинала обаче персиецът не успя да се справи с японеца Кеничиро Фумита и загуби с 1:10. Така Ангелов приключи участието си. Първите 6 в категорията взимат визи за игрите. Все пак националите ще имат шанс за поправителен догодина, когато София ще е домакин на последната квалификация за Токио 2020. От надпреварата отпаднаха и последните ни двама представители в класическия стил. Даниел Александров (77 кг) сбъдна мечтата си да се бори с двукратния олимпийски шампион Роман Власов, но руснакът се поздрави с бърз успех – 0:11 за 1,57 мин. Представителят на „сборная“ обаче загуби в следващия кръг и българското участие също завърши. При тежките до 130 кг Милослав Методиев претърпя поражение още на старта – 1:3 от узбека Абдулаев. Утре трикратната №1 в Европа за девойки Миглена Селишка (50) и европейската вицешампионка Евелина Николова (53) откриват надпреварата при жените.", "date": "2019.09.16", "title": " Класиците остават без квоти засега"}
{"url": "https://trud.bg/%d0%b4%d0%b2%d0%b5-%d0%b4%d0%b5%d1%86%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d0%b2%d1%8a/", "text": "Две деца пострадаха при катастрофи във Варненско през почивните дни, съобщиха от Областната дирекция на МВР. Единият инцидент станал в морската столица. 71-годишен шофьор на БМВ от с. Болярско загубил контрол над автомобила и се блъснал в дърво. От удара пострадали пътуващите в колата дете и две жени – на 70 и 72 г. Ранените били откарани в болница с контузии и фрактури, без опасност за живота. При друга катастрофа в с. Детелина малолетно момче получило фрактура на ключица. Детето се возело в „Опел“, управляван от 19-годишен водач. Той карал с висока скорост и блъснал автомобила в паркирано край шосето „Рено“. По случаите са образувани досъдебни производства, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Две деца пострадаха при катастрофи във Варненско"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%bd%d0%be%d0%b2%d0%b0%d1%82%d0%b0-%d1%83%d1%87%d0%b5%d0%b1%d0%bd/", "text": "8550 ученици влязоха днес в класните стаи на училищата на Велико Търново. Ръстът е ясно изразен – над 100 повече спрямо миналата година са учащите. С 5% се увеличават първокласниците. Специално проучване на кмета Даниел Панов показа, че възпитаници на великотърновските учебни институции стават над 40 деца на семейства, завърнали се от различни държави в чужбина – Англия, Испания, Дания, Гърция, Холандия. Над 60 са и учениците, чиито родители са се преместили от други области и са избрали да живеят в старопрестолния град. Даниел Панов уважи тържествата в ОУ „Св. Патриарх Евтимий“, ОУ „Бачо Киро“, ПМГ „Васил Друмев“ и СУ „Емилиян Станев“. В Основно училище „Св. Патриарх Евтимий бе открит барелеф с изображението на последния търновски патриарх, небесен покровител на Старата столица и патрон на школото. На първокласниците Панов пожела да навлязат смело в света на знанията. „Да споделим заедно преживяванията на най-малките ученици е вълнуващо, емоционално, зареждащо с оптимизъм и вяра в доброто бъдеще. Благодаря на учителите, че действително превръщат класните стаи във втори дом за децата, че ги възпитават в дух на родолюбие и почитане на нашите традиции и ценности. Благодаря и на родителите, защото малките великотърновчета са гордост за цяла България“, каза кметът на Велико Търново. На по-големите ученици той пожела да не спират да бъдат любопитни и любознателни и подчерта, че колкото повече четат, толкова по-смели ще стават мечтите им и толкова повече пътища за реализацията им ще откриват. Към бъдещите абитуриенти Даниел Панов се обърна с думите винаги да носят в сърцата си своя град Велико Търново, да се гордеят, че са учили в историческата и духовна българска столица. „Дори пътят ви да продължи другаде, вярвам, че ще се завърнете в Старата столица, а ние няма да спрем да работим за привлекателността на нашия град за младите хора“, продължи Панов. Кметът постави акцент и върху многобройните успехи и постижения на учениците от състезания, олимпиади и различни форуми. „Всичко това доказва, че образованието в нашия град е на високо ниво, носи престиж и слава на града ни и е гордост за всички нас. Безспорен е приносът и на учителите, и на родителите“, акцентира Даниел Панов. Песни, танци, кръшни хора и полет на бели гълъби беляза първия учебен ден във Велико Търново. Празненствата в училищата уважиха още заместник-кметовете Снежана Данева-Иванова, проф. Георги Камарашев и Ганчо Карабаджаков, председателят на Великотърновски общински съвет Венцислав Спирдонов, народният представител Станислав Стоянов, общински съветници от най-голямата група в местния парламент.", "date": "2019.09.16", "title": " Велико Търново посрещна новата учебна година с изразен ръст на учениците, повече са и първокласниците\t"}
{"url": "https://trud.bg/%d1%82%d0%be%d0%bc%d0%be%d0%b2%d0%b0-%d1%81%d1%82%d0%b8%d0%b3%d0%bd%d0%b0-%d0%b4%d0%be-%d0%bc%d0%b0%d1%87-%d1%81-%d0%be%d1%81%d0%b0%d0%ba%d0%b0/", "text": "Първата ракета на България при жените Виктория Томова ще играе с доскорошната №1 в света Наоми Осака, при това в родния й град. Софиянката се класира за втория кръг на турнира от категорията „Премиър“ в Осака (Япония) след победа с 4:6, 6:3, 6:2 над френската звезда Ализе Корне. Мачът с местната любимка по всяка вероятност ще е утре сутрин.  Междувременно Томова се изкачи с 3 места в ранглистата и вече е 181-а с 344 точки, а Елица Костова стана втора ракета на България като се предвижи с 13 позиции до №207.", "date": "2019.09.16", "title": " Томова стигна до мач с Осака"}
{"url": "https://trud.bg/%d0%bf%d0%be%d0%b6%d0%b0%d1%80-%d1%82%d1%80%d0%be%d0%b2%d0%b8-%d1%81%d0%b8%d0%bd%d0%b3%d0%b0%d0%bf%d1%83%d1%80-%d0%bf%d1%80%d0%b5%d0%b4%d0%b8-%d1%84%d0%be%d1%80%d0%bc%d1%83%d0%bb%d0%b0-1/", "text": "Горските пожари в Индонезия смущават организацията на следващия кръг във Формула 1. Гран при на Сингапур е насрочена за този уикенд, а властите в града-държава обявиха, че събитието ще се състои въпреки облаците дим, идващи от джунглата.  Домакините отбелязват, че положението е значително по-тежко от предишни години и признаха, че е възможно пушеците да затруднят видимостта и дори да застрашат здравето на посетителите на състезанието. „По всички проблемни въпроси работим в тясно сътрудничество с държавните агенции, за да проведем състезанието по най-добрия начин“, гласи официално изявление на организаторите на гонката.", "date": "2019.09.16", "title": " Пожар трови Сингапур преди Формула 1"}
{"url": "https://trud.bg/14-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%ba%d1%80%d0%b0%d0%b4%d0%b5%d1%86-%d0%bd%d0%b0-%d0%ba%d0%b0%d0%b1%d0%b5%d0%bb%d0%b8/", "text": "Извършител на кражба на кабели е осъден, след одобрено от съда споразумение, постигнато с Районна прокуратура – Велико Търново. Ц. Ц. ще изтърпи наказание от една година и четири месеца лишаване от свобода при строг режим. Присъдата е за това, че на 6 юни тази година в Килифарево, чрез счупване на катинар и използване на технически средства за рязане и моторно превозно средство задигнал над 230 метра кабели. Жиците са с различни дължини и вид, както и 7 литра дизелово гориво. Плячката е на обща стойност 1763,06 лева. Споразумението има последици на влязла в сила присъда. По искане на прокуратурата Ц.Ц. е с взета мярка за неотклонение „задържане под стража“. Предприети са действия за привеждане в изпълнение на наложеното наказание.", "date": "2019.09.16", "title": " 1,4 години затвор за крадец на кабели"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b3%d0%b5%d1%80%d0%b1-%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2%d0%b0-%d1%81%d1%82%d0%be%d1%8f%d0%bd%d0%be%d0%b2-18/", "text": "Здраве, вдъхновение и просперитет на всички преподаватели и студенти от СА „Димитър А. Ценов” пожела народният представител от ГЕРБ Станислава Стоянова, която присъства на откриването на новата академична година във висшето училище в Свищов. Тя подчерта, че младежката енергия, труд, вяра и силен дух са важни за развитието на всички ни като модерни и достойни граждани на България. В обръщението си към студентите Станислава Стоянова заяви: „Борете се, вярвайте и мечтайте! Защото всяка поредна крачка е стъпка за вашата бъдеща реализация, която ви превръща в знаещи и можещи личности!” В понеделник народният представител от ГЕРБ присъства и на откриването на учебната година в СУ „Цветан Радославов” в Свищов. „Скъпи първокласници, смело подайте ръка на своя първи учител и той ще ви поведе по пътя на мъдростта и знанието и ще открие пред вас нови хоризонти за красивото и доброто”, каза в приветствието си към най-малките Станислава Стоянова. На всички преподаватели тя пожела една спорна учебна година, изпълнена с много емоции, признание и уважение към труда на учителя.", "date": "2019.09.16", "title": " Депутатът от ГЕРБ Станислава Стоянова бе гост при откриване на учебната година в Стопанската академия в Свищов"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%bc%d1%8a%d0%b6-%d1%81-%d0%b4%d0%b2%d0%b5-%d0%bb%d0%b8%d1%87%d0%bd%d0%b8-%d0%ba%d0%b0%d1%80%d1%82%d0%b8/", "text": "С две лични карти се подвизавал 40-годишен мъж от шуменското село Вълнари. Едната била оригиналния документ за самоличност, другата менте. Във фалшификата снимката била на мъжа, но били изписани други имена и невалидно ЕГН, съобщават от полицията в Шумен. Униформени получили сигнал, че когато му е изгодно мъжът представял картата-менте и направили проверка в дома му. След откриване на неистинската лична карта е образувано досъдебно производство за документно престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Хванаха мъж с две лични карти"}
{"url": "https://trud.bg/%d0%b2%d0%b0%d1%81-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd/", "text": "С определение № 12299 по административно дело № 8250 от 2019 г. тричленен състав на Върховния административен съд остави без разглеждане жалбата на Консорциум „Газово развитие и разширение в България“ срещу решение 741 от 2019 г. на Комисията за защита на конкуренцията и прекрати производството по делото. Определението на върховните магистрати е на основание липса на воля за обжалване у консорциума, констатирана във връзка с постъпила по делото писмена молба от „Комплишънс Дивелъпмънт С.А.Р.Л.“ – клон България, който е един от участниците в Консорциум „Газово развитие и разширение в България“, съобщават от ВАС. Първоначално делото беше насрочено за разглеждане във ВАС за 24 септември т.г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " ВАС прекрати делото срещу решението на КЗК за избор на изпълнител на проекта „Турски поток“"}
{"url": "https://trud.bg/%d1%82%d1%80%d0%b8-%d1%84%d0%be%d1%80%d0%bc%d0%b0%d1%86%d0%b8%d0%b8-%d0%b7%d0%b0%d1%81%d1%82%d0%b0%d0%b2%d0%b0%d1%82-%d0%b7%d0%b0%d0%b4-%d1%8f%d0%b2%d0%be%d1%80-%d0%b1%d0%be%d0%b6%d0%b0%d0%bd%d0%ba/", "text": "Към промяна в Горна Оряховица тръгват в местните избори коалиция „БСП за България“, АБВ и „Движение 21“. Трите формации подадоха заявление в ОИК за участие в изборите за кмет на община, общински съветници и кметове на кметства. Има по-важно събитие от нашата регистрация, което обяснява защо сме заедно – първият учебен ден за нашите деца. С мисъл за тях и за тяхното бъдеще, за това което ние ще оставим след нас тръгваме към изборите на 27 октомври“, заяви кандидатът за кмет на коалицията Явор Божанков. „Излизаме обединени, за да предложим на гражданите тази промяна и справедливост, които те отдавна очакват в Горна Оряховица. Листата ни за общински съветници е израз именно на обновлението и експертността, за да покажем, че нашата община може да се управлява по различен начин“, каза общинският председател на БСП Огнян Стоянов. Заедно с него подписи под заявлението за регистрация положиха Николай Илчев от АБВ и Милен Маринов от „Движение 21“. „Даваме ясна заявка не само за достойно представяне, а за категорична изборна победа. След изборите ние ще имаме кмет на общината и най-голяма група общински съветници. Същата е целта ни във Велико Търново. И в двете общини сме издигнали и подкрепили достойни, популярни и избираеми кандидати, така че нямаме друга цел освен победата, подчерта областният лидер на АБВ Николай Илчев.", "date": "2019.09.16", "title": " Три формации застават зад Явор Божанков от БСП за местния вот в Горна Оряховица"}
{"url": "https://trud.bg/184-%d0%bf%d1%8a%d1%80%d0%b2%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8-%d0%bf%d1%80%d0%b5%d0%ba%d1%80%d0%b0%d1%87%d0%b8%d1%85%d0%b0-%d1%83%d1%87%d0%b8%d0%bb%d0%b8%d1%89%d0%bd%d0%b8%d1%8f/", "text": "Общо 184-ма първокласници прекрачиха училищния праг в Свищов. В школата в крайдунавския град се обучават 2658 момчета и момичета. На 16 септември в Свищов бе открита учебната година и в Стопанската академия „Д. А. Ценов». Гости на церемонията бяха народният представител от от ГЕРБ Станислава Стоянова и банкерът Левон Хампарцумян. Общинското ръководство уважи празника на свищовското висше учебно заведение, а кметът Генчо Генчев връчи ежегодната наградата на Общински съвет – Свищов. Като отличник на випуска бе отличена Ивана Димова, специалност „Стопански и финансов контрол“. За поредна година всички училища и детски градини на територията на Общината получиха поздравителни адреси от депутата Станислава Стоянова, кмета на Свищов Генчо Генчев и председателя на Общински съвет – Свищов д-р Кристиян Кирилов.", "date": "2019.09.16", "title": " 184 първокласници прекрачиха училищния праг в Свищов"}
{"url": "https://trud.bg/%d0%ba%d0%bc%d0%b5%d1%82-%d0%b8-%d1%81%d0%b8%d0%bd%d0%b4%d0%b8%d0%ba%d0%b0%d1%82-%d1%89%d0%b5-%d1%81%d0%b8-%d1%81%d1%8a%d1%82%d1%80%d1%83%d0%b4%d0%bd%d0%b8%d1%87%d0%b0%d1%82-%d0%b7%d0%b0-%d0%b7%d0%b0/", "text": "Споразумение за сътрудничество подписаха Кметът на Община Стара Загора Живко Тодоров и Галина Кирчева, регионален координатор на КНСБ. Целта е да постигане на конкретни резултати в интерес на старозагорската общественост. Двете страни ще работят съвместно и за запазването на комплекса „Марица изток“. „Трябва да положим максимални усилия комплексът да работи възможно най-дълго на пълен капацитет, защото друга алтернатива държавата няма“ – каза Живко Тодоров. Той е провел срещи в Европейския парламент с Юнус Омаржи, председател на Комисията по регионално развитие, както и с евродепутати от Румъния и Полша. Заедно с българския евродепутат Андрей Новаков са стартирали инициатива за защита на комплекса на регионално равнище. Ще се осъществят връзки с други засегнати региони от Полша, Румъния и Германия за обща платформа. „Не сме против екологията, но всичко трябва да става с последователни стъпки и ясна стратегия. Ще се борим и за създаване на Фонд за подкрепа на регионите“ – категоричен е кметът на Стара Загора. По искане на КНСБ и КТ „Подкрепа“,  на 24 септември в „Мини Марица-изток“ ЕАД ще се проведе среща с министъра на енергетиката Теменужка Петкова и евродепутати. Ще бъде обсъдено създаването на работни групи и изработване на стратегия. Обсъжда се и идеята за среща в Брюксел с представители на Полша, която също ползва въглищата като ресурс. „Няма друга опция за България за комплекса „Марица изток“, трябва ние да инициираме, да търсим подкрепа от всички политически групи. Трябва да има диференциран подход към различните държави. Европа не е еднаква в регионите“ – обясни Живко Тодоров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Кмет и синдикат ще си сътрудничат за запазване на енергийния комплекс „Марица изток“"}
{"url": "https://trud.bg/%d0%b4%d0%b2%d0%b5-%d1%83%d1%87%d0%b8%d0%bb%d0%b8%d1%89%d0%b0-%d0%b2-%d0%b5%d0%bb%d0%b5%d0%bd%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0%d1%85%d0%b0-%d1%83%d1%87%d0%b5%d0%bd%d0%b8%d1%86/", "text": "Двете училища в Елена – СУ „Иван Момчилов“ и НУ „Иларион Макариполоски“ посрещнаха своите ученици за първия учебен ден изцяло обновени и с грейнали фасади. След близо пет десетилетия мечтата на еленчани се сбъдна, благодарение на проекта на общината по ПРСР за внедряване на мерки за енергийна ефективност. За ремонта и реконструкцията на училищните сгради, за подмяна на дограмата и покривите, за отоплителни и осветителни инсталации бяха вложени над 2 милиона лева. Строители и монтажници, десетки специалисти приеха отговорно и присърце работата и приключиха с дейностите за началото на новата учебна година. Много безвъзмезден труд вложиха целите колективи на двете училища, както и група ученици, доброволци от Младежкия червен кръст, за почистването, боядисването и подготовката на класните стаи. На всички кметът инж. Дилян Млъзев благодари и пожела успешна учебна година, изпълнена с предизвикателства и удовлетвореност. С негово лично послание 66 първокласници, с девет повече от миналата година, получиха книжка, а от Ротари клуба в града – учебно помагало за подарък. Представители на общинското ръководство участваха в тържествата за новата учебна година в петте училища и петте детски градини в общината. Нов етап в обучението започва за училището в с. Майско, което прие първите 24 осмокласници вече като Обединено. Близо 770 ученици събра школският звънец за първия учебен ден. За последните две години те са намалели с около 60. В Детска градина „Радост“ в Елена ще има две групи с най-малките, тъй като са приети 43 деца. Към средищните училища – двете в града и основното в Беброво ще пътуват около 150 ученици с шест училищни автобуса, като новият ще пристигне през м.ноември.  Област за прикачени файлове", "date": "2019.09.16", "title": " Две училища в Елена посрещнаха ученици с нови фасади"}
{"url": "https://trud.bg/%d0%ba%d0%b0%d0%bb%d0%b5%d0%b9%d0%bd-%d0%b5-%d1%84%d0%b0%d0%b2%d0%be%d1%80%d0%b8%d1%82%d0%ba%d0%b0-%d0%b7%d0%b0-%d1%84%d0%b8%d0%bd%d0%b0%d0%bb%d0%b0-%d0%bd%d0%b0-%d0%be%d0%b1%d1%80%d1%8a%d1%87/", "text": "Боряна Калейн е фаворитка за финала на обръч на световното по художествена гимнастика в Баку. Българката поведе на този уред след изиграване на съчетанията на първите 3 групи. За изпълнението си нашето момиче получи 21,600 т., което й дава сериозен шанс да попадне сред най-добрите. Останалата част от състезателките ще изиграят днес композициите си. Другата ни представителка Катрин Тасева едва ли ще стигне финала на този уред. Тя е на временната пета позиция с 20,400 т. Отборно тимът ни се движи втори с 42 точки след Италия с 42,250 т.  Надпреварата е квалификация за олимпиадата, като най-добрите 16 индивидуални гимнастички взимат квоти за Токио 2020. Ансамбълът си осигури участие на игрите още миналата година и сега на мондиала ще играе освободено в преследване на медалите.", "date": "2019.09.16", "title": " Калейн е фаворитка за финала на обръч"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%b8-%d1%80%d0%b5%d0%b4%d0%b6%d0%b5%d0%bf-%d0%b5%d1%80%d0%b4%d0%be%d0%b3%d0%b0%d0%bd-%d1%81%d0%b5-%d1%81%d1%80%d0%b5/", "text": "Турският президент Реджеп Тайип Ердоган се срещна с руския си колега Владимир Путин в нкара преди тристранната среща на върха за Сирия, в която участва и Иран. Ердоган прие Путин в двореца „Каная“ на среща при закрити врати, която продължи около час и половина. По-късно през деня президентите, към които ще се присъедини иранският държавен глава Хасан Рухани, ще се съберат на петата среща на върха за Сирия във формат Астана, където ще обсъдят последните развития в северозападния град Идлиб, доброволното завръщане на бежанците и политическо решение на сирийския конфликт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Владимир Путин и Реджеп Ердоган се срещнаха в Анкара (ВИДЕО)"}
{"url": "https://trud.bg/%d1%84%d0%be%d0%bb%d0%ba%d1%81%d0%b2%d0%b0%d0%b3%d0%b5%d0%bd-%d0%b3%d0%be%d1%82%d0%be%d0%b2-%d0%b4%d0%b0-%d0%bf%d0%bb%d0%b0%d1%82%d0%b8-80-%d0%bc%d0%bb%d0%bd-%d0%b5%d0%b2%d1%80%d0%be-%d0%bd%d0%b0/", "text": "Германският автомобилен концерн „Фолксваген“ е съгласен да прати на своите клиенти в Австралия до 127 милиона австралийски долара, което прави почти 79 милиона евро по колективния иск, заведен срещу него заради дизеловия скандал. В изявление на австралийския клон на концерна  се посочва, че окончателното решение предстои да бъде взето от федералния съд на страната, се посочва в изявление на австралийския клон на концерна. Груповият иск е свързан с манипулираните данни за съдържанието на вредните вещества в отделяните газове от дизеловите двигатели. Скандалът гръмна през 2015 г. В Австралия той засегна около 100 хиляди автомобила от марките Фолксваген, Ауди и Шкода. Ако бъде одобрена от съда, компенсацията, която ще получи всеки от собствениците, ще достигне 1400 австралийски долара /870 евро/, изчисляват представителите на „Фолксваген“, информира БНГЕС. Позицията на концерна е „важна стъпка за осигуряването на справедливостта и възстановяването на правата“ на хиляди австралийски собственици на леки коли, заяви адвокат Джулиън Шлимъл, който представлява интересите на ищците. Разследването срещу „Фолксваген“ беше започнато от американските власти през септември 2015 г. Германският автомобилен гигант беше принуден да признае, че на няколко милиони продадени коли е било поставено програмно осигуряване, което е манипулирало тестовете за екологични стандарти. „Дизелгейт“ предизвика масов отказ от колите на „Фолксваген“ в САЩ. Концернът постигна споразумение с американските власти, което му струва над 18 милиарда долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " „Фолксваген“ готов да плати 80 млн. евро на клиентите си в Австралия"}
{"url": "https://trud.bg/%d0%bf%d1%80%d0%b8%d0%b5%d1%85%d0%b0-%d0%bc%d0%b5%d1%82%d0%be%d0%b4%d0%be%d0%bb%d0%be%d0%b3%d0%b8%d1%8f-%d0%b7%d0%b0-%d0%bf%d1%80%d0%be%d0%b2%d0%b5%d0%b6%d0%b4%d0%b0%d0%bd%d0%b5-%d0%bd%d0%b0-%d0%bd/", "text": "Съветът за административната реформа проведе днес заседание под председателството на вицепремиера Томислав Дончев, съобщават от Министерски съвет. На заседанието бяха одобрени важни документи, допринасящи за повишаването на ефективността и качеството на работата на администрацията. Приета бе Методология за провеждане на наблюдение по метода „таен клиент“, която може да се използва от всички централни и териториални администрации, предоставящи административни услуги. Одобрени бяха Стандарти за провеждане на обществени консултации, което  е следваща стъпка в усилията за подобряване на практиката в администрацията за осигуряване участието на гражданите в процесите по вземане на решения и издаване на актове. По правило стандартите са предназначени за администрацията, която организира провеждането на различните видове консултации, но те могат да бъдат полезни и на гражданите, които ще намерят в тях основните начини за участие в консултациите. Приети бяха и Правила, процедури и критерии за определяне на представители на гражданските организации в консултативни органи. Те имат за цел да поставят стабилна основа и унифициран подход в практиките на администрацията за привличане на гражданска експертиза в консултативните органи на администрацията. Правилата съдържат примерни процедури и критерии, по които да се извършва привличането на експерти от обществото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.16", "title": " Приеха методология за провеждане на наблюдение по метода „таен клиент“\t"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b5%d1%86-%d0%bd%d0%be%d0%ba%d0%b0%d1%83%d1%82%d0%b8%d1%80%d0%b0-%d0%b1%d0%b5%d0%bb%d0%b1%d0%b5%d1%80%d0%be%d0%b2-%d0%b2-%d1%80%d1%83%d1%81%d0%b8%d1%8f/", "text": "Петър Белберов отпадна още в първия кръг на световното по бокс в Екатеринбург (Русия). Родният ас в категория над 91 кг отстъпи на Аюб Гадфа (Испания), след като реферът прекрати срещата преди да изтекат 2 минути от първия рунд.  И двамата започнаха много агресивно боя и след малко повече от минута два поредни тежки удара в главата на българина доведоха до нокдаун. Белберов увери рефера, че може да продължи, но почти веднага се озова отново на пода след нова мълниеносна акция на Гадфа, след което съдията се презастрахова и сложи точка на мача.  Днес Даниел Асенов – Тайсъна ще спори с американеца Майкъл Анджелети (САЩ) при 52-килограмовите, а Радослав Панталеев ще има за съперник литовеца Тадас Тамасаускас в категория до 91 кг.", "date": "2019.09.16", "title": " Испанец нокаутира Белберов в Русия"}
