{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-451/", "text": "5G мрежата мори само „зелените” Конспирацията обикаля интернет, организират и семинари против мрежата. Учени: няма от какво да се притесняваме.               В началото на септември ще са ясни кандидатите ни за кметове ГЕРБ не се меси във вътрешните работи на други партии, казва Даниела Дариткова, шеф на ПГ на ГЕРБ, в интервю за „Труд“.             Защо въпросът “Защо?” е важен за демокрацията Най-скъпото риалити шоу, за което обществото плаща с милиарди – коментар на Емил Спахийски.         “Светият път” – София през XV век Национален поклоннически поход следва маршрута на пренасянето на мощите на св. Иван Рилски от Търново до Рилския манастир през 1469 г. – „Мистериите на българските земи“ с проф. Пламен Павлов.       Вечният Силует на Франк Лампард. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Вижте акцентите в броя на вестник „Труд“ в петък, 26 юли 2019"}
{"url": "https://trud.bg/14-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%b5-%d0%bd%d0%b0%d1%85%d0%b0%d0%bf%d0%b0%d0%bd%d0%be-%d0%be%d1%82-%d0%bf%d0%b8%d1%82%d0%b1%d1%83%d0%bb-%d0%b2/", "text": "14-годишно момиче е нахапано от питбул в в столичния квартал „Горна Баня“, съобщи БТВ. Сигналът е подаден на Спешна помощ малко след 19 ч. На място е бил изпратен екип, който е обработил раната на момичето. Ухапванията са в областта на главата и слепоочието. Детето е транспортирано в „Пирогов“. Лекари обработват раните и ще бъде изписано. Няма опасност за живота му.", "date": "2019.07.25", "title": " 14-годишно момиче е нахапано от питбул в София"}
{"url": "https://trud.bg/5g-%d0%bc%d1%80%d0%b5%d0%b6%d0%b0%d1%82%d0%b0-%d0%bc%d0%be%d1%80%d0%b8-%d1%81%d0%b0%d0%bc%d0%be-%d0%b7%d0%b5%d0%bb%d0%b5%d0%bd%d0%b8%d1%82%d0%b5/", "text": "Учени: няма от какво да се притесняваме Слухове за умрели птици заради 5G разпространяват екоактивисти и то точно преди мрежата от ново поколение да започне да се внедрява у нас. Според твърдения на “зелени” организации в парк в Холандия тест на базова станция на мрежите от пето поколение през ноември 2018 г. е довел до смъртта на 300 птици. Информацията се оказа манипулативна според холандката медия “The Holland Times”. Оказва се, че истината е съвсем различна – тестовете на 5G на въпросното място всъщност са били направени месеци преди смъртта на птиците и са преминали съвсем нормално. Разследването на властите в страната показало, че смъртта им не се дължи на тестовете на 5G мрежата, а вероятно са били отровени. Конспирацията обаче обикаля интернет, въпреки че няма и доза истина в нея. Международното движението 5gspaceappeal набира популярност и у нас, като разпространява фалшиви новини, организира събития и търси доброволци да разпишат международна жалба до институциите с искането “Спрете 5G на Земята и в Космоса”. Самите те се определят като “учени, лекари, екологични организации и граждани”, които призовават за спешно спиране на внедряването на 5G безжична мрежа, включително 5G от космически спътници. Във фейсбук групите те често си обменят информация как да повреждат новите станции за 5G мрежите. Според техните конспиративни теории 5G ще увеличи значително облъчването с радиочестотна радиация и внедряването му представлява експеримент върху човечеството и околната среда. Няма обаче никакви научни доказателства в подкрепа на тези твърдения. Според експерти от БАН лъчението на мрежата от пето поколение излъчва доста повече енергия, но за сметка на това то навлиза най-много 1 мм. “Това, което може да засегне, е кожата и роговицата”, обяснява проф. Стойно Стойнов от Института по молекулярна биология към БАН. Той допълва, че влиянието върху телата ни по никакъв начин не застрашава живота и здравето ни. “Има различни мнения, но със знанията, които имаме в момента за възникването на рака или как електромагнитните вълни повлияват на ДНК, това, което мога да кажа е, че това не може да бъде причинено от 5G технологиите”, категоричен е той. Според учените няма доказателства, че 5G мрежата е опасна за хората. “Всички налични научни доказателства продължават да не подкрепят неблагоприятните ефекти върху здравето на хората, причинени от излагане при или под настоящите граници на радиочестотна енергия”, коментира Джефри Шурен, директор на Центъра за изследване на влиянието върху здравето на радиация към Администрацията за храните и лекарствата (FDA). В България мрежата от ново поколение вече е факт с първата монтирана базова станция на А1. Комисията за регулиране на съобщенията (КРС) е пуснала тестови честоти за телекомите, а през 2020 г. се очаква да бъде наличен достъп на смартфоните до широколентовата мрежа. В света Южна Корея е първата държава, която внедри широколентовия достъп.   Какви са предимствата на мрежата от ново поколение? 5G ще бъде 10 пъти по-бърза от 4G мрежата. Максималната възможна скорост ще е 20 000 MBit/s за сваляне на данни и 10 000 Mbit/s за качване на информация. Мрежата ще може да поддържа повече на брой свързани устройства – до около 1 милион на квадратен километър. Новата мрежа ще бъде двигателят на “Интернет на нещата” – с нея ще можем да свържем хладилника със смартфона си, светофарите и осветлението на даден град с неговата община. Друг плюс е минимално времезакъснение (латентност) при преноса на данни, което ще бъде 1 милисекунда, което означава, че новата мрежата ще осигури интернет в реално време. 5G мрежата се нуждае от значително по-малко енергия за пренос на данни в сравнение с предишното поколение мрежи, което означава – дълъг живот на батерията и икономичен предавател. Mрежата от пето поколение позволява разделянето на една мрежа на отделни части, които имат различни характеристики и всяка работи независимо. Това осигурява нужната гъвкавост и сигурност на мрежата, например по-ниско времезакъснение за автономните автомобили и по-широки честотни ленти за стрийминга на видео.   Монако е първата страна с пълно покритие Княжество Монако стана първата страна в Европа с 5G покритие на територията на цялата страна. Покритието на мрежата на територията на Монако е част от план за разширяване на използването на цифровите технологии в страната. Новата мрежа ще позволи на Монако да въведе редица услуги, свързани както с транспорта, така и с осигуряването на обществена безопасност. Сега например пожарните служби ще могат да използват дронове, които с малко забавяне да предават изображения с висока резолюция 4К. В Европа Австрия е пионер в разпространението на 5G технологията. В страната ще има широколентов достъп в 17 общини в 5 провинции. Първите смартфони с възможност да използват 5G мрежи са очаквани на масовия пазар до края на 2019 г., а през 2020 г. трябва да се увеличи разнообразието на предлаганите модели и навлизането на таблети и лаптопи с този стандарт.   По-бързата мрежа прави градовете „умни” В света ще има поне 88 умни градове до 2025 г., в сравнение с 21 през 2013 г., сочи нов доклад на IHS Technology. По-голямата част от тях ще се намират в Азия. 2019 г. със сигурност няма да е годината на умния град, защото все още не разполагаме с 5G свързаността, която е необходима за тях, твърдят експертите. Инфраструктурата, която е нужна, все още се строи, интегрират се решения, които ще направят живота в големите градове значително по-добър, споделят още експерти в доклада. Управлението на трафика, на отпадъците, енергийната ефективност в жилищата и офисите, умното паркиране са само част от нещата, които ще заработят по-добре с пускането на 5G в градовете. Бързата скорост на мрежата позволява на устройствата, управлявани от изкуствен интелект, да събират и анализират данни в реално време с минимално забавяне, като например технологията при автономните автомобили.   Красимир Петров, директор “Конвергентна мрежа и услуги” в А1 България”, пред “Труд”. В България се ползват честоти 30 пъти по ниски от тези, които се смятат за опасни Базовите станции не са вредни за човешкото здраве – Опасни ли са 5G предавателните станции за хората или птиците?  – 5G е нова технология и е нормално потребителите все още да не я познават, което поражда объркване и неверни слухове. Няма доказателства, че новата технология е вредна за хората или птиците. Вече се проведоха дебати по темата в Европейския парламент и Комисията по околна среда, обществено здраве и безопасност на храните обяви, че няма научни доказателства, че 5G мрежите са опасни за човешкото здраве. В България се ползват честоти, които са повече от 30 пъти по ниски от тези, които започват да се смятат за опасни за човека. – Изграждането на такава инфраструктура ще засегне много домакинства. Това крие ли риск за живущите?  – Като първа стъпка от изграждането на 5G ще бъдат оборудвани съществуващите станции. На по-късен етап на местата с висока концентрация на трафик ще бъдат добавени така наречените “малки клетки”. По-големият брой станции ще дойде именно от “малките клетки”, които имат изключително по-малка мощност и не представляват риск за здравето. Базовите станции не са вредни за човешкото здраве, когато са изградени и се експлоатират според установените правила. Няма и научни доказателства за негативни ефекти от електромагнитните полета (ЕМП), излъчвани от базовите станции на мобилните оператори. – Ще се промени ли технологията в смартфоните ни, преминавайки от 4G към 5G? Какво трябва да знаят потребителите?  – Мобилният телефон представлява маломощен радиопредавател и радиоприемник, който осъществява връзка с мобилната мрежа. Мобилните телефони използват радиочестотни (РЧ) вълни за изпращане и приемане на повиквания, текстови съобщения, имейли и изображения, както и за сърфиране в интернет и гледане на телевизия. Радиосигналът се изпраща до най-близката базова станция, която го препраща към цифрова телефонна централа и оттам – в основната телефонна мрежа. Тя предава сигнала към приемащия телефон – отново чрез базова станция. По време на телефонния разговор предавателят автоматично намалява мощността до възможно най-ниското ниво за поддържане на качествена връзка. В резултат излъчените електромагнитни полета (ЕМП) са по-слаби. Този принцип на работа ще се запази и при смартфоните, който поддържат 5G. – Много хора се притесняват, че 5G технологията е канцерогенна. Как ще отговорите на страховете им?  – Няма научни доказателства за негативни ефекти от електромагнитните вълни, излъчвани от базовите станции на мобилните оператори. Електрическите и магнитните полета в радиочестотния диапазон са в тясна взаимозависимост и обикновено измерваме нивата им като плътност на мощността. Плътност на мощността е мощността на единица площ. Примерно, този показател може да се изрази в миливатове на квадратен сантиметър (mW/cm2). Както в България, така и по света има приети максимално допустими норми за радио излъчванията в населени места. Приетите норми в нашата страна са значително по-строги от нормите в страни от Западна Европа. За честотен обхват от 0,3 до 30 GHz пределно допустимите нива за напрегнатостта на електромагнитното поле в България е до 10 µW/cm2. За сравнение в Западна Европа тази норма варира между 400 и 900 µW/cm2. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " 5G мрежата мори само „зелените”\t"}
{"url": "https://trud.bg/%d0%b0%d1%81%d0%be%d1%86%d0%b8%d0%b0%d1%86%d0%b8%d1%8f-%d0%bd%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bd%d0%b0-%d0%b0%d0%bf%d1%82%d0%b5%d0%ba%d0%b8-%d0%b0%d0%ba/", "text": "Аптеките ще трябва да дават нощни дежурства по график, изготвен от регионалните здравни инспекции. Ако откажат, ще бъдат глобявани. Това предвиждат промените в Закона за лекарствените продукти и хуманитарната медицина, предложени от Министерството на здравеопазването. Целта е да се осигури денонощен достъп до лекарства на гражданите е записано в мотивите на министерството. Според председателят на Асоциацията на собственици на аптеки  Николай Костов обаче, ако аптеките станат денонощни, ще бъдат ощетени потребителите, тъй като цените на лекарствените продукти ще бъдат повишени. „От чисто медицинска гледна точка няма нужда от въвеждането на денонощни аптеки“ каза Костов по Канал 3. „Не е работа на министерството да прави график на аптеките, а на всеки собственик. Това е допълнителен разход, който някой трябва да плати, което означава, че ако няма кой друг, този някой ще е потребителят. Говорим за заплати, наеми, лекарства“, поясни Николай Костов. Според Стойчо Кацаров, председател на Центъра за защита на правата в здравеопазването, не е нужно аптеките да бъдат принуждавани да работят денонощно, а сами трябва да взимат това решение. „Като ги принуждаваш, кой ще плати, като да кажем само един човек влезе за цялата нощ в аптеката. Кой ще плати заплатата и всички останали разходи“, попита Кацаров в предаването „Всичко коз“.", "date": "2019.07.25", "title": " Асоциация на собственици на аптеки: Ако аптеките станат денонощни, лекарствата ще поскъпнат"}
{"url": "https://trud.bg/%d1%81%d0%b4%d0%b2%d1%80-%d0%b5%d0%b4%d0%b8%d0%bd%d0%b8%d1%8f%d1%82-%d0%be%d1%82-%d0%bf%d1%80%d0%be%d1%82%d0%b5%d1%81%d1%82%d0%b8%d1%82%d0%b5-%d0%bf%d1%80%d0%b5%d0%b4-%d0%b2%d1%81%d1%81-%d0%b5-%d0%b1/", "text": "Във връзка с прекратяването на груби нарушения на обществения ред – ограничаване на свободата на придвижване на гражданите и на движението на масовия градски транспорт в района на сградата на ВСС на ул. „Екзарх Йосиф“ № 12, служители на СДВР са провели специализирана полицейска операция, съобщиха от дирекцията. В хода й са извършени проверки за установяване на самоличност съгласно чл. 70 ал. 1 т.3 от ЗМВР на 14 лица. Пред сградата днес са проведени  . Единият от тях е нерегламентиран. Многократно се е стигало до ескалиране на напрежението между двете групи граждани. Полицейските служители са действали съгласно утвърден план и са предприели предвидените по закон мерки, за да не бъде допусната физическа саморазправа между протестиращите.", "date": "2019.07.25", "title": " СДВР: Единият от протестите пред ВСС е бил нерегламентиран"}
{"url": "https://trud.bg/%d1%88%d0%be%d1%82%d0%bb%d0%b0%d0%bd%d0%b4%d0%b8%d1%8f-%d0%b8-%d1%83%d0%b5%d0%bb%d1%81-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8%d1%85%d0%b0-%d0%b1%d0%be%d1%80%d0%b8%d1%81-%d0%b4/", "text": "Правителствените лидери на Шотландия и Уелс призоваха днес новия консервативен британски премиер Борис Джонсън „незабавно да изключи Брекзит без сделка“, за избягване на „катастрофалните последици“ за двете британски области, предаде БТА. В съвместно писмо до Джонсън шотландският първи министър Никола Стърджън и уелският й колега Марк Дрейкфорд призоваха също за втори референдум за Брекзит. „Би било безотговорно за британското правителство да планира хаотично напускане без сделка и ви призоваваме да отхвърлите ясно и недвусмислено тази възможност колкото се може по-скоро“, заявяват Стърджън, която е водач и на Шотландската национална партия, и Дрейкфорд, оглавяващ Лейбъристката партия на Уелс. Те изразиха готовност да агитират Великобритания да остане в Европейския съюз, ако бъде произведен повторен референдум. Ирландският премиер Лио Варадкар заяви днес, че само от Лондон зависи дали ще излезе от ЕС без сделка, и добави, че се надява британският премиер Борис Джонсън да не вземе подобно решение, предаде Ройтерс. „Излизането без сделка е британска заплаха“, каза Варадкар след последното съвещание на ирландското правителство преди лятната ваканция. „Надявам се новият британски премиер да не е избрал излизане без сделка, но това ще зависи от тях“, заключи той.  Варадкар каза, че не възнамерява да говори с Джонсън по телефона, а очаква да се срещне с него лично.", "date": "2019.07.25", "title": " Шотландия и Уелс предупредиха Борис Джонсън за Брекзит"}
{"url": "https://trud.bg/%d1%8e%d0%b3%d0%be%d0%b7%d0%b0%d0%bf%d0%b0%d0%b4%d0%bd%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%bd%d0%b5%d0%be%d1%84%d0%b8%d1%82-%d1%80%d0%b8/", "text": "В Югозападния университет „Неофит Рилски“ се състоя церемония по подписване на споразумения за двойни дипломи по бакалавърски и магистърски програми в сферата на устойчивия туризъм и устойчивото управление на туризма с Университета „АДАМ“, с Киргизкия икономически университет на името на Муса Рускилбеков и с Исикулския държавен университет на името на К. Тинистанов, Киргизстан. Споразуменията бяха подписани от ректора на Югозападния университет „Неофит Рилски“ – проф. д-р Борислав Юруков, от една страна и доц. д-р Светлана Сирмбард, ректор на Университета „АДАМ“, проф. д-р Курманбек Абдилдаев, ректор на Исикулския държавен университет на името на К. Тинистанов и доц. д-р Алмаз Кадиралиев, заместник-ректор на Киргизкия икономически университет на името на Муса Рускилбеков. Подписаните споразумения са в резултат на изготвените в трите киргизки университета нови бакалавърски и магистърски програми в рамките на ръководения от ЮЗУ „Неофит Рилски“ проект „Бакалаври и Магистри – професионалисти при отвореното и дистанционно обучение за развитието на устойчив туризъм в Китай, Виетнам и Киргизстан“ (Проект „LMPT“),  съфинансиран по Програма „Еразъм +“ на ЕС. Проект “LMPT” е с пряко финансиране от Брюксел от Изпълнителната агенция по аудиовизия, образование и култура на ЕС. Ръководеният от ЮЗУ „Неофит Рилски“ консорциум включва 22 университета и работодателски организации от Франция, Португалия, Италия, България, Гърция, Румъния, Китай, Виетнам и Киргизстан Киргизките университети, подписали споразуменията вече са стартирали кампании по набор на студенти, които да се обучават по програмите за двойни дипломи в сферата на устойчивия туризъм в ЮЗУ „Неофит Рилски“ на английски или руски език. Студентите от специалност „Туризъм“ също ще имат възможност за обучение в университетите, партньори по споразуменията.", "date": "2019.07.25", "title": " Югозападният университет „Неофит Рилски“ подписа споразумения за двойни дипломи с киргизки университети"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b8%d1%82%d0%b5-%d0%bd%d0%b8-%d0%bf%d0%b0%d0%b4%d0%bd%d0%b0%d1%85%d0%b0-%d1%81-%d1%82%d1%80%d0%b8-%d0%bc%d0%b5%d1%81%d1%82%d0%b0-%d0%b2-%d1%80%d0%b0/", "text": "Националният ни отбор по футбол претърпя спад от три места в ранглистата на ФИФА, където вече заема 60-ото място. „Трикольорите“ запазват актива си от 1388 точки, но са задминати от Финландия и Мали. „Орлите“ от Африка бележат прогрес от едно място. Пред България е и четвъртфиналистът от турнира за Купата на африканските нации – Кот д’Ивоар. „Слоновете“ заемат 57-ата позиция. В зона „Европа“ България е на 33-о място. В световната ранглиста на ФИФА продължава да води Белгия със 1746. Втори със 1726 излиза националният тим на Бразилия, който спечели Копа Америка в началото на месеца. Третата позиция заема Франция със 1718 точки. От квалификационната група на България за Евро 2020 най-високо класиран е отборът на Англия. Островитяните заемат четвъртата позиция, Чехия е на 43-а, Черна гора на 55-а, а косоварите са 120-и.", "date": "2019.07.25", "title": " Националите ни паднаха с три места в ранглистата на ФИФА"}
{"url": "https://trud.bg/%d0%bc%d0%b5%d0%b6%d0%b4%d1%83%d0%b2%d0%b5%d0%b4%d0%be%d0%bc%d1%81%d1%82%d0%b2%d0%b5%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b2-%d1%82%d1%8a%d1%80%d0%bd%d0%be%d0%b2/", "text": "Общо 23 искания в размер на 8 892 377 лева за финансиране от общини на територията на област Велико Търново бяха одобрени на заседание в четвъртък. Те ще бъдат изпратени за разглеждане до Междуведомствената комисия за възстановяване и подпомагане към Министерски съвет. Средствата са необходими за аварийни ремонти на улици, мостове, учебни заведения. По време на заседание на Постоянната комисия за изпълнения на дейности и задачи, свързани с вземане на решения по постъпили искания от общини за предоставяне на средства от Междуведомствената комисия към МС бяха подробно представени констатациите от проверките на постъпилите документи. Постоянната комисия обсъди и подкрепи всички искания. Гласуваните документи са изпратени в срок до Междуведомствената комисия към МС. Заседанието беше водено от областния управител проф. д-р Любомира Попова. На срещата присъстваха и заместник областните управител инж. Детелина Борисова и Ивета Кабакчиева.", "date": "2019.07.25", "title": " Междуведомствената комисия в Търново подкрепи 23 искания за финансиране за общо 8,8 млн.лева\t"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d0%b0%d0%bd%d0%be%d0%bd%d0%b8%d0%bc%d0%bd%d0%b8-%d1%81%d0%bc%d0%b5%d1%82%d0%ba%d0%b8-%d0%b8-%d1%81%d0%b5%d0%b9%d1%84%d0%be%d0%b2%d0%b5/", "text": "Одобриха на първо четене промени в закона срещу изпирането на пари Мерките са съобразени с изискванията на ЕК Депутатите одобриха на първо четене промените в Закон за мерките срещу изпирането на пари, с които се подпомага процесът на присъединяването ни към Валутния механизъм и Банковия съюз. Новите текстове предвиждат нови категории задължени лица, които съхраняват, търгуват или действат като посредници в търговията с произведения на изкуството, когато това се извършва в свободни зони и когато стойността на сделката и на свързаните сделки надвишава 10 000 евро. Със законопроекта се въвежда забрана за разкриване или поддържане на анонимни банкови сметки, сейфове или банкови сейфове на фиктивно име. Предвиждат се и по-ниски прагове за прилагане на мерките за комплексна проверка от издателите на електронни пари и техните представители. Промяната в законодателството се налага и във връзка с приетите от ЕК нови изисквания за намаляване възможностите за превенция и за противодействие на изпирането на пари и финансирането на тероризма. В мотивите към предложението се отбелязва, че ако въпросните изисквания не бъдат въведени в българското законодателство, това ще се отрази негативно на процеса по присъединяване към Валутния механизъм ERM и Банковия съюз.", "date": "2019.07.25", "title": " Забраняват анонимни сметки и сейфове"}
{"url": "https://trud.bg/%d0%b1%d0%b8%d0%be%d0%bd%d1%81%d0%b5-%d0%bf%d0%be%d0%bb%d1%83%d1%87%d0%b8%d0%bb%d0%b0-31-%d0%bc%d0%b8%d0%bb%d0%b8%d0%be%d0%bd%d0%b0-%d0%b4%d0%be%d0%bb%d0%b0%d1%80%d0%b0-%d0%b7%d0%b0-%d0%b4%d0%b0/", "text": "Певческите умения на Бионсе трудно може да бъдат оспорени, поради което не е изненада, че певицата е получила солидна сума, за озвучаването на лъвчето Нала в римейка на „Цар Лъв“. 31 250 000 долара струвало на Disney, да привлече съпругата на Джей Зи за филмовата лента. На фона на приходите й тази година – 500 милиона долара, печалбата й от „Цар Лъв“ не е толкова впечатляваща. За разлика от успеха й в озвучаването, Бионсе не се радва на особена слава с албума й, събрал всички песни от филма. За период от 5 дни, той е свален по-малко от 1000 пъти, което учудило дори борда на Disney.", "date": "2019.07.25", "title": " Бионсе получила $31 милиона долара, за да озвучи Нала в римейка на „Цар Лъв“"}
{"url": "https://trud.bg/%d0%bc%d0%b8%d1%80%d0%be%d1%81%d0%bb%d0%b0%d0%b2-%d0%bd%d0%b0%d0%b9%d0%b4%d0%b5%d0%bd%d0%be%d0%b2-%d0%bf%d0%be%d1%87%d0%b5%d1%82%d0%b5%d0%bd-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82/", "text": "Кадровите промени във фонд „Земеделие“ трябва да продължат „Кого искате да уволня? Днес ще уволня шефа на фонд „Земеделие“. Думите са на премиера Борисов, казани са на катер на военноморските сили, който пори вълните край Варна. Повод има – акцията на прокуратурата в разплащателния орган, при която са арестувани 6-ма негови началници. Речено – сторено. „Бързите кадрови промени във фонда, който оперира с милиарди, са задължителни, както бяха и преди 10 години, когато се разбра, че дипломата на шефката му Калина Илиева е фалшива“, коментира Мирослав Найденов, който тогава беше земеделски министър.  – Г-н Найденов, фонд „Земеделие“ разпределя огромни суми в евро на българските земеделски производители съгласно общата селскостопанска политика на Евросъюза. И не е чудно, че всеки скандал в него отеква в чужбина. Това ли имахте предвид, като заявихте тия дни, че държавата незабавно трябва да реагира на „огромния репутационен риск“?   – Фондът е разплащателна агенция, акредитирана от Еврокомисията и боравеща с милиарди евро годишно. Тъй като това са европейски средства, Еврокомисията следи изкъсо работата u. След арестите на шестима от ръководството u бързата смяна на директора беше наложителна. Адмирирам премиера и министъра на земеделието, че я предприеха. Иначе имаше риск за частично или пълно отнемане на акредитацията. Знам го, защото подобен риск съществуваше и в случая с Калина Илиева през 2010 г., когато аз бях министър. – Мнозина си спомнят случая с Калина. Той роди термина „калинки“, употребяван по адрес на неграмотни директори, депутати, министри, шефове на агенции. Случаят с арестите е друг, но двата май си приличат?   – Има прилики и разлики. В случая с Калина имаше измама от нейна страна, а в другия има мащабно разследване на прокуратурата срещу група лица. Но и тогава, и сега имаме тежък репутационен проблем, най-вече пред Европейската комисия (EK). И тогава трябваше спешно да се смени шефът на фонд „Земеделие“. Васил Грудев, с когото тия дни смениха директора Живко Живков е много добър експерт, добре познат в Брюксел. Той за кратко беше шеф на фонда, а дълго време беше зам.-шеф с ресор „селските райони“. Беше и служебен министър. Познавам го лично и смятам, че ще успее да овладее сложната ситуация и негативните сигнали към Брюксел и бенефициентите в България. Фондът трябва да излъчи силно послание и към ЕК, и към земеделските производители, които са притеснени. – По необходимост бързо да се потуши скандалът, който любезно наричате „репутационен риск“, г-н Грудев не беше ли назначен без конкурс?   – Конкурс не е имало, но Грудев идва от позицията на съветник на министър Танева. И второ, шефът на фонда се назначава след съгласувателна процедура с министър-председателя. В закона няма изрично изискване за конкурс – може да се направи, но не е задължителен. В случая нямаше време за конкурс. Защото арестите на зам.-директор, ресорен по селските региони и на директори на ключови дирекции във фонда, могат да предизвикат Брюксел бързо да каже: ние блокираме временно средствата за България. Самият вицепремиер Дончев съобщи, че е имало опасност от спиране на средствата. А спирането може много бързо да стане, докато деблокирането е сложно и бавно. Ето защо адмирирам бързината, с която премиерът и министърът спасиха положението. – Мотото на Грудев щяло да бъде: „Спокойствие и прозрачност във фонда“. Но какво ти спокойствие, като 5-ма директори са обвинени по дело за корупционни сделки?  – Това мото бързо трябва да стане реалност. От Васил Грудев научаваме, че почти всички директори на дирекции във фонда са излезли в болнични. Ако не се нормализира бързо работната обстановка, тя ще се усложни сериозно. Евентуален ступор ще рефлектира върху хората, които ежедневно работят с фонда. Достатъчно притеснение им носи това, че напоследък фондът се свързва най-вече с прословутите къщи за гости. – Драматизъм в ситуацията внесе и едно интервю на шефа на Комисията по досиетата Евтим Костадинов. Оказа се, че той е баща на Калоян Костадинов, арестувания зам.-директор на фонда. Той заподозря, че синът му си пати, защото е автор на доклада за къщите без гости. Чухте ли го?   – Всеки родител ще защити сина си. Но аз не бих направил неговата аналогия. Защото арестите са резултат на следствени действия от месеци. А на Калоян Костадинов му е възложено да изготви доклад за къщите преди 2 седмици. Мен друго ме учудва. Премиерът, след скандала с Калина, разпореди всички назначения на високи постове да стават, след като се поискат от службите становища – има ли разработки срещу служителите или нещо в миналото им. Учуден съм, че Костадинов е назначен за зам.-директор на 3 юни, а около месец след това е арестуван. – Как си го обяснявате?   – Или не е правена за него справка, или службите са я скрили да не изтече информация. Както и да е, имаме вече тежък репутационен проблем. В такива случаи се прави екшънплан, който да увери европейските данъкоплатци, че по-нататък средствата им във фонда ще се използват законосъобразно според акредитацията и без сътресения, нормално. Такъв екшънплан направихме благополучно и в случая с Калина. – Между Калина и Калоян се вижда прилика. И двамата имат известни бащи – шефът на столичната пожарна, бивш колега на министър-председателя и пазителят на папките с доносниците на Държавна сигурност.   – Калина не беше назначена заради баща си. Когато аз станах министър, тя работеше вече във фонда като сътрудник на резидента на ОЛАФ у нас. От ОЛАФ дойде препоръката за нейното назначение. Ние бяхме тогава със спрени средства по САПАРД и ни беше подсказано, че фондът трябва се ръководи от човек, на който те имат доверие. Когато в. „Труд“ разкри, че дипломата на Калина е фалшива, ОЛАФ се дистанцира. Калоян не го познавам, но и той е бил служител във фонда години преди да заеме като зам.-шеф мястото на избраната за евродепутатка Атидже Ахмедова. – Току-що ми подсказахте втората прилика между Калина и Калоян. И двамата са помагали на службите да следят във фонда за кражби и измами. Костадинов-баща каза, че синът му е работил за разкриването на аферите с „младите фермери на Миньо Стайков“, а не е участвал в тях.   – Съдействието на службите по дадени случаи не осигурява амнистия по други. Калина беше осъдена за измамата с дипломата. Костадинов е невинен до доказване на противното. – Ами къщите без гости? Как е възможен такъв пладнешки обир – строиш си къща с европари, държиш я празна 5 г. и става твоя.   – Пътят към ада е постлан с рози… Добре, че това не е най-ресурсната мярка, тя е с 200 000 евро таван, но излезе на преден план, заради къщата на зам.-министъра на икономиката. – Да не са малко 200 000 евро!   – Не са. Но има много по-ресурсни мерки – за придобиване на техника, за изграждане на преработвателни предприятия и др. Замисълът с къщите е добър – за семеен бизнес в малките населени места, където няма друга заетост. Бенефициентът да получи средства, да използва 5 г. къщата и да я задържи, за да продължи бизнеса си, ако е успешен. Ако не, къщата може да се ползва и с други цели – не е забранено. Важното е 5 г. да се ползва по предназначение, а не за лична хасиенда. Тук, разбира се, въпросът е кой получава средства за нея – ако е някой близък на политическа фигура или на кмета, то се вижда от хората и те не го одобряват. – Какво ли ще стане с доклада на Калоян за къщите за гости сега? В него имало интересни имена.  – Тоя доклад трябва да го споделим с европейските партньори, а не да го крием за вътрешно ползване. И трябва да им кажем какви мерки вземаме, за да не се повтори. Иначе няма да си върнем доверието им. Те знаят за скандала, а и не само фондът може да прави проверки в къщите за гости. И ЕК може да прати проверяващи, и ОЛАФ. – ЕК ще чака да види наказани?   – Като администрация ЕК очаква да види преди всичко административно мерки за превенция. Наказанията са в прерогативите на съдебната система. Но ЕК не очаква мерките на хартия, а на терен. Аз прогнозирам, че ЕК съвсем скоро ще направи задълбочен одит на фонда. Надявам се да използваме летните месеци, които са почивни за европейската администрация, за да си подредим нещата. Очаквам промените на върха на фонда да продължат и надолу, поне по отношение на тия пет от всичките над 20 дирекции, чиито шефове са с обвинения. Ако не дойдат директорите с болничните на работа, могат да дойдат европейците и да кажат: Ще ви спрем парите, докато се оправите. Хубаво е, че новият директор е ръководил фонда и го познава. – Африканската чума по свинете! Кажете за нея сега. Как така пристигна чак от Африка и прескочи прословутата ограда на границата ни?   – Аз бях скептичен още когато започна строежът на тази ограда. Ветеринарен лекар съм и знам, че телена ограда няма как да спре вирусно заболяване. За първи път Африканската чума влиза в Португалия през 60-те години на миналия век, минава през целия континент. В последните случаи тръгва от Русия, минава през Молдова, Румъния и влиза в България. – Как?   – По много начини. Живеем в 21-ви век, движението на стоки и хора е безгранично, особено в ЕС. Няма как да се спре. Влизат и излизат с автомобили животни, хора, храни. Вирусът могат да го пренесат и птиците. Ограда не го спира! Ако парите за оградата, бяха похарчени за друго – за дезинфекции и възбранителни мерки, щеше да има по-голям ефект. И друго ще кажа, като ловец. Тези, които са сметнали, че оградата може нещо да спре, не са виждали никога какво прави диво прасе. То тази телена паянтова ограда, като нищо я преодолява. Тя е излишна за него. Но, както и да е, ние чумата вече я имаме и сме изправени пред най-голямата опасност за последните десетилетия. Заболяване от подобен мащаб на развитие и възможни икономически щети не сме имали. Може да се направи аналог с шапа, който по време на моето министерстване се появи на турската граница, но тогава ние успяхме бързо да локализираме мястото и да вземем драконовски мерки там. А сега е очевидно, че чумата, която влиза от Румъния, върви по цялата северна граница. – Агенцията по храните констатира нови и нови огнища на чумата – има я в 10 области вече – Русе, Добрич, Варна, Плевен, Враца… С бедствено положение на места.   – Изключително опасно е. – Вирусът е влязъл и във ферми, и в кочини в задни дворове, казват. Какви мерки изисква това?   – Освен избиването на животните, няма други мерки за справяне. Загубите на Румъния са над 3 млрд. Ние сме по-малки по територия и животновъдство, но и наполовина щети са колосална сума за бюджета ни. А може и да се стигне до ликвидирането на стотици хиляди свине! Което е изключително тежък организационен проблем. – Репортажите от т.нар. хуманно умъртвяване с пяна на свинете са потресаващи. Има хора, които си крият животните от ветеринарите…  – Те трябва да знаят, че ако заразено прасе се заколи и месото се раздаде сурово или сготвено на родата, с него вирусът се разпространява по селата. – А в София? Хайките по пътищата не ни правят сигурни, че някоя чумава мръвка няма да се окаже в чинията ни.   – И да я хапнем, месото не е опасно за хората. Но нелегалните кланета са беда. Ако заразеното прасе се заколи, вместо да го убият ветеринарите и се укрие за консумация, хапналите няма да се заразят от африканска чума, но могат да се разболеят от друго, трифинела например. Категорично препоръчвам: Хора, спрете нелегалните кланета! Трябва да се внесе сред стопаните спокойствие за компенсациите. Да знаят, че за всяко убито животно ще бъдат компенсирани навременно и справедливо с пари, за да си купят месо от магазина. Обръщам се към асоциациите на свиневъдите: започнете разговор с населението около големите свинекомплекси – животните да бъдат убити, като се компенсират свинепроизводителите. Ако Бай Иван гледа едно прасе в двора си наблизо, той също да се компенсира. – Но, ако прасето на Бай Иван не е регистрирано?   – Държавата няма да го обезщети. Но той би могъл да получи обезщетение от свинепроизводителите. Собствениците на свинекомплекси имат интерес популацията наоколо да се ликвидира – преди да е дошла чумата! Да си направят сами санитарна буферна зона, да мотивират и Бай Иван да си унищожи животното. С диалог. За да не бъдат унищожени всички промишлени прасета в България. – Възможно ли това?!   – Не го изключвам. Случвало се е в Русия и са минали години, преди популацията да се възстанови. За нас е страшна тая прогноза. Ще изпитаме дефицит на прясно свинско месо, който ще се запълни със замразени, вносни, на по-висока цена. Освен преките загуби от унищожаването на животните, ще има косвени – от липсата на зърнопроизводство за тях, от съкращаването на работни места в сектора, от унищожаването на генофонда. Отнася се и за дивите свине. Техният лов е перо, от което ловните стопанства ще се лишат. Хобито на десетки хиляди ловци ще пострада. – Да не ви чуе дяволът!   – Дяволът няма нищо общо с това. Ако се остави ветеринарната служба сама, не може да се справи. Поздравявам колегите за мобилизацията – работят с жандармерията и охранителната полиция, денонощно. Но фермерите и кметовете трябва да им помагат, да убеждават стопаните. Кметовете са в предизборна ситуация и се стремят да се харесат на стопаните, а не на ветеринарите. Но популизмът ще им изиграе лоша шега. Влезе ли в селото чумата, ще страдат години след това. Дано не съм прав, но прогнозирам, че ни чакат тежки времена. Нашият гост  Мирослав Найденов е роден на 14.12.1968 г. във Враца. Завършил е ветеринарна медицина (1994). Бил е ветеринарен лекар, директор на врачанската ветеринарна служба и главен секретар на Националната ветеринарна служба (1994-2006). Шеф на “Екоравновесие” в столичната община (2006-2009). Депутат от ГЕРБ в 41-то НС и земеделски министър (2009-2013). Лидер на партия БАСТА. Почетен председател на Съюза за стопанска инициатива на гражданите.", "date": "2019.07.25", "title": " Мирослав Найденов, почетен председател на Съюза за стопанска инициатива на гражданите, пред „Труд“: Хора, спрете нелегалното клане на свинете!"}
{"url": "https://trud.bg/%d1%80%d0%b0%d0%bc%d1%83%d1%88-%d1%85%d0%b0%d1%80%d0%b0%d0%b4%d0%b8%d0%bd%d0%b0%d0%b9-%d0%b2-%d1%85%d0%b0%d0%b3%d0%b0-%d1%82%d1%80%d0%b5%d1%82%d0%b8-%d1%81%d0%b5%d0%b7%d0%be%d0%bd-%d0%bf%d1%8a%d1%80/", "text": "Преди да отпътува, премиерът на Косово подаде оставка като така предопредели решението за предсрочни парламентарни избори на 8 септември Някогашното съперничество като бунтовнически командири се пренесе и на политическата сцена Цялата работа около заминаването на Рамуш Харадинай се превърна в крайна сметка в една мелодрама, която някак си не се връзва с коравия някогашен командир от Армията за освобождение на Косово /АОК/, популярна с абревиатурата си на албански УЧК. Дори и часът на отлитането му от Прищина, променен заради закъснението на самолета на компанията, която трябваше да го отведе в Хага, придаде допълнителен „вкус“ към историята. Та, за да бъде навреме там, неговият доскорошен подчинен, вицепремиерът и министър на външните работи, считан за най-богатия косовар- Беджет Пацоли, му отстъпи личния си самолет, за да може Рамуш за литне и да се опита да докаже невинността си пред Специализирания съд за престъпленията в Косово. Пътят от Прищина до Хага не е непознат за Харадинай. На два пъти той бе викан като обвиняем от Международния трибунал за престъпленията срещу човечеството в бивша Югославия, но и в двата случая не бяха намерени доказателства, които да докажат тези обвинения. И Рамуш се връщаше обратно, за да се включи активно в политическата борба в Косово, която за него се свеждаше преди всичко да си разчиства някогашното си съперничество от горите над Лояне с тогавашния силен човек в страната- лидера на Демократичната партия на Косово и премиер Хашим Тачи. Да, някогашното съперничество като бунтовнически командири между Тачи и Харадинай се пренесе и на политическата сцена в най-младата балканска държава. Хашим очевидно бе „американското момче“, измъкнато от горите от някогашния помощник държавен секретар при президента Клинтън Ричард Холбрук, вече покойник. Влиянието лично на Тачи и на неговата партия ДПК бяха основната пречка пред нескритата амбиция на Харадинай да стане премиер на Косово. И чак когато Хашим реши, че е време да завърши политическата си кариера на един от основателите на независимо Косово като негов президент, звездата на Рамуш Харадинай изгря и той стана премиер. Разбира се, на коалиционно правителство на неговия Алианс за бъдещето на Косово и партията на Пацоли, който след като „направи парите си“ в строителния бизнес в Русия, реши, че и в политиката за него и за неговите мениджърски умения има място. И се печели не лошо… Така че поканата към Харадинай да бъде изслушан в Хага е трета поред. Както се казва- трети сезон, първи епизод. Даже в посланието, с което втората му съпруга и майка на трите му деца, журналистката Анита Харадинай го изпрати на път, посочи, че за трети път на плещите на Рамуш ляга съдбата на народа на Косово и неговия авторитет. Нещо такова… Само че, уважаеми читатели, не изпадайте в заблуждение, че този съд, пред който се изправи Харадинай, е онзи същият Международен трибунал за престъпленията срещу човечеството в бивша Югославия, който вкара в затвора диктатора Слободан Милошевич, намерил там и смъртта си. „Онзи“ беше друг, достатъчно сме писали за него и за неговите „клиенти“, някои от които, като вече споменатия Слобо, са покойници. Остава само генерал Ратко Младич да получи потвърждение на присъдата си, а и Воислав Шешель- хипотетично!, да се върне, за да излежи своята, и още едно-две неща, и Трибуналът отива в историята. Но по пътя нататък ще пътува с подозрението, че тази правна институция бе ползвана в определени моменти и като политически инструмент, и второ- особено това се отнася за Белград, че Трибуналът е имал да изпълни „антисръбска задача“ като осъди и прати в затвора предимно обвиняеми сърби, за сметка на хърватите, да речем. Даже някои подхвърлят, че искането на Съвета на Европа за формирането на правен орган, който да разследва престъпленията на косовари-албанци срещу цивилни от другите етноси в страната е някаква форма на компенсация тъкмо на обвиненията, че Международният Трибунал за Югославия е антисръбски. Специалният съд за военните престъпления на АОК в Косово бе създаден през август 2015 г, когато след дълги дебати и апаратни игри беше гласуван от косовския парламент. Законът предвижда международни прокурори да разследват участието на албанци в убийството на цивилни, предимно сърби, след войната в края на 1999 г, а международни съдии да определят вината и присъдите на виновните. Компромисът за гласуването бе в това, че с цел да се гарантира независимостта на работата на съда и за да не се оказва влияние, неговото седалище да бъде също така в Хага, както и на Международния трибунал за Югославия. Цели пет години бяха нужни за да се преодолее съпротивата на политическия елит в Прищина срещу създаването на този специализиран орган след като през 2010 година Съветът на Европа обяви, че лидерите на вече разпуснатата Армия за освобождение на Косово, в това число и нейните командири като Хашим Тачи и Рамуш Харадинай, са отговорни за смъртта на стотици цивилни сърби, роми и др. Основен инициатор бе швейцарският пратеник Дик Марти, който изнесе ужасяващи факти за прословутата „жълта къща“, в която са изваждани органи от хора, продавани за нуждите на чужди болници, преди всичко турски. Разбира се, политическите лидери в Прищина отрекоха тези предварителни обвинения и участието си в подобни престъпления, но се съгласиха да направят всичко нужно съдът да заработи и да стигне до истината. А че в Прищина доста хора сънуват нощни кошмари за онези дни от края на войната е повече от ясно, защото политическият елит в страната, доколкото може да се нарече такъв, е съставен предимно от бивши командири и войници на УЧК, които бързо-бързо смениха униформите в цвят „каки“ с копринените костюми и белите чорапи и станаха политици. И днес управляват страната- президентът Тачи, неговият отколешен съперник за влияние Рамуш Харадинай, председателят на парламента Кадри Весели и още колко много… Да, споделям мнението, изразявано неколкократно от блестящия познавач на Албания и на Косово д-р Боби Бобев от Института за балканистика на БАН, дълги години български посланик в Тирана и в Прищина, че Хашим Тачи израсна много в политиката и стана държавник, но споменът за неговата роля в борбата на УЧК и за „откриването“ му от Ричард Холбрук като бъдещо политическо лице на бъдещо независимо и суверенно Косово, все още е жив. Но Харадинай е първият от управляващата тройка в Прищина, който е призован да бъде разпитан. Още щом получи призовката, Рамуш подаде оставка- искал да застане пред съда като гражданин на Косово, а не като премиер. Какво пък, достойно е, пък и нали вече има опит от един друг съд. Макар че часове преди да отпътува, Харадинай чрез социалните мрежи изпрати послание, че не се отказва от нито една своя политическа идея, застъпвани от него и защитавани силно и последователно. В това число и най-вече решението си като премиер да увеличи вносните мита на сръбски стоки в Косово на сто процента. Това решение до голяма степен се оказа блокиращия фактор на преговорния процес за нормализация на отношенията с Белград, воден от косовска страна от премиера Хашим Тачи с тогавашния премиер на Сърбия Александър Вучич. Когато- почти по едно и също време, и двамата станаха президенти, прехвърлиха диалога на по-високо държавно равнище, без това да го направи по-лесен или по-продуктивен. Вучич стои твърдо на позицията, че няма да има никакъв напредък в преговорите, докато стоте процента мито оскъпяват неимоверно сръбските стоки и ги правят на практика непродаваеми, докато Харадинай обещава да ги свали срещу приемането от Белград на независимостта на Косово. Нещо, което Вучич- поне в момента, не иска да прави. И преговорите са блокирани, а и съвместната инициатива на Париж и Берлин те да бъдат измъкнати от застоя, поне засега не дават резултати. Затова си мисля, че призовката на Харадинай, последвалата негова оставка като премиер и отиването му в Хага, са плод на дискретен натиск над Съда от извънюридически политически фактори. Щом Трибуналът можеше да бъде ползван по този начин, защо и този Съд да не може. Да, ама Харадинай очевидно си е направил сметката, че може да се върне чист като сълза както предишните два пъти и отново да се впусне в политическата битка. Защото е ясно, че едно напускане на премиера означава предсрочни парламентарни избори в страната, пък там кой каквото покаже. И те са вече факт- на 8 септември тази година. С Харадинай като участник в тях, или без него. Ще видим.", "date": "2019.07.25", "title": " Рамуш Харадинай в Хага: трети сезон, първи епизод"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bd%d0%b0%d0%bb%d0%be%d0%b6%d0%b8-%d0%b2%d0%b5%d1%82%d0%be-%d0%bd%d0%b0-%d0%b7%d0%b0%d0%ba%d0%be%d0%bd-%d0%be%d0%b3%d1%80%d0%b0/", "text": "Американският президент Доналд Тръмп наложи вето върху три проектозакона на Конгреса, които биха блокирали американски оръжейни доставки на стойносъ 8,1 млрд. долара за Саудитска Арабия, съобщава  . Председателят на Комисията за външни работи към Конгреса Елиън Енгел нарече това „шамар в лицето“ на американския парламент и обвини администрацията на Тръмп в използването на Иран за „удобно извинение“. Продажбата на оръжия за Саудитска Арабия и нейните съюзници е деликатна тема в САЩ след убийството на журналиста Джамал Хашоги и намесата на Рияд в гражданската война в Йемен, която според ООН е причина за създаването на най-голямата хуманитарна криза в света. В писмо обясняващо неговото вето, Тръмп заяви, че „повече, не по-малко, цивилни ще пострадат без ценното американско оръжие“. Той също така определи Саудитска Арабия като „стената срещу злите действия на Иран и неговите протежета в региона“.", "date": "2019.07.25", "title": " Доналд Тръмп наложи вето на закон, ограничаващ доставките на оръжие за Саудитска Арабия"}
{"url": "https://trud.bg/%d0%b4%d0%b0-%d0%b2%d0%ba%d0%b0%d1%80%d0%b0%d1%88-%d0%be%d1%82-%d0%bf%d1%81%d0%b8%d1%85%d0%b8%d0%b0%d1%82%d1%80%d0%b8%d1%8f%d1%82%d0%b0/", "text": "Лий Грифитс вкара гол за „Селтик“ директно от… психиатрията. 28-годишният нападател се разписа при успеха над естонския „Номме Кали“ за гръмкото 5:0 в първи мач от втория квалификационен кръг на Шампионската лига. Направи го по феноменален начин от свободен удар. Топката бе разположена на 30 метра, а Грифитс я завъртя в лявата скоба на естонците. Таранът се затича към публиката на „детелините“, за да изрази бурно своята радост, след което се разрида. Причината бе, че до скоро играчът бе в психиатрия, а двубоят бе първи за него сред титулярите от 7 месеца. „Думите не могат да опишат колко добро е чувството, когато топката се оплете в мрежата – каза след двубоя Грифитс. – Децата ми гледаха мача по телевизията, а мои приятели имаше на трибуните. Просълзих се…“.  Нападателят не бе вкарвал гол от 24 ноември миналата година. През декември пък тогавашният мениджър на „Селтик“ Брендън Роджърс обяви, че Грифитс няма да е част от отбора, защото има „проблеми за решаване“.  „И това ще продължи с месеца – каза тогава наставникът. – Ще му дадем цялата професионална помощ, от която се нуждае. Той е страхотен човек, но има демони, с които да се пребори“.  Грифитс имаше влечение към хазарта. Толкова бе пристрастен, че залагаше на всевъзможни спортове – от гонки с кучета до конни състезания.  „Толкова много труд положих, за да се върна отново – добави нападателят на „Селтик“. – Персоналът, който ми помагаше да се справя с трудната ситуация, заслужава моите благодарности. Клубът, треньорът и съотборниците ми бяха зад мен през цялото това време. Кой знае къде щях да бъда, ако не бе Роджърс. Мислех, че повече няма да играя футбол, но се радвам, че сбърках, надявам се за последно“. Снимка: Twitter", "date": "2019.07.25", "title": " Да вкараш от психиатрията"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%b0-%d0%b6%d0%b5%d0%b3%d0%b0-%d0%b2-%d0%bf%d0%b0%d1%80%d0%b8%d0%b6-41-%d0%b3%d1%80%d0%b0%d0%b4%d1%83%d1%81%d0%b0/", "text": "Френската столица Париж отчете в четвъртък най-високата температурата в историята си, счупвайки предишния рекорд от преди седемдесет години, съобщиха от метеорологичната служба на Франция, предава AFP. Температурата от 41 градуса по Целзий е отчетена в региона на парк Монсури, което надминава предишната най-висока стойност от 40,4 градуса по целзий от юли 1947 г.      ", "date": "2019.07.25", "title": " Рекордна жега в Париж – 41 градуса"}
{"url": "https://trud.bg/%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8-%d0%bf%d0%b0%d1%82%d1%80%d0%b8%d0%be%d1%82%d0%b8-%d0%b7%d0%b0%d0%bf%d0%b0%d0%b7%d0%b2%d0%b0%d0%bc%d0%b5-%d0%ba%d0%be%d0%b0/", "text": "Обявяваме запазването на коалиция „Обединени патриоти“ без самоизключилата се ПП „Атака“. Това се посочва в декларация на партиите от КП „Обединени патриоти“, изпратена от пресцентъра на НФСБ. „На проведена среща партиите от КП „Обединени патриоти“, а именно: НФСБ, ВМРО-БНД, Средна европейска класа и СПС „Защита“ констатираха следните факти: – Повече от година ръководството на ПП „Атака“ води системна война срещу единството на патриотичните сили чрез постоянни атаки и клеветнически кампании срещу партньорите си от КП „Обединени патриоти“, с което минимизира влиянието на коалицията и дискредитира образа й пред обществото; – С действията си в рамките на коалиционния съвет с ГЕРБ и в работата на Парламента нейните представители блокират опитите да бъде проведен дебат и постигнати действия по възлови политики от важност за избирателите на ОП; – Представителите на „Атака“ саботират системно работата на Съвета на коалиция „Обединени патриоти“ и парламентарната група, като по този начин правят невъзможно нейното реално функциониране; – Изявленията на Волен Сидеров, председател на ПП „Атака“ в подкрепа на циганските безобразия, както и за стратегическо сближаване с Република Турция, чийто президент недвусмислено заявява претенции към изконни български територии, говорят за сериозно идеологическо отдалечаване от платформата, с която бе създадена КП „Обединени патриоти“; – Към всичко това следва да добавим нежелание не само за политически диалог с партньорите в коалицията, но и за нормално човешко общуване от страна на ръководството на ПП „Атака“, самоизолация на нейните представители и често неприемливо за обществото поведение“. „Всичко това води партиите, подписали настоящата декларация, до извода, че ПП „Атака“ отдавна не е част от коалицията и патриотичното пространство като цяло. Очевидно в „Обединени патриоти“ нейните представители са видели шанс за политическо оцеляване в момент, в който партията им сама не би могла да прескочи бариерата за 44-то Народно събрание, а след изборите следват само собствените си интереси, се казва в декларацията. За нас, представителите на НФСБ, ВМРО-БНД, СЕК и СПС „Защита“ единството на патриотите продължава да бъде кауза! С настоящата декларация обявяваме запазването на коалиция „Обединени патриоти“ без самоизключилата се ПП „Атака“. С подписан анекс към коалиционното споразумение се заявява устойчивостта на коалицията и желанието й да продължи изпълнението на приоритетите, с които се яви на изборите през 2017 г. и които намериха място в споразумението за управление с ГЕРБ и управленската програма“, гласи текстът. „Оставаме отворени за сътрудничество с други патриотични формации, както и с членове и симпатизанти на ПП „Атака“, които не споделят водената от ръководството на партията политика. Всички те ще бъдат приети като съмишленици, а гражданската им енергия – оползотворена за защита на националните интереси и благото на Родината!“, заявяват от КП „Обединени патриоти“.", "date": "2019.07.25", "title": " „Обединени патриоти“: Запазваме коалицията без самоизключилата се „Атака“"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d0%b8%d1%8f-%d0%be%d1%82%d0%b1%d0%b5%d0%bb%d1%8f%d0%b7%d0%b0-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b5%d0%bd-%d1%80%d0%b5%d0%ba%d0%be/", "text": "Холандия отчете нов температурен рекорд в четвъртък на фона на продължаващите в Западна Европа жеги, предаде AFP. Метеорологичната служба на страната е съобщила, че на места термометрите са показали 41,7 градуса по Целзий. Новият рекорд е поставен в източния град Деелин. Само ден преди това, в сряда, страната отчете най-високата си температура от 1944 г. насам, само за да бъде отново надмината в четвъртък. Горещините продължават и в други европейски държави, като по-рано бе съобщено за температура от 41 градуса по целзий в Париж.", "date": "2019.07.25", "title": " Холандия отбеляза температурен рекорд – 41,7 градуса"}
{"url": "https://trud.bg/%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0%d1%82-%d0%b0%d1%80%d0%b5%d0%bd%d0%b0-%d0%b0%d1%80%d0%bc%d0%b5%d0%b5%d1%86-%d0%b7%d0%b0-%d0%be%d0%bb%d0%b8%d0%bc%d0%bf/", "text": "Шефове на Световната федерация по борба (UWW) пристигат у нас, за да инспектират София за олимпийската квалификация през 2020-а. Схватките ще бъдат в трите стила от 30 април до 3 май в „Арена Армеец“ и ще са последна пресявка за игрите Токио 2020. Проверката ще бъде по време на световното за кадети, което стартира от 29 юли също в „Арена Армеец“. Съоръжението вече два пъти бе домакин по подобен голям форум – световното за юноши през 2013-а и олимпийската квалификация за Лондон 2012. А сега на мондиала за кадети на тепиха ще излязат над 650 състезатели от 53 държави. Най-големите ни надежди за отличие са свързани с Едмонд Назарян (51 кг), двукратен еврошампион и трети от мондиала 2018. Гост на първенството ще бъде Ненад Лалович (Сърбия), член на МОК.", "date": "2019.07.25", "title": " Инспектират „Арена Армеец“ за олимпийската квалификация по борба"}
{"url": "https://trud.bg/%d0%b7%d0%b0%d1%88%d0%b5%d0%bc%d0%b5%d1%82%d1%8f%d0%b2%d0%b0%d1%89%d0%b8%d1%8f%d1%82-%d0%bc%d1%8e%d0%b7%d0%b8%d0%ba%d1%8a%d0%bb%d1%87%d0%b8%d0%ba%d0%b0%d0%b3%d0%be%d0%bf%d1%80%d0%b5%d0%bf%d1%8a/", "text": "Премиерата на шедьовъра „Чикаго“ на Варненската опера препълни Летния театър, а аплаузите изригваха всяка минута. Класическият мюзикъл е на режисьора Борис Панкин, вдъхновен от своя идол Боб Фос, автора на „Чикаго“ и „Кабаре“. За първи път в България Варненската опера показа капитана на отбора, своя “dance captain”. Хореографът Анастасия Неделчева се представи като водещ танцьор в ролята на един от шестте убийци в прочутото затворническо танго. Оригинално режисьорско решение беше да се разположи на сцената оркестърът и музикантите да са участници в действието. Силното дамско присъствие на изгряващата мюзикълна звезда Десислава Николова, на прекрасната Лилия Илиева, на изключителната Милена Захариева е станало след много сериозен кастинг на актьори от цялата страна. Мариан Бачев в ролята на адвоката Били Флин, остави публиката без дъх от смях. Той участва във всички музикални проекти на Борис Панкин, включително и в постановката“Да пееш под дъжда“, която е носител на награда „Варна“.", "date": "2019.07.25", "title": " Зашеметяващият мюзикъл „Чикаго“ препълни Летния театър"}
{"url": "https://trud.bg/%d0%bd%d0%b0%d0%b1%d0%b8%d1%80%d0%b0%d1%82-%d1%81%d1%80%d0%b5%d0%b4%d1%81%d1%82%d0%b2%d0%b0-%d0%b7%d0%b0-%d1%86%d1%8a%d1%80%d0%ba%d0%b2%d0%b0-%d1%83%d0%b4%d0%b0%d1%80%d0%b5%d0%bd%d0%b0-%d0%be%d1%82/", "text": "Набират се средства за ремонт на църквата в шуменското село Имренчево, поразена от мълния. Камбанарията на храма беше разрушена във вторник вечерта, а поражения има и във вътрешността на храм „Свето Възнесение“. „Природно бедствие сполетя с.Имренчево. Община Велики Преслав, църковното настоятелство и кметство в с.Имренчево стартират кампания по набиране на средства за възстановяване камбанарията и храма. Обръщаме се към всички доброжелатели да подпомогнат с финансови средства, строителни материали и доброволен труд за възстановяването на храма“, оповестяват от кметството във Велики Преслав на страницата си във фейсбук. Публикувана е и банкова сметка.", "date": "2019.07.25", "title": " Набират средства за църква, ударена от мълния"}
{"url": "https://trud.bg/%d0%b7%d0%b0-%d0%ba%d0%be%d0%b6%d0%b0%d1%82%d0%b0-%d0%bd%d0%b0-%d0%b5%d0%b4%d0%b8%d0%bd-%d0%bf%d1%80%d0%be%d0%ba%d1%83%d1%80%d0%be%d1%80/", "text": "Партиен протест пред „правителството“ на съдебната власт, половин дузина интервюта, десетки коментари с идентично съдържание, стотици постове в социалните мрежи. Така би изглеждал отчетът за седмицата на Христо Иванов във времената, когато се е прехранвал като активист на неправителствени организации, изготвящи досиета на българските следователи, прокурори и съдии. С този отчет Иванов щеше да оправдае досегашното си финансиране и да се надява на бъдещо такова. И макар това да е било факт в недалечното минало, ситуацията сега се различава единствено по начина на придобиване на субсидиите. Иванов отдавна вече не е „любимецът“ на бюрократите от Европейската комисия и на голяма част от западния дипломатически естаблишмънт у нас. По-скоро е досаден проблем, който на всичкото отгоре многократно вече ги е излагал, успоредно с това е демонстрирал и своята неефективност. Все още обаче е полезен за тези кръгове, които генно модифицираха политическия проект „Да, България“ и се грижат за неговите финансови инжекции. За тях Иванов е последната надежда да не изгубят войната, която водят срещу българската прокуратура вече над две десетилетия. За Иванов „калната битка“ около избора на следващия главен прокурор също е последна възможност, последен шанс да „хване влака“ преди окончателно да се е претърколил на следващите избори в бунището на политическите трупове. Още преди Прокурорската колегия на Висшия съдебен съвет единодушно да номинира заместник-главния прокурор Иван Гешев за поста на „обвинител №1“, Иванов стартира със спекулациите около кандидатурата. Това той прави от една година. „Отстрелваше“ при всяка възможност имената на шефа на КПКОНПИ Пламен Георгиев, на евродепутата Емил Радев, разбира се на самия Иван Гешев и въобще на всеки потенциален кандидат, който би се явил заплаха за спонсорите на неговото пребиваване в обществения живот. Но в последните дни поведението на Иванов издава голяма доза несигурност, което може да се забележи в цялата кампания, очаквано развила се, след като Гешев официално бе номиниран. Без значение дали заместникът на Сотир Цацаров бе дал изпреварващото интервю пред обществената телевизия, в което директно назова кръговете, които се страхуват от издигането му – „мутри“, „олигарси“ и техните марионетки, виртуалният хейт и рехавият политически митинг на професионалните протестъри щяха да се случат. Залогът наистина е голям – от една страна имаме държавен обвинител, показал, че има амбиции и качества да атакува престъпността, а от друга – интереси на криминални босове и „бели якички“, корумпирани чиновници и политици, т.е. интереси за милиарди. Но докато мнозина се хранят от езика на омразата, който в последните дни се лее срещу един български прокурор, то скрити остават редица факти, които ясно показват, че изборът на Иван Гешев за главен прокурор би бил напълно логичен и правилен. Нещо повече, Христо Иванов е този, който (ще) направи Иван Гешев главен прокурор или поне негова е основната заслуга кандидатурата да изглежда безалтернативна. От години се говори и пише за „опорни точки“, малцина са тези, които са ги виждали. Те могат да бъдат разпознати в поредицата текстове, които се появиха по адрес на Иван Гешев. Като започнем от постингите/статии на Иванов, минем през дежурното мнение на политкомисаря и класически болшевик Евгений Дайнов, хоноруваните автори в „Дойче веле“, част от които пи-ар-ствали за „Да, България“ и стигнем до пропадналите кандидати за всевъзможни постове от въпросната партия. Да атакуваш Иван Гешев, защото е получил дипломата за завършено юридическо образование от Висшия институт за подготовка на офицери и научно изследователска дейност на МВР, е преди всичко признак на тежки комплекси. Най-малкото, защото Гешев завършва настоящата Полицейска академия, когато там се е влизало изключително трудно, както впрочем продължава да бъде и сега, а и във времена, в които преподавателите по юридическите специалности са били известни професори и доценти от Юридическия факултет на Софийския университет „Св. Климент Охридски“. И какво трябва да рече „завършил Магнаурската школа“, както тумба неолиберасти драскат из фейсбуците си? Нима е срамно да искаш да се образоваш и да работиш за сигурността на държавата? Същите тези комплексирани болшевики ще са първите, които ще писнат до небесата, ако някой им удари шамар на улицата и ще питат истерично къде е полицията. За разлика от тези, които го атакуват, професионалната биография на Иван Гешев е изцяло свързана с работата в полицията, следствието и държавното обвинение. Факт е, че първото работно място на Христо Иванов извън хранилката на неправителствените организации, проводници на чужди интереси, бе Министерството на правосъдието. Това, освен всичко друго, обяснява и хаоса, който настъпи в управлението на институцията, макар и в краткия период на пребиваването му в нея. Даже най-добре е Христо Иванов да спре да твърди, че партията му е „най-компетентна“ по отношение на дигиталните технологии. Ако беше така, като министър нямаше да сложи за изпълнителен директор на Агенцията по вписванията Елена Маркова, приятелка от детството на Атанас Атанасов – настоящ лидер от ДСБ, така щото всички действия по оптимизация на системите да се окажат безвъзвратно закъснели, а оттам и да се стигне до срива на Търговския регистър. Всъщност, когато говорим за професионални качества и образование, някак обидно за юридическата общност звучи хора като Иванов да смятат себе си за носители на експертиза в правната област. Най-малкото, защото когато стана министър през август 2014 г., Иванов трябваше да обясни защо е изпаднал до състояние, че да бъде заличен от адвокатския регистър заради неплатени такси, а НПО-то, което доскоро беше ръководил, не бе подавало отчети за своята дейност. Ситуацията се повтори и преди няколко месеца с липсата на платените задължителни здравни осигуровки от страна на Иванов. Тъжна реалност, заглушаваща мнението на едно от най-известните имена в правната наука в наши дни – проф. Огнян Герджиков, който вече даде положителна оценка на номинацията на Иван Гешев. Освен че идва от средите на държавното обвинение, преминал през всичките стъпала на кариерата, нещо, което в най-новата история при избора на главен прокурор е прецедент, Иван Гешев получи подкрепа и на колегите в лицето на двете съсловни организации – Асоциацията на прокурорите и Камарата на следователите. Това в голяма степен се дължи и на позицията на Иван Гешев за запазване на независимостта на прокуратурата като част от съдебната власт. Това няма как да се харесва на онези политико-икономически и адвокатски кръгове, които повече от 20 години целят точно обратното – тотално неглижиране на ролята на държавното обвинение и изхвърлянето му от „третата власт“. Когато преди две десетилетия Иван Костов залага на преподавателя по право, бивш зам.-министър на правосъдието и бивш съдия Никола Филчев, той се надява, че през него това ще се случи. Уви, проваля се, а Филчев влиза в историята като главния прокурор, успял да гарантира и по конституционен път независимостта на държавното обвинение. Преподавателят и настоящ председател на Конституционния съд Борис Велчев, макар и да е по-либерален, също не допуска ролята на прокуратурата да бъде принизена. Независимо, че идва в държавното обвинение като съдия, Сотир Цацаров запазва независимостта на прокурорите, точно когато напъните пак са големи – при последните промени в Конституцията от 2015 г. Това, че в понеделник може да се окаже, че Иван Гешев няма конкурент за поста, не е същественото, защото той е най-разпознаваемият кандидат за главен прокурор в новата история. Безспорен аргумент за наличието на пълна прозрачност на процедурата. В началото на прехода не бяха много тези, които добре познаваха Иван Татарчев, а и тогава все още „грантовата демокрация“ не беше позната. За мнозина името на проф. Никола Филчев също не бе широко известно, за разлика от това на Бойко Рашков, който първоначално бе избран за „обвинител №1“, но по указания на Иван Костов тогавашният президент Петър Стоянов не подписа указа, ВСС бе сменен и близкият до БСП Рашков така и не стана главен прокурор. Проф. Борис Велчев пое прокуратурата след професионални ангажименти, свързани с тогавашния президент Георги Първанов, чийто секретар по юридическите въпроси беше преподавателят от Алма Матер. Сотир Цацаров бе известен като добър съдия от Пловдив, чиито съдебни актове обичайно се потвърждават от върховната инстанция, но не бе широко познат в юридическите среди в София. В този смисъл, особено през последните две години, Иван Гешев всеки ден е пред погледа на обществото. При това в буквалния смисъл. Резултатите от неговата работа са видими – арести на знакови имена от годините на Прехода, обвинения за корупция, първи осъдителни присъди за същото, притиснати с обвинения и пратени на съд олигарси, чиито медии сега са в основата на атаката срещу номинацията. Същественото до момента е, че Иван Гешев е тази нужна алтернатива на атакуващите неговите професионални постижения. Те са фенове на румънския антикорупционен прокурор Лаура Кьовеши, но се страхуват, че българският ù прототип ще ги прати в ареста и ще ги изправи на подсъдимата скамейка. Те лъжат, че са за върховенство на закона, защото всъщност са противници на ефективните действия на прокуратурата. Това е и най-сериозният резултат от началото на „калната война“, която ще ескалира в следващите три месеца. Но тук битката не е просто за това кой ще е главен прокурор, а е много по-голяма. Ако има начин да бъде представена по най-разбираем начин ситуацията, то трябва да е ясно, че Гешев е на страната на тези, които искат силна държава, охранявани граници, твърд удар срещу престъпността – от най-високите етажи на властта, през далавераджиите на средно ниво в държавната администрация и местните феодали, и се стигне до рекетьори, джебчии и телефонни измамници. Срещу него са защитниците на легализирането на марихуаната, привържениците на еднополовите бракове и лобистите на местни и чуждестранни икономически и политически интереси, тези, които не искат въздаването на справедливост за престъпленията на прехода, които са им осигурили нужните финанси, с които днес водят войната срещу държавата.", "date": "2019.07.25", "title": " За кожата на един прокурор\t"}
{"url": "https://trud.bg/%d0%bd%d0%b0%d1%80%d0%b5%d0%b6%d0%b4%d0%b0%d1%82-%d0%bd%d0%b0-%d0%bf%d0%bb%d1%83%d0%b2%d1%86%d0%b8%d1%82%d0%b5-%d0%b4%d0%b0-%d1%81%d0%b5-%d0%b4%d1%8a%d1%80%d0%b6%d0%b0%d1%82-%d0%bf%d1%80%d0%b8%d0%bb/", "text": "Международната федерация по плувни спортове (ФИНА) прибави спешно нова клауза към кодекса за поведение на състезателите след скандалите на световното първенство в Куанджу (Република Корея). Новото правило постановява спортистите „стриктно да избягват неподходящо или обидно поведение спрямо съдии, други участници или членове на отбори, зрители по време на събитието“.  Поводът бе конфликтът между шампиона на 200 и 400 метра свободен стил Сун Ян и австралиеца Мак Хортън, който не пожела да се качи на подиума до китаеца на второто си място на 400 м. В подкрепа на Хортън се обявиха голяма част от сънародниците му и американските плувци с довода, че Сун имал предишни допинг прегрешения. Скандалът се повтори и при награждаването на 200 м, когато британецът Дънкан Скот отказа да поздрави азиатеца.  „Аз съм с Мак, защото Сун не уважава нашия спорт“, обяви Скот. „Аз съм победител, а ти загубил“, отговори му шампионът. И двамата получиха официални предупреждения от ФИНА. Доминаторът в бруста Адам Пийти също се застъпи за сънародника си Скот.  „Когато има нещо нередно и гласът на спортистите трябва да се чува“, заяви Пийти, който вече спечели титлите на 50 и 100 м.", "date": "2019.07.25", "title": " Нареждат на плувците да се държат прилично на световното"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bd%d0%b0%d0%b3%d0%bb%d0%b8-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b2/", "text": "Петима нагли телефонни измамници са в ареста. Те ужилили две възрастни жени от Бургаско със сумата от 2600 лева. Това съобщи пред журналисти Районният прокурор на Бургас Иван Кирков. Едната пенсионерка е на 97 години от Средец, а другата е 77 годишна, също от Бургаско. Те са били измамени по традиционната схема да помагат на полицаи в разкриване на телефонни измами. Двама от извършителите са от русенското село Ветово. Другите трима, които са помагали за осъществяването на измамите, са от Бургас. Русенските измамници са двама братя, единият от които е лежал многократно в затвора. Най-възрастният от бургазлиите е 70-годишен, каза старши комисар Калоян Калоянов, директор на ОД на МВР. Полицията е по петите на още телефонни измамници и разследва пет нови случая, като прицел на мошениците отново са били пенсионери. Ощетили са ги със сумата от 60 000 лева. Схемата отново е била с позвъняване на домашните телефони на възрастните хора с цел да „помогнат за разкриване“ на ало-измамници. Схемата е перфектно задействана по начин, по който да няма никаква връзка между жертвите, мулетата и измамниците. Мошениците от двата града направили връзка помежду си чрез обява за работа във вестник. На помощ на бургаските полицаи се отзовали и русенските им колеги.  Измамниците са задържани за срок от 48 часа, като в петък следобед ще бъде разгледана мярката им за неотклонение за постоянно задържане, обясни прокурор Йовита Григорова. В контакт сме с банковите служители, които ни предупреждават за възрастни хора, които искат да теглят безпричинно големи суми пари от сметките си. Само за последния месец по този начин са предотвратени пет измами, каза старши комисар Калоянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Заловиха нагли телефонни измамници в Бургас"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d1%84%d0%b8%d1%80%d0%bc%d0%b0%d1%82%d0%b0-%d0%bd%d0%b0-%d0%ba%d1%80%d0%b8%d1%81%d1%82%d0%b8%d1%8f%d0%bd-%d0%b1%d0%be%d0%b9%d0%ba%d0%be%d0%b2/", "text": "Установени са над 500 000 имейл адреси с пароли в иззети от властите компютърни носители на фирмата, на чийто мениджър бе повдигнато обвинение за тероризъм чрез извършване на компютърно престъпление след кибератаката против НАП. Това съобщи  зам.-главният прокурор Иван Гешев в Добрич. Имейлите, намерени днес, са от популярен български сайт за електронна поща. „Някой е хакнал пощенската платформа. Намерени са над 500 000 пароли, плюс съответните имейл адреси“, каза Гешев. По думите му, в базата данни е извършвано търсене и са отваряни определени пощи на определени хора. Гешев допълни, че действията на фирмата, хакнала сайта, са в противоречие със закона, а търговската дейност е била използвана, за да бъде атакувана държавата. „Предстои да бъде доказана основната дейност на фирмата, чийто собственик и служители са привлечени като обвиняеми, и най-вероятно ще се окаже киберрекет“, посочи Гешев.", "date": "2019.07.25", "title": " Иван Гешев: Фирмата на Кристиян Бойков е хакнала български сайт за електронна поща\t"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%bc%d0%be%d1%80%d1%8f%d1%86%d0%b8-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%be%d1%82-%d1%83%d0%ba%d1%80%d0%b0%d0%b8%d0%bd%d1%81%d0%ba/", "text": "Най-малко седем моряци са били арестувани на руския танкер,  , заяви във Фейсбук главният военен прокурор Анатолий Матиос. Матиос напомня и че задържането на руския плавателен съд е следствие от инцидента в Керченския проток. Междувременно от външното министерство в Москва заявиха, че са започнали разследване на инцидента с танкера NEYMA. Пред   от ведомството казаха: „Ако руснаци са взети за заложници това може да бъде определено като грубо погазване на на международните спогодби и последствията няма да се забавят“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Седем моряци са задържани от украинските власти на руски танкер"}
{"url": "https://trud.bg/%d0%b2%d1%82%d0%be%d1%80%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%ba%d0%b0%d1%87%d0%b8-%d0%ba2/", "text": "Стефан Стефанов стана вторият българин, изкачил К2 (8611 м). През 2014-а Боян Петров е първият, който стъпва на втория най-висок връх в света. Столичният адвокат е част от международна експедиция от 18 души, атакувала сочения за най-труднодостъпен осемхилядник и втори по смъртност след Анапурна (8091 м).  Групата е опитала да стъпи на върха на 18-и юли, но 400 метра под височината се е върнала заради лавина опасност и липса на опънати въжета до К2. А на 22 юли атаката вече е била успешна. Преди година Стефанов покорен Еверест, а през май стъпи и на третия връх на планетата – Канчендзьонга (8586 м).", "date": "2019.07.25", "title": " Втори българин качи К2"}
{"url": "https://trud.bg/%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d1%8a%d1%82-%d0%bd%d0%b0-%d1%82%d0%b0%d0%b4-%d0%b3%d1%80%d1%83%d0%bf-%d0%be%d0%b1%d0%b2%d0%b8%d0%bd%d0%b5%d0%bd-%d0%b7%d0%b0-%d0%b0/", "text": "Надявам се на подкрепа както от обществото, така и от държавата – ние искаме да работим в полза на държавата, а не против нея. Това заяви в интервю за   собственикът на фирмата за киберсигурност „ТАД Груп“ Иван Тодоров, който   заради кибератаката срещу НАП. „Вече 3-4 години се опитваме да подобрим сигурността и на частни, и на държавни институции“, подчерта той, като каза, че е изненадан от обвинението и е научил за него от медиите. Тодоров отрече да е подбуждал сочения от прокуратурата за извършител на хакерската атака Кристиян Бойков, но и посочи, че фирмата няма система за контрол над онлайн активността на служителите: „Не сме пъдари на нашите служители, имаме политики, които те трябва да спазват и вярваме, че го правят“. Тодоров е в Канада, по думите му – на среща на веригата ресторанти, които управлява в България: „Тази среща е ежегодна и подлежа на глоба от 5000 долара, ако не присъствам. Билетите ми са купени преди два месеца и мога да го удостоверя.“ Собственикът на „ТАД Груп“ заяви, че се прибира през следващата седмица и планира веднага да се яви пред властите, за да помогне на разследването и да разбере в какво е обвинен. Голяма е вероятността да бъде арестуван още на летището. „Наясно съм, нямам от какво да се страхувам“, категоричен беше бизнесменът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Собственикът на „ТАД груп“, обвинен за атаката срещу НАП, се прибира в България\t"}
{"url": "https://trud.bg/%d0%bf%d0%b0%d1%80%d0%b8%d0%b6-%d0%be%d1%82%d1%87%d0%b5%d1%82%d0%b5-%d1%80%d0%b5%d0%ba%d0%be%d1%80%d0%b4%d0%bd%d0%b0-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b0-%d0%be%d1%82-41/", "text": "Френската столица Париж отчете днес най-високата температурата в историята си, счупвайки предишния рекорд от преди 70 години, съобщиха от метеорологичната служба на Франция. Температурата от 41 градуса по Целзий е отчетена в региона на парк Монсури, което надминава предишната най-висока стойност от 40,4 градуса от юли 1947 г.", "date": "2019.07.25", "title": " Париж отчете рекордна температура от 41 градуса"}
{"url": "https://trud.bg/%d1%82%d0%b8%d1%85%d0%be%d0%bc%d0%b8%d1%80-%d0%b8%d0%b2%d0%b0%d0%bd%d0%be%d0%b2-%d0%bf%d1%80%d0%b5%d0%be%d0%b4%d0%be%d0%bb%d1%8f-225-%d1%81%d0%bc-%d0%b7%d0%b0-%d1%87%d0%b5%d1%82%d0%b2%d1%8a%d1%80/", "text": "Тихомир Иванов прелетя 225 см и грабна четвърта титла в скока на височина на държавното първенство на стадион „Васил Левски“. Талантът на „Еврофутбол“ направи един фаул на 2,28 м и вдигна летвата на 2,33 м, колкото е олимпийският норматив, но не успя. „Надявам се на световното в Доха през септември да преодолея и тази височина“, заяви Иванов. Скачачът започва лагер в Стара Загора и се надява да бъде поканен поне на още един от турнир от Дамантената лига, за да може участие във финала на веригата. Друг спортист, подпомогнат от букмейкъра, Петър Пеев спечели два сребърни медала– на 100 м фиксира 10,69 сек, а на 200 м даде 21,18 сек. Първи на двете дистанции е Антонио Иванов, трикратен талант на „Еврофутбол“.", "date": "2019.07.25", "title": " Тихомир Иванов преодоля 225 см за четвърта титла"}
{"url": "https://trud.bg/%d1%81%d0%b5%d0%bb%d0%be-%d0%b8%d0%b7%d0%ba%d0%be%d0%bb%d0%b8-%d0%bf%d1%80%d0%b0%d1%81%d0%b5%d1%82%d0%b0%d1%82%d0%b0-%d1%81%d0%b8-%d0%b2-%d0%be%d1%87%d0%b0%d0%ba%d0%b2%d0%b0%d0%bd%d0%b5-%d0%bd%d0%b0/", "text": "Сливенското село Глушник изколи прасетата си в непосилните летни жеги, съобщиха местни жители. Хората се решили на тази стъпка, за да предотвратят загубите, ако африканската чума по свинете евентуално нахлуе и в Сливенския край. Тогава животните им ще бъдат евтаназирани и загробени. А сега, след лятната „Коледа“, свинското месо е прибрано във фризерите. „Миналия четвъртък имаше общинска епизоотична комисия, на която ни разясниха какво представлява това заболяване по прасетата“, каза кметът на селото Димитър Петков. Той веднага информирали местните жители за острата зараза. Хората нямало да бъдат обезщетени от държавата, ако се стигнело до принудителна евтаназия, тъй като стопанствата им от типа „заден двор“ не били регистрирани. Нито пък имали документи, с които да докажат откъде са купили свинете и какъв е техният произход. „Колко прасета бяха заколени, не мога да кажа. В събота ми се обадиха 15 души, а в неделя – още доста хора“, обясни кметът Петков. Глуфишевци са особено чувствителни на тема „епидемии“ по животните. Преди две години бе открит случай на инфлуенца в домашно стопанство в Глушник. За да предотвратят разпространението на птичия грип, ветеринарните власти умъртвиха всички домашни птици в селото – близо 1400 кокошки, пилета, петли, патици, пуйки, фазани и токачки. Сред тях имаше и 315 домашно отглеждани пощенски гълъби. „Такова нещо не може да се забрави. Болно им е на хората“, коментира лаконично кметът. На територията на област Сливен засега няма регистриран случай на африканска чума по свинете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Село изколи прасетата си в очакване на африканската чума"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d0%b1%d0%b8%d1%85%d0%b0-%d1%81%d1%8a%d1%80%d0%b1%d0%b8%d1%8f-%d1%81-32/", "text": "Мъжкият национален отбор по волейбол спечели с 3:2 (23, -23, -21, 21, 22) първия приятелски мач срещу Сърбия в Белград. Битката продължи над 2 часа и половина като тайбрекът се игра до 25 точки. Селекционерът Силвано Пранди завъртя в игра общо 11 състезатели, а титуляри бяха Георги Сеганов, Цветан Соколов, Николай Пенчев, Розалин Пенчев, Светослав Гоцев, Виктор Йосифов и либерото Теодор Салпаров. Най-резултатен бе Соколов с 19 точки.  Късно снощи бе и вторият мач между двата тима. Срещите са част от подготовката на волейболистите за олимпийската квалификация във Варна идния месец.", "date": "2019.07.25", "title": " „Лъвовете“ биха Сърбия с 3:2"}
{"url": "https://trud.bg/%d0%bc%d0%b0%d0%bd%d0%b8%d0%b0%d0%ba-%d0%be%d0%bf%d0%b8%d1%82%d0%b0-%d0%b4%d0%b0-%d0%bd%d0%b0%d1%81%d0%b8%d0%bb%d0%b8-%d0%b1%d0%b0%d0%b1%d0%b0/", "text": "Бивш затворник на 41 г. нахлу в къщата на два пъти по-възрастна жена, но тя успя да го прогони. Опитът за изнасилване станал в нощта срещу четвъртък в шуменското село Косово. Местният Митко Банков бил чут от кучето, което започнало да лае и това разбудило домакинята. Мъжът отвинтил крушка и я атакувал в тъмното, натискал жената да не вика, но съседи я чули. Те дошли на помощ, а Митко хукнал да се спасява. Арестуван е от полицията и се очаква прокуратурата в град Нови пазар да поиска от съда постоянна мярка задържане под стража за рецидивиста. Митко е излязъл от затвора през декември м.г. През 2012 и 2013 г. пак има два опита за гаври с жени. През 2012 г. нахлул в къщата на пенсионерка пак след отвъртане на бушони. Тогава жената не само го прогонила, но оказала съпротива с дъска, а той я ухапал по главата. Твърдял, че бил влязъл, за да търси храна и разследването не успяла да докаже друго. На следващата година нахлул в къщата на самотна майка с 4 деца, чийто мъж бил на гурбет. Също съсед я отървал от насилника.", "date": "2019.07.25", "title": " Маниак опита да насили баба"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b8%d1%82%d0%b5-%d0%b2-%d1%81%d1%82%d0%be%d0%bb%d0%b8%d1%87-2/", "text": "Управляващите в Столична община пилеят парите на софиянци. Освен това не постигат заложените цели и не подобряват средата на живот на гражданите. Този извод направи Калоян Паргов, лидер на БСП – София и председател на групата на социалистите в СОС по време на днешната сесия по повод на внесен Доклад от кмета Йорданка Фандъкова с годишния отчет за изпълнението на бюджета на СО към 31 декември 2018 г. Той беше приет, въпреки че групата на социалистите не го подкрепи, съобщиха от пресцентъра на партийната структура. „Този доклад показва политиката на управляващите в Столична община при решаването на редица проблеми в София, коментира Калоян Паргов. – За поредна година можем да кажем, че касовото изпълнение на бюджета на столицата за 2018 г. не реши нито един проблем. Отсъства програмното бюджетиране, за което ние, от БСП, говорим години наред“. Според Калоян Паргов изпълнението в приходната част ясно показва, че общинските съветници от БСП са напълно прави да критикуват управляващите в СО за това, че приходите са занижени нарочно. „При отчитането те се хвалят с преизпълнение на приходната част, обясни той. – Ефективността на разходваните публични средства обаче е не повече от 60-70%. Това означава, че 200 милиона са останали неизразходвани. На практика имаме за 200 милиона лева нематериализирани надежди на софиянци и спестени средства от инвестиции за подобряване на качеството на живот в града. А всички виждаме и усещаме в каква среда живеем. Тя зависи именно от публичните средства, които управляващите в СО са похарчили. Примери има достатъчно – като започнем от най-пресния – ремонтът на Западния парк и се върнем назад през улица „Граф Игнатиев“, бул. „Дондуков“ и редица други. Всичко това ясно показва, че липсва ефективност при разходването на средствата и контрол. А резултатът, в крайна сметка, е един – управляващите в Столична община пилеят парите на софиянци. Освен това не постигат заложените цели и не подобряват средата на живот на гражданите“. Лидерът на БСП – София беше категоричен, че бюджетът, който управляващите в СО отчетоха за 2018 г. на днешната сесия, се отличава от този по време на управлението на Стефан Софиянски само по размера на средствата в него. „Просто 10-15 години по-късно имаме различна финансова среда. По нищо друго обаче не се отличава – нито по съставянето му, нито по отчитането, коментира Калоян Паргов.", "date": "2019.07.25", "title": " Калоян Паргов: Управляващите в Столична община пилеят парите на софиянци"}
{"url": "https://trud.bg/%d0%b0%d1%81%d0%be%d1%86%d0%b8%d0%b0%d1%86%d0%b8%d1%8f%d1%82%d0%b0-%d0%b7%d0%b0-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8/", "text": "Кризата с африканската чума ще доведе до драстично увеличение на цените на свинското месо в България. Това показват данни на Асоциацията за защита на потребителите. „В краткосрочен план поскъпването ще бъде в рамките на 10%, а дългосрочно до края на годината може да достигне 50%, ако не бъде овладяна заразата“, заяви председателят на асоциацията Пейо Майорски. За една седмица килограм свинско месо вече се е увеличила с 19 стотинки в търговската мрежа. Средната цена в момента е 7,60 лв. за кг, която се е повишила със 7% спрямо предходния месец. „Като намалее броят на животните в страната, нормално е да има по-високи цени, защото ще се наложи внос. Това е нормално да се случи на пазара за месо“, коментира той. Световните цени на свинско месо също се покачват през последните месеци. Причината е в разпространението на африканската чума по свинете в Азия. Цената на суровината на световните пазари вече регистрира 30-процентен ръст през пролетта. В Германия поскъпването е с 25% – от 1,36 до 1,70 евро на кг кланично тегло. В Испания повишението е с 28% – от 1,04 до 1,33 евро на кг. В Холандия цената се е повишила с 27% – до 1,77 евро, а в Дания с 21% – до 1,38 евро. Прогнозите са през втората половина на годината да има ново повишение. Европа е нетен износител на свинско и България внася две трети от суровината си от ЕС. Китай е най-големият производител в света. Заради заразата в последните месеци там са избити над 1.2 млн. животни. Именно огромният недостиг в Китай ще повиши и световните цени, включително и на българския пазар, където по-голямата част от суровината е внос. Избиването на животни и затварянето на свинекомплекси ще съсипе бизнеса в България за дълъг период от време, каза Пейо Майорски. Има реална опасност свиневъдството да се заличи като отрасъл. Това означава загуба на работни места, поминък и приходи за държавата. По данни на Българската агенция за безопасност на храните общият брой на индустриалните ферми в България е 60, а броят на животните в тях 387 578. Броят на закланите свине у нас в промишлени условия през първите два месеца на 2019 г. е 175 хил. спрямо 151 хил. за същия период на 2018 г. Това води до увеличение на производството на свинско месо с 13%, изчислено на годишна база. Годишно в България свинско месо се добива от 1.5 млн. прасета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Асоциацията за защита на потребителите: Свинското месо ще поскъпне драстично заради африканската чума"}
{"url": "https://trud.bg/%d0%b1%d0%b5%d0%b7-%d0%bd%d0%be%d0%b2-%d1%81%d0%b1%d0%bb%d1%8a%d1%81%d1%8a%d0%ba-%d0%bc%d0%b5%d0%b6%d0%b4%d1%83-%d0%ba%d0%b8%d0%bd%d0%b3-%d0%b8-%d0%b5%d1%84%d0%b8%d0%bc%d0%be%d0%b2%d0%b0/", "text": "Лили Кинг и Юлия Ефимова няма да си дадат нова среща на световното първенство по плуване в Куанджу. Американката спечели титлата на 100 метра бруст, но отпадна още в сериите на 200 м. Тя завърши първа в своето плуване, но бе дисквалифицирана, тъй като съдиите решиха, че не е пипнала стената и с двете ръце едновременно. ФИНА пък не уважи протеста на американския тим.  „Като видях надписа „дисквалифициран“, изтръпнах – заяви рускинята. – Нали знаете, че всички правят разни неща, а после наказват руснаците.“", "date": "2019.07.25", "title": " Без нов сблъсък между Кинг и Ефимова"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%bc%d0%b5%d0%bd-%d0%bc%d0%be%d0%b6%d0%b5-%d0%b4%d0%b0-%d1%86%d0%b5%d0%bb%d1%83%d0%b2%d0%b0%d1%82-%d0%bd%d0%be-%d0%b0%d0%b7-%d0%bd%d0%b5/", "text": "Кубрат Пулев вече загърби драмата с наказанието за сексуален тормоз и дори намери сили да се шегува по темата. Боксьорът даде интервю на репортерката Хелън Йее, която преди време си изпати от негови фенове в социалните мрежи заради приликата си с Джени Суши.  „Няма начин да те целуна, други може да целуват мен, но аз вече първо ще питам“, заяви Кобрата преди да завърши интервюто с въздушна целувка.  Иначе българинът отново обяви, че следващата му цел е мач за световната титла с настоящия шампион Анди Руис.  „Той е много силен и е бърз – смята Пулев. – Но мисля, че съм доста по-добър. Всеки ден съм в залата, засега не тренирам много сериозно, но когато се подготвя добре, никой не може да ме победи.“  Междувременно Руис обяви, че при никакви условия не би приел реванш с Антъни Джошуа във Великобритания. Причината е положителната проба на Дилиън Уайт – друг боксьор от тима на промоутъра Еди Хърн. Британецът от ямайски произход бил хванат преди мача си с Оскар Ривас, който спечели през уикенда. Колумбиецът веднъж свали на пода Уайт, но в крайна сметка загуби по точки. Сега обаче Ривас се надява да му бъде присъдена служебна победа и статута на претендент за титлата на Световния боксов съвет (WBC).", "date": "2019.07.25", "title": " Кобрата: Мен може да целуват, но аз не"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%b1%d0%bb%d1%8a%d1%81%d0%bd%d0%b0-3-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5/", "text": "80-годишен пенсионер от Руенското село Трънак е блъснал играещо на пътя дете. възрастният водач управлявал автомобила си – „Фолксваген“, но не видял малчугана и го помел по пътя между Айтос и село Дъскотна, на разклона за Шиварово. Инцидентът е станал в 15.08 часа в четвъртък. Според очевидци, 3-годишното дете внезапно изскочило на пътя. То играело в двора на къща без ограда, наета от родителите му- дървосекачи от Котелско, дошли на гурбет в Руенския Балкан. Детето е било откарано в болница.", "date": "2019.07.25", "title": " Пенсионер блъсна 3-годишно дете"}
{"url": "https://trud.bg/%d0%bd%d0%be%d0%b2%d0%b8-%d1%82%d0%b0%d0%ba%d1%81%d0%b8-%d0%b7%d0%b0-%d1%82%d0%b5%d0%b3%d0%bb%d0%b5%d0%bd%d0%b5-%d0%be%d1%82-%d0%b1%d0%b0%d0%bd%d0%ba%d0%be%d0%bc%d0%b0%d1%82-%d0%b2-%d0%b3%d1%8a%d1%80/", "text": "От понеделник влизат в сила нови такси за потребителите, които използват гръцката си дебитна карта, за да теглят от банкомат, различен от издадената от тях банка. Високите оперативни разходи за банкоматите са причина за налагане на по-високи такси на потребители, които ползват банкомат различен от издателя на картата, твърдят банкови служители. Прилагането на новите комисиони започва следващата седмица и ще се прилага отделно от всяка кредитна институция. Всяка банка адаптира ценовата си политика към регламентите на ЕС, така че всички картодържатели, гърци и чужденци, трябва да плащат същото, когато правят транзакции на банкомат от кредитна институция, която не е издател на тяхната карта. Подробно, такси за всяка банка: Alpha Bank – Теглене на банкомати от други банки в Гърция и Еврозоната До 150€: такса 1.50€, От 160€ до 250€ : 1,60€ , Повече от 250€ : 1,65€ – теглене от банкомат извън еврозоната 1% от сумата за теглене с минимум 4,40€ на трансакция Eurobank – Теглене на банкомати от други банки в Гърция и Еврозоната 1,60€, независимо от сумата – теглене от банкомат извън еврозоната – 1,05% от сумата за теглене. Национална банка – Теглене на банкомати от други банки в Гърция и Еврозоната До 150€: 1.30€, От 160€ до 250€: 1.40€, Повече от 250€: 1,60€ Теглене от банкомат извън еврозоната: 1% от сумата за теглене с минимум 3€ и максимум 5€на транзакция Банка Пиреос – Теглене на банкомати от други банки в Гърция и Еврозоната До 250€: 1.40€ , Над 250€ : 2,20€ Теглене от банкомат извън еврозоната: Разходи 4€ за трансакция плюс 2% от сумата за теглене с минимум 1€ и максимум 30€ за трансакция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Нови такси за теглене от банкомат в Гърция"}
{"url": "https://trud.bg/%d1%81%d0%bb%d0%b0%d0%b2%d1%87%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2-%d0%b2%d0%bc%d1%80%d0%be-%d0%b8-%d0%bd%d1%84%d1%81%d0%b1-%d1%81%d0%b0-%d0%b8%d0%b7%d0%ba%d0%bb%d1%8e%d1%87%d0%b8/", "text": "ВМРО и НФСБ са решили да изключат партия „Атака“ от т.нар. „малка коалиция“, която подкрепя ГЕРБ в управлението. Това обяви Славчо Атанасов, депутат от „Обединени патриоти“ по БТВ. „Раздялата с „Атака“ вече е факт. Тя е изключена от коалицията. ВМРО и НФСБ вече няма да се съобразяват и да търсят общи решения с „Атака“, каза Атанасов. По думите му, всеки момент лидерите на ВМРО и НФСБ ще обявят решението си. Стигна се до извода, че не може да продължаваме вече по този начин – като орел, рак и щука. Не може да даваме подобни послания на обществото, категоричен бе Атанасов. „Когато една коалиция не работи добре, партньорите трябва да се разделят“, добави той.", "date": "2019.07.25", "title": " Славчо Атанасов: ВМРО и НФСБ изключиха „Атака“ от „Обединени патриоти“"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%80%d0%b0%d0%b7%d1%80%d0%b0%d0%b1%d0%be%d1%82%d0%b2%d0%b0-%d0%b1%d0%be%d0%b5%d0%bd-%d0%bb%d0%b0%d0%b7%d0%b5%d1%80-%d0%b7%d0%b0-%d0%b1%d0%be%d1%80%d0%b1/", "text": "Франция планира да разработи антисателитни лазерни оръжия, обяви министърът на отбраната, като изложи новата военна стратегия на страната за космоса. “Ако нашите спътници са застрашени, ние възнамеряваме да ослепим тези на нашите противници”, обясни Флоранс Парли. “Запазваме си правото и средствата да можем да отговорим: това може да означава използването на мощни лазери, използвани от нашите сателити или от патрулиращи нано-спътници”, каза министърът, предаде  . Понастоящем се изчислява, че около 2000 активни спътника обикалят около Земята, най-вече за да бъдат ползвани за търговски комуникации, но също така и следене на времето и за шпионаж. Експерти отбелязват, че САЩ, Русия и Китай са способни да унищожат вражеските сателити, използвайки ракети, изстреляни от Земята, а вероятно и предизвиквайки съзнателно сблъсъци. Представител на НАТО каза пред Франс прес миналия месец, че не е известно да има разположени в орбита оръжия с космическо базиране, но нараства загрижеността от „засилващото се агресивно поведение“ на Китай и Русия. През март Индия разруши един спътник с ракета. Френският президент Еманюел Макрон обяви на 13 юли намерението си да създаде френско командване на космическите сили.", "date": "2019.07.25", "title": " Франция разработва боен лазер за борба със сателити"}
{"url": "https://trud.bg/%d0%b5%d0%b7%d0%b5%d1%80%d0%be%d1%82%d0%be-%d0%b2-%d0%bf%d0%b0%d1%80%d0%ba-%d0%b1%d0%b0%d1%87%d0%b8%d0%bd%d0%be%d0%b2%d0%be-%d1%81-%d0%bd%d0%be%d0%b2%d0%b8-%d0%be%d0%b1%d0%b8%d1%82%d0%b0/", "text": "Нови 30 млади патици вече  обитават езерото на парк „Бачиново“ в Благоевград. Пернатите животни са осигурени от Ловно-рибарско дружество „Сокол 1911″, а целта е да се обогати биоразнообразието във водния басейн, съобщиха от общината. Заради новите обитатели се налага временно да бъде ограничен периметърът на движение на единият мъжки лебед в езерото. Причината за това е, че птицата, пазейки своите бебета лебеди, вижда заплаха в останалите пернати и ги напада. Лебедът ще бъде пуснат свободно във водите на езерото, веднага, след като свикне с новите обитатели. За птиците във водния басейн в парк „Бачиново“ се грижат служители на общинската фирма „Биострой“, които ги хранят със специална храна.", "date": "2019.07.25", "title": " Езерото в парк „Бачиново“ с  нови обитатели"}
{"url": "https://trud.bg/%d1%8e%d1%80%d0%b3%d0%b5%d0%bd-%d0%ba%d0%bb%d0%be%d0%bf-%d0%bf%d1%80%d0%b8%d0%b7%d0%bd%d0%b0-%d0%bb%d0%be%d1%88%d0%be-%d0%bd%d0%b8-%d1%81%d0%b5-%d0%bf%d0%b8%d1%88%d0%b5-%d0%b0%d0%ba%d0%be-%d1%84/", "text": "Юрген Клоп, мениджърът на „Ливърпул“, заяви, че ще е лошо, ако трансферната цел на клуба Бруно Фернандес подпише с големия съперник „Манчестър Юнайтед“. Последните информации сочат, че халфът е по-близо до преминаване на „Олд Трафорд“, отколкото да поеме към „Анфийлд“. Изказването на немския наставник също подсказва, че „мърсисайдци“ са далеч от Фернандес. Клоп съжалява от сега, че няма да може да привлече играчът на „Спортинг“ в състава си. А 24-годишният футболист вкара страхотен гол точно на „Ливърпул“ в последната контрола на английския тим по време на турнето му в САЩ за равенството 2:2.  „Ако той подпише с „Юнайтед“, тогава ще трябва да се изправим срещу него, а сега за пореден път се видя, че той е много добър играч – каза Клоп след ремито с тима от Лисабон. – На „Олд Трафорд“ вече разполагат със солиден състав, а с Фернандес могат да станат още по-силни. Това ще е лошо за нас“.  Към момента Бруно Фернандес е оставил крайното решение за бъдещето си на своите босове.  „Не ми пука за трансферния пазар, казах , че искам да играя в Англия и точка“, лаконичен бе след мача халфът на „Спортинг“.  Марсел Кайзер, треньор на португалския гранд, заяви, че трябва да се изчака, за да се види дали на неговия ключов играч ще му бъде „позволено да си тръгне“.  „Той е много важен за нас, но не знаем какво ще ни донесе бъдещето – каза загадъчно наставникът. – Аз искам той да остане, но не съм човекът, който решава това. Моята работа е друга. Сега трябва да изчакаме и да видим какво ще се случи“.", "date": "2019.07.25", "title": " Юрген Клоп призна: Лошо ни се пише, ако Фернандес подпише с „Юнайтед“"}
{"url": "https://trud.bg/%d0%bd%d0%b0%d0%bf-%d0%bf%d1%83%d1%81%d0%bd%d0%b0-%d1%84%d1%83%d0%bd%d0%ba%d1%86%d0%b8%d1%8f%d1%82%d0%b0-%d0%b4%d0%b0-%d0%bf%d1%80%d0%be%d0%b2%d0%b5%d1%80%d0%b8%d0%bc-%d0%b4%d0%b0%d0%bb%d0%b8-%d0%b4/", "text": "НАП пусна функцията в сайта си за проверка дали данните ни са сред изтеклите в хакерската атака. При отваряне на поддомейна   се иска попълване на ЕГН и телефонен номер. Системата връща SMS със съдържание „ИМА неправомерно разкрити лични данни“ или „НЯМА неправомерно разкрити лични данни“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " НАП пусна функцията да проверим дали данните ни са изтекли"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%81%d0%b2%d0%b8%d0%b4%d0%b5%d1%82%d0%b5%d0%bb-%e2%84%961-%d1%81%d1%80%d0%b5%d1%89%d1%83-%d0%b6%d0%b8%d0%b2%d0%ba%d0%be-%d1%81%d1%83/", "text": "Акция на спецпрокуратурата в София, Варна и Добрич Спецпрокурори, полицаи и жандармеристи задържаха Антон Проданов от Добрич и още трима души в София и Варна по подозрения за участие в банда, източвала ДДС. Единият от задържаните има крупен бизнес в столицата, съобщи зам.-главният прокурор Иван Гешев, който пристигна в Добрич да следи акцията. “Става дума за данъчни престъпления, извършвани от 2017 г. насам. Най-късно утре единият ще бъде обвинен като ръководител на организирана престъпна група, а останалите като участници. По първоначални данни щетите са за 300 000 лв. Възможно размерът впоследствие да нарасне съществено след изготвяне на съответните експертизи”, каза още Гешев. Той потвърди, че един от арестуваните е Антон Проданов. И добави: “В Добрич се водят противоборства между бизнес и криминални групировки, които се стараят да покажат кой е по-велик от тях. Прокуратурата също нови вина за това”. Бизнесменът Антон Проданов стана известен през лятото на 2017 г., когато гръмна аферата “Суджукгейт”. Тогава предприемачът от Добрич заяви, че е дал на областния координатор и депутат от ГЕРБ Живко Мартинов 4 тона суджук, 30 кг филе “Елена” и 30 кг пастърма. Започна разследване за рекет, което приключи с обвинителен акт срещу Мартинов, наричан вече Живко Суджука. Делото срещу него се гледа в спецсъда, а Проданов бе разпитан като основен свидетел. Пред медиите Проданов непрекъснато се оплакваше, че фирмите му са съсипани, защото в Добрич му пращат инспектори от всякакви контролни органи на проверки, в това число и данъчни. Освен това се оказа, че е близък и до местната структура на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Арестуваха свидетел №1 срещу Живко Суджука (обзор)\t"}
{"url": "https://trud.bg/%d1%82%d0%be%d1%82%d0%bd%d1%8a%d0%bc-%d0%b2%d0%b0%d0%b4%d0%b8-90-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%b4%d0%b8%d0%b1%d0%b0%d0%bb%d0%b0/", "text": "Пауло Дибала от „Ювентус“ може да премине в „Тотнъм“ през лятото. Новината съобщи британският таблойд „Дейли Мейл“. Според информацията, „шпорите“ могат да похарчат за привличането на 25-годишния аржентинец около 90 милиона евро. Ако сделката стане факт, тя ще бъде най-голямата в историята на английския клуб. Дибала обаче е вариант и за „Манчестър Юнайтед“. Шефовете на „Ювентус“ искаха нападателя да бъде част от сделката за покупката на френския полузащитник Пол Погба, но преговорите за него са в застой.  Миналия сезон Дибала участва в 42 мача за „Ювентус“, вкара 10 гола и даде 6 асистенции.", "date": "2019.07.25", "title": " „Тотнъм“ вади 90 млн. евро за Дибала"}
{"url": "https://trud.bg/%d1%84%d0%b8%d0%bd%d0%b0%d0%bb%d1%8a%d1%82-%d0%bd%d0%b0-%d0%b8%d0%b3%d1%80%d0%b0-%d0%bd%d0%b0-%d1%82%d1%80%d0%be%d0%bd%d0%be%d0%b2%d0%b5-%d0%bd%d1%8f%d0%bc%d0%b0-%d0%b4%d0%b0-%d0%b1%d1%8a%d0%b4/", "text": "Призивите на фенове на сериала „Игра на тронове“ да бъде заснет допълнителен материал от финалния му сезон останаха напразни. Програмният директор на телевизия НВО Кейси Блойс заяви, че не се обмисля сериозно възможността да се заснеме отново финалът на въпросната история, който според някои фенове и критици е разочароващ, съобщиха Ройтерс и Асошиейтед прес, цитирани от БТА. Всъщност номинациите за наградите „Еми“ по-рано този месец не бяха повлияни от въпросните призиви – „Игра на тронове“ получи рекордните 32 номинации. Телевизия НВО ще се опита да съхрани жив интереса на феновете и към нов сериал, в който действието предхожда случващото се в „Игра на тронове“. „Снимките на първия епизод от новия сериал наскоро приключиха в Белфаст – отбеляза Блойс. – Заснетият материал наистина е много добър. В новия сериал се снима Наоми Уотс, а действието се развива хиляди години преди това в „Игра на тронове“. Той увери, че негативните реакции към финала на „Игра на тронове“ изобщо няма да повлияят върху заснемането на новия сериал.", "date": "2019.07.25", "title": " Финалът на „Игра на тронове“ няма да бъде преправен"}
{"url": "https://trud.bg/%d0%b0%d0%bb%d0%b5%d1%81%d0%b0%d0%bd%d0%b4%d1%80%d0%b0-%d0%b0%d0%bc%d0%b1%d1%80%d0%be%d0%b7%d0%b8%d0%be-%d0%b8-%d0%b3%d1%80%d1%8a%d1%86%d0%ba%d0%be%d1%82%d0%be-%d0%b9-%d0%bb%d1%8f%d1%82%d0%be-%d1%81/", "text": "Остров Миконос е дестинацията, която Алесандра Амброзио избра, за да продължи лятната си ваканция. Красавицата с бразилски корени се радва на топлите слънчеви лъчи в компанията на сестра си и най-близките си приятелки. В Instagram профила си, Алесандра споделя много горещи фотоси от почивката си, като същевременно рекламира своя бранд за бельо и бански. Малко преди да замине за Гърция, Амброзио си открадна няколко дни за романтика с половинката си Николо Оди.", "date": "2019.07.25", "title": " Алесандра Амброзио и гръцкото й лято (СНИМКИ)"}
{"url": "https://trud.bg/%d1%81%d1%8a%d0%b2%d0%b5%d1%82%d0%bd%d0%b8%d1%86%d0%b8-%d1%81%d0%b8-%d1%81%d0%b2%d0%b0%d0%bb%d0%b8%d1%85%d0%b0-%d1%88%d0%b5%d1%84%d0%b0/", "text": "Председателят на Общинския съвет в шуменската община Никола Козлево Фераим Сали от ДПС е бил изненадващо сменен от местните парламентаристи на сесия в четвъртък. Била внесена докладна за извънредно прекратяване на пълномощията му, а в мотивите фигурирало от неучастие в работа на комисии до допускане на обидни реплики по време на сесии. От 11 присъствали, 7 гласували „за“. До избора на нов председател временно поста се поема от Стефан Стефанов, който оглавяваше общинския съвет на Никола Козлево до март, но също го свалиха. Сега 11-те присъстващи единодушно му гласували доверие. Той пък, е насрочил извънредна сесия за 15 август за избор на шеф на местния парламент.", "date": "2019.07.25", "title": " Съветници си свалиха шефа"}
{"url": "https://trud.bg/%d1%81%d0%b0%d1%89-%d0%b2%d1%80%d1%8a%d1%89%d0%b0%d1%82-%d1%81%d0%bc%d1%8a%d1%80%d1%82%d0%bd%d0%be%d1%82%d0%be-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5/", "text": "Американският главен прокурор Бил Бар обяви, че федералното правителство ще възстанови практиката да прилага смъртно наказание след 16-годишно прекъсване, като предстои да бъдат насрочени дати за екзекуциите на петима души, осъдени за убийство, предава AFP. Новината идва след призива на президента Доналд Тръмп за по-строги наказания при сериозните престъпления, като Бар е бил инициаторът на решението, взето от Федералното бюро за затворите, което е приело това действия. Екзекуциите ще се извършват чрез инжекции. „Министерството на правосъдието защитава върховенството на закона – ние сме длъжни пред жертвите и техните семейства да изпълним наказанията, наложени от нашите съдилища“, каза Бар в рамките на изявление.", "date": "2019.07.25", "title": " САЩ връщат смъртното наказание"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d0%bd%d0%be%d0%b2%d0%b0-%d1%81%d0%b4%d0%b5%d0%bb%d0%ba%d0%b0-%d0%b7%d0%b0-%d0%b1%d1%80%d0%b5%d0%ba/", "text": "Искането на новоизбрания британски премиер Борис Джонсън за сключването на нова сделка за Брекзит е неприемливо. Това се казва в писмо на главния преговарящ на ЕС по Брекзит Мишел Барние, адресирано до европейските дипломати, съобщи  . В него Барние определя като неприемлива идеята на Джонсън за изключването от новата сделка за Брекзит на така наречения бекстоп /режимът на оставане на Северна Ирландия в състава на митническия съюз на ЕС и единния европейски пазар след настъпването на преходния период на Брекзит/. „Вариантът с отсъствието на сделка никога няма да бъде избор на ЕС, но всички ние трябва да бъдем готови за всички сценарии“, заявява той.", "date": "2019.07.25", "title": " Брюксел: Няма да има нова сделка за Брекзит"}
{"url": "https://trud.bg/%d0%b7%d0%b0%d0%b5%d0%bc%d0%b8%d1%82%d0%b5-%d1%81%d0%b0-%d1%80%d0%b5%d0%ba%d0%be%d1%80%d0%b4%d0%bd%d0%be-%d0%b5%d0%b2%d1%82%d0%b8%d0%bd%d0%b8/", "text": "Заемите за домакинствата са рекордно евтини, показват данните на БНБ. Годишният процент на разходите (ГПР), който включва освен лихвите и всички такси и комисионни на банките, по левовите потребителски заеми е 9,89%, при 10,08% месец по-рано. ГПР на потребителските заеми в евро също намалява – от 4,11% на 4,02%. Жилищните кредити за домакинствата също са рекордно евтини. През юни ГПР по левовите жилищни заеми за граждани се понижава до 3,48%, сочат данните на Централната банка. При жилищните кредити в евро ГПР също намалява, но остава малко по-висок – 3,79%. При кредитите за бизнеса намаляват лихвите по тези в левове – до 3,80% за тези в размер до 1 млн. евро, и 2,94% за по-големите. Лихвите по евровите фирмени заеми обаче нарастват – до 3,02% по тези до 1 млн. евро, и 3,30% до по-големите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Заемите са рекордно евтини\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b8-%d0%ba%d0%be%d0%bd%d1%82%d1%80%d0%b0%d0%bf%d1%80%d0%be%d1%82%d0%b5%d1%81%d1%82-%d0%b7%d0%b0-%d0%bd%d0%be%d0%bc%d0%b8%d0%bd%d0%b0%d1%86%d0%b8%d1%8f/", "text": "Поискаха оставката на Лозан Панов В понеделник – последен ден за издигане на втора кандидатура за нов главен прокурор Номинацията на Иван Гешев за нов главен прокурор разпали страстите и за около 2 часа вчера бе блокиран трамваят по улица “Екзарх Йосиф” пред сградата на Висшия съдебен съвет (ВСС). Както писа “Труд”, кандидатурата на Гешев бе издигната в понеделник единодушно от прокурорската колегия на ВСС. Днес можеше да бъде предложена втора номинация, но това не се случи. Остана последната възможност – на извънредно заседание в понеделник, 29 юли. Това може да направи правосъдният министър Данаил Кирилов, въпреки досегашните му декларации, че няма да участва в процедурата, за да не бъде политизирана. Всъщност изборът вече бе политизиран, след като две извънпарламентарни партии се обявиха против кандидатурата на Гешев. Едната от тях – ръководена от проваления правосъден министър Христо Иванов, а другата от Атанас Атанасов, бивш шеф на Националната служба за сигурност по времето на Иван Костов. Днес те свикаха своите около 150 членове и симпатизанти на протест пред ВСС. Към тях се присъединиха Йоло Денев и “евъргрийни” като Тома Белев, както и приближени на именити подсъдими. Например – Огнян Стефанов, сочен от основния свидетел по делото “КТБ” Бисер Лазов като журналист, получавал пари и поръчки от Цветан Василев, пиарът на отстранената кметица Десислава Иванчева и пр. Друга група излезе пред сградата на контрапротест с плакати “Слугите на Прокопиев не искат Гешев за главен прокурор” и “Оставка на Лозан Панов – слуга на олигархията”. Едните и другите граждани започнаха да се обиждат с викове: “Селяни” и да се замерят със стотинки. После се разотидоха и трамваят продължи да се движи по разписание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Протест и контрапротест за номинацията на Гешев (обзор)"}
{"url": "https://trud.bg/%d0%b1%d0%be%d0%b9-%d0%bc%d0%b5%d0%b6%d0%b4%d1%83-%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%b8-%d0%b0%d0%b5%d0%ba-%d0%bd%d0%b0-%d1%81%d1%82%d0%b0/", "text": "Фенове на „Левски“ и АЕК се спречкаха в самото начало на двубоя в Ларнака от втория предварителен кръг на Лига Европа. Привържениците на „сините“ бяха разделени на две отделни трибуни – зад вратата, а другата агитка бе разположена в сектор „В“. Именно вторите и привърженици на домакините, разположени в непосредствена близост, влязоха в схватка. До сериозни инциденти не се стигна. Заради напрежението обаче на трибуната бяха разположени десетки полицаи, тъй като допреди това сигурността се осигуряваше от стюарди. Все още се изяснява първоизточникът, но за момента задържани няма. След спречкването агитката на „сините“ бе отцепена от кордон и изтеглена в края на трибуната.", "date": "2019.07.25", "title": " Бой между фенове на „Левски“ и АЕК на стадиона в Ларнака"}
{"url": "https://trud.bg/%d0%b0%d0%bb%d0%b0%d1%80-%d0%b2%d0%be%d0%b4%d0%b8-%d0%b0%d1%82%d0%b0%d0%ba%d0%b0%d1%82%d0%b0-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d1%81%d1%8a%d1%81%d1%82%d0%b0%d0%b2%d0%b8%d1%82/", "text": "Петър Хубчев, наставникът на „Левски“, хвърля от първата минута Дени Алар за двубоя с АЕК в Ларнака. За австрийския таран това е дебют сред стартовите единадесет, след като до момента влизаше като резерва в мачовете с „Ружомберок“ и „Етър“. Бившият играч на „Рапид“ (Виена) вече успя да открие головата си сметка на „Герена“, реализирайки за 2:0 срещу словашкия тим в първия предваритилен кръг на Лига Европа. На резервната скамейка пък остава Станислав Костов, а също и новото попълнение Насиру Мохамед. От групата в последния момент отпадна Мартин Д. Петков.  Рамирес, Труйолс, Мойсов, Акоран, Тричковски (к), Хевел, Гонсалес, Састре, Раул, Касес, Джианоу  Миятович, Горанов, Рейш, Каргас, Миланов, Тиам, Райнов, Мариани, Паулиньо, С. Иванов, Алар  Резерви: Н. Михайлов, Мазурек, З. Димитров, Мохамед, Костов. Д. Иванов, И. Юруков", "date": "2019.07.25", "title": " Алар води атаката на „Левски“ в Ларнака (Съставите)"}
{"url": "https://trud.bg/%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%b3%d1%80%d0%b0%d0%b4%d1%81%d0%ba%d0%b8-%d0%b0%d0%b2%d1%82%d0%be%d0%b1%d1%83%d1%81-%d1%81%d0%b5-%d0%ba%d0%b0%d1%87%d0%b8-%d0%b4%d0%be/", "text": "Нов модел малогабаритен електрически автобус бе тестван по улиците на Велико Търново, а специална локация в маршрута му бе квартал „Варуша“. Кметът Даниел Панов, експерти от общинската администрация и журналисти от медиите тестваха как се представя возилото в реални условия из града. Електрическият автобус се справи без проблем с маневрирането в старинния жилищен район. „Планираме създаването на градски маршрут до кв. „Варуша“ с новата транспортна схема, по която вече се работи. Досега градски транспорт там никога не е имало“, обяви кметът Даниел Панов. По негова идея ще бъде разработена и тестова автобусна линия, която да тръгне в най-скоро време. В обиколката бяха включени и части от квартал „Картала“, до които също не се движи обществен транспорт. В зависимост от капацитета на батерията, електробусът изминава между 160 и 220 км с едно зареждане. Возилото бе представено обстойно от управителя на фирмата вносител Николай Недялков, а до момента тестове са правени в София, Враца и Плевен. Закупуването на първите три електрически автобуси е заложено в одобрения проект на Община Велико Търново за интегриран градски транспорт, за който предстои подписване на договор с Управляващия орган на ОП „Региони в растеж“. С новата транспортна схема е планирано създаване на маршрути и връзки, които да направят градския транспорт предпочитан за придвижване във Велико Търново.", "date": "2019.07.25", "title": " За първи път градски автобус се качи до по тесните улички на „Варуша“ в Търново\t"}
{"url": "https://trud.bg/%d1%81%d0%be%d1%84%d1%82%d1%83%d0%b5%d1%80-%d0%b7%d0%b0%d0%bc%d0%b5%d0%bd%d1%8f-%d0%ba%d0%b0%d1%81%d0%be%d0%b2%d0%b8%d1%82%d0%b5-%d0%b0%d0%bf%d0%b0%d1%80%d0%b0%d1%82%d0%b8/", "text": "Създават ферми с фискални памети, където ще пазят данните за оборота Има становище на ЕК Софтуер може да замени съществуващите в момента касови апарати. Така на бизнеса няма да се налага да купува фискални устройства, а в НАП пак ще получават данни за отчетените обороти. По този проект е формирана работна група в НАП, каза директорът на дирекция “Комуникации” в приходната агенция Росен Бъчваров по време на среща с представители на бизнеса. За осъществяване на идеята от НАП са се обърнали към Европейската комисия, като от тям са отговорили, че за отчитане на оборота задължително трябва да има фискална памет, криптирано подаване на данни до нея и физическо място, на което данъчните да правят проверки. В резултат от НАП са измислили как да отпаднат касовите апарати, и да бъдат изпълнени изискванията на ЕК. Това е създаването на дейта център, който се намира на специално място, получил е одобрение за дейността си и в него има стотици фискални памети. Всеки търговец ще може да наеме една фискална памет, и да праща данни за продажбите си до нея, вместо да купува цял касов апарат. А дейта центърът ще предава данните за оборотите на търговците до НАП. Представители на бизнеса коментираха, че тези дейта центрове ще бъдат нещо като фискални ферми. Правилата за работата им обаче няма да бъдат приети до края на септември, до когато бизнесът трябва да изпълни новото изискване всеки софтуер за управление на продажбите (СУПТО) да бъде регистриран в НАП и да управлява всички касови апарати в търговския обект. Един от проблемите е, че досега в НАП са регистрирани само 196 СУПТО като основни софтуери на големите компании Microsoft, SAP и Oracal не са регистрирани. От SAP са изразили готовност да регистрират модул, който отговаря на изискванията на СУПТО. Партньори на Microsoft са регистрирали един софтуер, който за отговаря на изискванията.   Плащането с карта без фискално устройство Облекчават онлайн магазините Очаква се да отпадне изискването за издаване на касова бележка от онлайн магазин, ако плащането е направено с банкова карта, каза Паско Пасков, управител на софтуерната компания “Степ-Софт”. Целта е да бъдат облекчени онлайн търговците, като има работна група в НАП по проблема. За да стане промяната обаче платежните оператори трябва да дават данни до НАП за оборота, количеството и цената на реализираните стоки и услуги. От българските платежни оператори данни ще може да се вземат, но те така стои въпросът с такива като PayPal като за тях режимът вероятно ще бъде различен. Но не се знае дали промените ще бъдат направени до 30 септември. Електронните търговци със собствени онлайн магазини трябва да ги регистрират като софтуер за управление на продажбите (СУПТО) до 30 септември. Причината е, че в онлайн магазините се въвеждат количества и цени, а данните се обработват, което е дефиницията за СУПТО.   Програмите само на български Еднакви правила за две фирми на един адрес Всеки софтуер за управление на продажбите (СУПТО) трябва да има интерфейс на български език, за да бъде регистриран в НАП, гласят част от изискванията на Наредба Н-18. Всеки софтуер, в който въвеждат данни за продажби, цени и количества в търговски обект, където приемат плащания в брой, до 30 септември трябва да бъде регистриран в НАП. В търговски обект с кешови плащания е забранено да има софтуер с данни за продажби, който не е регистриран в НАП. Затова, ако в един търговски обект работят 3-4 фирми и едната приема плащания в брой, софтуерите на всичките дружества вероятно трябва да бъдат регистрирани в НАП. Причината е, че често на един адрес работят фирми на един собственик и може да са свързани помежду си. Разбира се, може да има и съвсем различни фирми, но Наредба Н-18 не може да опише всеки отделен житейски случай. Според адвокат Лена Бориславова, цялата сграда на една фирма е един търговски обект. Затова, ако на първия етаж има магазин с плащане в брой, софтуерът и на горните етажи трябва да бъде регистриран в НАП, въпреки че там договарят сделки само с банкови плащания. Бизнесът: Трябва да купим стотици устройства Представители на бизнеса се страхуват, че трябва да купят стотици касови апарати, за да отговорят на изискванията на Наредба Н-18. Според нея, всеки софтуер, който обработва данни за кешови плащания, трябва да бъде регистриран в НАП. Затова от бизнеса се притесняват, че ако няколко фирми използва обща база данни, софтуерът на всичките трябва да бъде регистриран в НАП и да бъдат купени касови апарати за всички стотици търговски обекта в страната, дори само на едно място да приемат кешови плащания. При данъчна проверка в търговски обект ще трябва да се осигури незабавен достъп до данните от софтуера за управление на продажбите, пише в Наредба Н-18. Обяснения “аз съм само продавач” няма да се толерират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Софтуер заменя касовите апарати"}
{"url": "https://trud.bg/%d1%81%d1%82%d1%80%d0%b5%d1%81-%d1%82%d0%b5%d1%81%d1%82%d0%be%d0%b2%d0%b5%d1%82%d0%b5-%d0%bd%d0%b0-%d0%b5%d1%86%d0%b1-%d0%b1%d0%b0%d0%bd%d0%ba%d0%be%d0%b2%d0%b8%d1%8f%d1%82-%d1%81%d0%b5%d0%ba%d1%82/", "text": "Акцент: БНБ одобрява резултатите от оценката Резултатите от прегледа на качеството на активите и стрес тестовете на шест български банки показват устойчивостта на българския банков сектор като цяло. Това става ясно от съобщение на Българската народна банка (БНБ) след проведено редовно заседание на Управителния съвет на институцията. Европейската централна банка (ЕЦБ) извърши цялостна оценка на банките заради искането от страна на България за установяване на тясно сътрудничество между ЕЦБ и БНБ едновременно с влизането ни в „чакалнята за еврото“. Одитирани бяха трите най-големи финансови институции в страната – „Уникредит Булбанк“, „ДСК“ и „ОББ“, както и трите най-големи с български собственик – „Първа инвестиционна банка“, „Централна кооперативна банка“ и „Инвестбанк“. Резултатите от оценката на ЕЦБ съответстват на резултатите от прегледа на активите и стрес теста, извършени от БНБ през 2016 г., и на оценките на банковия надзор след това, отчитайки промените в методологията с влизането в сила на счетоводния стандарт МСФО 9, посочват от БНБ. БНБ одобрява резултатите от цялостната оценка, като подробности се очакват в петък. Ще бъдат предприети последващи действия, свързани с по-нататъшно укрепване на капиталовата позиция на банките, в строго съответствие с мандата на БНБ и съответната регулаторна рамка, гласи официалното съобщение. Използвайки резултатите от преглед на качеството на активите и развитията след референтната дата, БНБ извърши оценка спрямо пруденциалните изисквания на Регламент (ЕС) №575/2013 на Европейския парламент и на Съвета. Резултатите от оценката на БНБ потвърждават, че всяка от шестте банки изпълнява пруденциалните изисквания на Регламента. Управителният съвет на БНБ отбелязва отличното сътрудничество между БНБ и ЕЦБ при извършването на цялостната оценка.", "date": "2019.07.25", "title": " Стрес тестовете на ЕЦБ: Банковият сектор е устойчив\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bf%d1%80%d0%b0%d1%89%d0%b0-%d0%b2%d0%be%d0%b5%d0%bd%d0%b5%d0%bd-%d1%84%d0%bb%d0%be%d1%82-%d0%b4%d0%b0-%d0%bf/", "text": "Лондон ще изпрати кораби от военноморския си флот да съпровождат плавателни съдове под британски флаг при преминаването им през Ормузкия проток, за да защити свободата на корабоплаване, след като Иран задържа танкер, плаващ под британски флаг. Това съобщи днес британското министерство на отбраната, цитирано от Ройтерс. „Кралският флот е натоварен да съпровожда плаващите под британски флаг кораби през Ормузкия проток както поединично така и в група, ако е направено съответното уведомяване за преминаването им“, каза в изявление говорител на британското правителство. „Свободата на корабоплаване е от ключово значение за международната търговска система и световната икономика и ще направим всичко по силите си, за да я защитим“, заключи говорителят.", "date": "2019.07.25", "title": " Великобритания праща военен флот да пази корабите й в Ормузкия проток"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%b4%d0%be%d0%bd%d0%b4%d1%83%d0%ba%d0%be%d0%b2-2-%d0%b4%d0%b8%d0%bc/", "text": "“Не е взето решение дали президентът ще наложи вето на Закона за актуализацията за бюджета. Не е важно какво мисля аз. Важно е какво мисли президентът. Той ще прецени за ветото. Президентът иска да се проведе дебат за тези 2,2 млрд, които ще плати българският народ”, заяви главният секретар на президента Димитър Стоянов. “Къде е въоръжението на Ф-16 и защо то ще се достави на по-късен етап”, попита Стоянов. И цитира изказване на председателя на комисията по отбрана о.р. ген. Константин Попов от 25 юни 2017 г.: “Ние считаме, че Народното събрание, което гласува за този бюджет, (1,5 млрд.лв.) трябва да контролира разходите, начините на действие на всички органи, ангажирани с процеса на придобиване на новия самолет, и те трябва да дадат отчет на НС. Всички народни представители от всички парламентарни групи трябва да са наясно за какво се харчат тези пари”. “Сега, когато разходите са 2,2 млрд. лв., като че ли предложението на управляващите и на НС е да минем по “бързата писта”, без особени дебати”, допълни главният секретар. “Предполагаемите годишни разходи за поддръжка на изтребителите Ф-16 ще са 30-40 млн. лв. при общ годишен нальот 1500 ч.”,обявиха от МО в отговор на критиките на президента.", "date": "2019.07.25", "title": " Главният секретар на “Дондуков 2” Димитър Стоянов: Президентът не е решил за вето на бюджета заради Ф-16\t"}
{"url": "https://trud.bg/%d0%b4%d0%b6%d0%be%d0%bd%d1%81%d1%8a%d0%bd-%d1%81%d0%b3%d0%bb%d0%be%d0%b1%d0%b8-%d0%b1%d1%80%d0%b5%d0%ba%d0%b7%d0%b8%d1%82-%d0%ba%d0%b0%d0%b1%d0%b8%d0%bd%d0%b5%d1%82/", "text": "Ирландската клауза трябва да отпадне Сделката с ЕС е “неприемлива” за новия премиер Новият министър-председател на Великобритания Борис Джонсън обяви състава на кабинета си, подменяйки титулярите на ключови постове, като част от поетите от него обещания страната да напусне ЕС на 31 октомври 2019 г., независимо дали приема или не договореното вече споразумение за Брекзит, предадоха световните агенции. Досегашният министър на вътрешните работи Саджид Джавид поема финансите, докато на негово място отива уволнената от Тереза Мей преди две години Прити Пател, верен съюзник на премиера. Бившият министър за Брекзит, също освободен от поста си от предшественика на Джонсън – Доминик Рааб, се завръща в кабинета като първи дипломат и де-факто вицепремиер. Вечният съперник на новият министър-председател за влияние в партията на консерваторите – Майкъл Гоув, напуска околната среда, за да бъде началник на кабинета на премиера, а следващият министър на отбраната, на мястото на Пени Мордънт, е Бен Уолъс. В първия си парламентарен контрол на поста вчера, проведен ден преди излизането на британското законодателно събрание в лятна ваканция, Борис Джонсън обяви, че съществуващото споразумение, постигнато между Тереза Мей и ЕС за Брекзит, е “напълно неприемливо за страната” и неговият екип ще положи всички усилия да предоговори най-чувствителните елементи от него. Джонсън отправи и своеобразен ултиматум към Брюксел и Дъблин, че предпазната клауза за границата в Северна Ирландия трябва да бъде извадена от сделката, за да я приеме Лондон.", "date": "2019.07.25", "title": " Джонсън сглоби Брекзит кабинет\t"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8%d0%b5%d1%80%d0%ba%d0%b0%d1%82%d0%b0-%d1%80%d0%b8%d1%82%d0%bd%d0%b0%d1%82%d0%b0-%d0%be%d1%82-%d1%88%d0%b2%d0%b5%d0%b4-%d0%b2-%d0%b3%d0%bb%d0%b0%d0%b2%d0%b0%d1%82/", "text": "Камериерката, която шведски турист изрита в Слънчев бряг преди две години, е осъдена да му плати 3000 лева за съдебни разходи. До парадокса се стигна, след като съдът постанови обезщетение три пъти по-малко от това, което тя е поискала, предаде  . Кадри показаха как без видима причина и в нетрезво състояние мъжът рита в главата приближаващата се до него камериерка. Ралф Сундберг беше обвинен за лека телесна повреда, освободен от наказателна отговорност и глобен с 4500 лева. Заради травмите Диана Петкова заведе срещу него граждански иск за 50 000 лева. Съдът обаче постанови тя да получи 12 000 лева. Петкова ще трябва да възстанови на шведа разходите, направени за отхвърлената част от иска.", "date": "2019.07.25", "title": " Камериерката, ритната от швед в главата, трябва да му плати 3000 лева"}
{"url": "https://trud.bg/%d0%bd%d0%be%d0%b2-%d0%ba%d0%b2%d0%b0%d1%80%d1%82%d0%b0%d0%bb-%d0%b2-%d1%81%d0%be%d1%84%d0%b8%d1%8f-%d1%81%d1%8a%d1%81-%d1%81%d0%b3%d1%80%d0%b0%d0%b4%d0%b8-%d0%b4%d0%be-10-%d0%bc/", "text": "Нов жилищен квартал ще бъде обособен между Околовръстния път, “Източен парк”, бул. “Копенхаген”, и кв. “Горубляне” в София. Столичният общински съвет гласува да се възложи разработването на подробен устройствен план за територията. Според общия устройствен план тя е за жилищно застрояване със сгради с височина до 10 м. До 25% от имотите ще бъдат използвани за строежа на улици и сгради за обществено обслужване, съобщи главният архитект на София Здравко Здравков. Общината анализира и колко терени и с каква обща площ трябва да бъдат отчуждени, за да се осъществят планираните в общия устройствен план на София зелени площи и паркове. Ще се пресметне колко би струвало на общината да изкупи терените. Голяма част от територията на бъдещия “Източен парк” е частна.", "date": "2019.07.25", "title": " Нов квартал в София със сгради до 10 м\t"}
{"url": "https://trud.bg/%d0%b4%d0%be%d0%bd%d1%87%d0%b5%d0%b2-%d1%80%d0%b5%d0%b4%d0%b8%d1%86%d0%b0-%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%b8-%d0%bf%d1%80%d0%b5%d0%b7-%d0%b8%d0%b7%d0%bc%d0%b8%d0%bd%d0%b0/", "text": "Вицепремиерът Томислав Дончев определи кризата с африканската чума по свинете като много тежка и заяви, че властите не винаги имат институционална и обществена подкрепа. „Ситуацията е много тежка, защото имаме случаи на заразени животни и в публични комплекси“, каза Дончев по  . Той каза още, че има кметове на населени места, които не съдействат на властите във връзка с ограничаването на заразата и допълни: „Очевидно мерките, които са били предприемани преди, не са били достатъчно. Дали някой конкретен чиновник или политическа фигура не си е свършила работата, ще изясняваме след като се овладее ситуацията.“ Вицепремиерът заяви, че опитът показва, че за да са ефективни мерките, те трябва да бъдат радикални. Но той не си представя как в България може да бъде приложен чешкия опит. „Чехия успя да овладее заболяването като евтанизира, умъртви безболезнено всички животни, които са били отглеждани в тип „заден двор“, каза Дончев, но предположи, че за подобна мярка не би имало обществена подкрепа. Вицепремиерът обеща, че всички засегнати ще получат компенсации. Средствата ще бъдат осигурени от държавата и с европейска подкрепа. Но все още не може да каже каква ще е стойността на компенсациите. Ситуацията с изтичането на данните от НАП Дончев определи като „най-тежкия киберинцидент, който се е случвал в България“. „Кой, как, защо е извършил пробивът предстои служби, прокуратура и най-сетне съд да установят и да се произнесат и се надявам да си свършат работата. Задачата на изпълнителната власт е да направи необходимото подобно нещо да не се случва втори път.“  Той определи средствата, осигурени за киберсигурност, като недостатъчни. А във връзка със споменатата от кандидата за главен прокурор Иван Гешев евентуална политическа намеса в изтичането, Дончев коментира:  „Анализът на ситуацията включваше не само пробива в НАП. Това, което вероятно не знаете е, че редица държавни институции през изминалата седмица бяха обект на сериозни кибератаки, включително и Министерски съвет (…) Напълно е възможно да става дума за комбинирана или некомбинирана атака“ За сделката за изтребителите F-16 Дончев каза, че във всяка страна големите разходи за отбрана и въоръжение не са популярна мярка. „Много политици се възползват от възможността да правят коментари и внушения. Те всички са еднотипни – 2 милиарда, 10, 15, това са много пари. Тях можеше да дадете за социални плащания, да построите железници, да построите път. Тези аргументи винаги звучат добре в ушите на хората. Наред с това едва ли някой би оспорил необходимостта българските Военновъздушни сили, българската армия да има нов боеспособен боен самолет“, коментира вицепремиерът. Дончев коментира и разпада на малката коалиация в управлението като обясни, че се надява подписаната управленска програма и цели да наделеят над противоречията. Вицепремиерът каза, че не може категорично да бъде изключена възможността за предсрочни избори, защото политическият живот „в Бъглария е толкова динамичен“.", "date": "2019.07.25", "title": " Дончев: Редица институции през изминалата седмица бяха обект на сериозни кибератаки"}
{"url": "https://trud.bg/%d0%b2%d0%bc%d1%80%d0%be-%d0%b8-%d0%bd%d1%84%d1%81%d0%b1-%d0%be%d1%82%d0%bb%d1%8e%d1%81%d0%bf%d0%b8%d1%85%d0%b0-%d0%b0%d1%82%d0%b0%d0%ba%d0%b0-%d0%be%d0%b1%d0%b7%d0%be%d1%80/", "text": "Повече от година тройният съюз не работел Предстоят нови споразумения с ГЕРБ ВМРО и НФСБ изключиха третия партньор “Атака” от малката коалиция. “Поискахме справка от Народното събрание относно участие на депутатите в гласуванията. Тя показа, че лидерът на “Атака” Волен Сидеров е участвал в 252 от 8173 гласувания, което е 3,7%. Той се изключва заради недостатъчно участие в работата, както и Павел Шопов, и Десислав Чуколов водят постоянна кампания срещу партньорите си, кампания на оклеветяване. Това обяви лидерът на ВМРО Красимир Каракачанов. Той бе категоричен, че повече от една година коалицията “Обединени патриоти” не работи. “Системен саботаж, атаки персонални първо срещу Валери Симеонов, след което срещу мен персонално, както и срещу колеги. Истината е, че така не става. Не само политическите граници бяха нарушени, бяха нарушени и човешките”, допълни Каракачанов. Според лидера на ВМРО било възможно партиите от малката коалиция – ВМРО, НФСБ и “Атака”, да преминат към индивидуални споразумения с ГЕРБ за подкрепа на правителството. “Труд” научи, че НФСБ и ВМРО са взели решение да изключат само трима от седмината депутати на Сидеров – това са самият Волен Сидеров, Десислав Чуколов и Павел Шопов. Никой от тях не бе открит за коментар. От коалицията коментираха, че най-вероятно всички хора на Сидеров ще станат независими депутати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " ВМРО и НФСБ отлюспиха „Атака” (обзор)\t"}
{"url": "https://trud.bg/%d0%b9%d0%be%d1%85%d0%b0%d0%bd%d0%b5%d1%81-%d1%85%d0%b0%d0%bd-%d1%81%d0%b5%d0%b2%d0%b5%d1%80%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%82%d1%80%d1%8f%d0%b1%d0%b2%d0%b0/", "text": "Северна Македония трябва да реформира съдебната си система, за да гарантира, че може да се справи с престъпността на високо равнище и с дела за корупция преди Европейският съюз да определи дата за начало на преговори, заяви днес еврокомисарят Йоханес Хан, предаде БТА. Бившата югославска република смени името си от Македония на Северна Македония тази година, слагайки край на продължилия повече от две десетилетия спор с Гърция за името си и отстранявайки пречката за нейното членство в ЕС и НАТО. Тя очаква новата Европейска комисия да определи дата за начало на преговори през октомври. Аз съм убеден, че решението за началото на присъединителни преговори ще бъде взето през октомври, заяви Йоханес Хан след срещата си с премиера Зоран Заев. Северна Македония работи усилено и сега е време лидерите на ЕС да вземат решение, каза еврокомисарят.  Хан заяви, че правителството в Скопие трябва да извърши реформи, за да бъде сигурно, че съдебната система е готова да приключи делата, които досега се гледаха от Специалната прокуратура. Това, което е важно сега с оглед на жизненоважното решение през октомври, е да бъде приет законът за държавната прокуратура, който дава важни гаранции за върховенството на закона, заяви Хан.", "date": "2019.07.25", "title": " Йоханес Хан: Северна Македония трябва да реформира съдебната си система"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d1%80%d1%83%d1%81%d0%ba%d0%b8-%d0%bc/", "text": "Моряците от   по-рано в четвъртък в Измаил руски танкер се връщат у дома, само морският съд ще остане в Украйна, предава ТАСС. Това са съобщили от руското посолство в Украйна. „Екипажът се отправя към дома, съдът ще остане в Измаил“, разкриват от представителството. По-рано бе съобщено, че членовете на екипажа са били разпитани. Украинската служба за безопасност по-рано в четвъртък задържа в пристанището на Измаил, Одеска област, руският танкер NEYMA, който според Киев е участвал в блокадата на украинските кораби в Керченския пролив. Съобщава се, че морският съд е навлязъл в пристанището под името NIKA SPIRIT. След като е акостирал му е извършен обиск, а бордът е претърсен.", "date": "2019.07.25", "title": " Украйна освободи задържаните руски моряци"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%80%d0%b0%d0%b7%d0%b4%d1%8f%d0%bb%d0%b0%d1%82%d0%b0-%d1%81-%d0%b0%d1%82%d0%b0%d0%ba%d0%b0-%d0%bd%d0%b5-%d0%be%d0%b7%d0%bd/", "text": "Когато границата бъде премината, не един път, а хиляди пъти, настъпва край на коалицията. Явно г-н Сидеров и неговите колеги не желаят да работят с ВМРО и НФСБ, така че ни се разделяме с тях и ги оставяме да плуват в свободния океан. Това заяви на брифинг лидерът на ВМРО Красимир Каракачанов, след като малко по-рано , че ВМРО и НФСБ са се разбрали да изключат „Атака“ от „Обединени патриоти“. Като мотив Каракачанов изтъкна нападките от страна на Сидеров и хората му, злостната кампания на евроизборите и абсолютно неуважителното отношение към партньорите. „Повече от една година коалицията Обединени патриоти не работи. Системен саботаж, атаки персонални първо срещу Валери Симеонов, след което срещу мен персонално, срещу колеги. истината е, че така не става. Не само политическите граници бяха нарушени, бяха нарушени човешките“, заяви Каракачанов. „Това не означава бламиране на подкрепата към управлението. Те („Атака“ – бел. ред.) също са подписали споразумението с ГЕРБ“, уточни той. От парламентарната група ще бъдат изключени Волен Сидеров, Десислав Чуколов и Павел Шопов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.25", "title": " Каракачанов: Раздялата с „Атака“ не означава бламиране на правителството\t"}
{"url": "https://trud.bg/%d0%b8%d0%b7%d0%b3%d0%be%d1%80%d1%8f%d1%85%d0%b0-%d0%b2%d1%81%d0%b8%d1%87%d0%ba%d0%b8-%d0%ba%d0%b0%d0%bc%d0%b8%d0%be%d0%bd%d0%b8-%d0%bd%d0%b0-%d1%81%d0%bc%d0%b5%d1%82%d0%be%d1%81%d1%8a%d0%b1%d0%b8/", "text": "Кметството на Свиленград предприе спешни мерки по събирането на боклука, след като снощи изгоряха камионите на общинската фирма по сметосъбирането. Първият камион, взет под наем от Димитровград, започна да работи по график. Предполага се, че конкуренти в бизнеса са поръчителите на палежа, съобщи  . Палежът на камионите за сметосъбиране е провокация срещу общината. Мнението изрази зам. -кметът на Свиленград Мария Костадинова, която обясни, че от една година насам са се случили поредица от инциденти: „Има някаква предистория. Първо беше обжалването на обществената поръчка, след като закупихме новите съдове още първите дни, буквално бяха запалени пет контейнера. След това, когато трябваше фирмата да предава имота, който ползваше за сметосъбиране, имаше пак едни непристойни сцени по отношение на чупене на имуществото, може би е продължение, още повече, че веднага се видя на камерите, че това е умишлен палеж“. Камионите за сметопочистване на Свиленград са били запалени снощи в 23 часа. Те са били паркирани в общинската база. Камерите за видеонаблюдение са заснели мъже, които снощи са обикаляли около камионите. Единият камион е изцяло изгорял, а другите два унищожени и негодни за работа. Работи се по една-единствена версия – умишлен палеж.", "date": "2019.07.25", "title": " Изгоряха всички камиони на сметосъбирането с Свиленград"}
