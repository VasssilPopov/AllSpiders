{"url": "https://trud.bg/%d1%80%d1%83%d1%81%d0%ba%d0%b0%d1%82%d0%b0-%d0%bb%d0%b5%d1%87%d0%b8%d1%82%d0%b5%d0%bb%d0%ba%d0%b0-%d0%b8-%d0%bf%d0%be%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb%d0%ba%d0%b0-%d0%bd/", "text": "Нашият гост Известната руска лечителка Людмила Ким е свързана неразривно със страната ни, покрай приятелството й с легендарната ни пророчица – Ванга. За първи път тя отива при нея, за да й помогне да излекува сина си, но Ванга й разкрива, че тя самата притежава лечителска дарба, която трябва да използва, за да помага на хората. С годините двете стават много близки като съветите на петричката прорицателка оказват огромно влияние върху Людмила. Тя е с корейски произход, но е родена в Чечня през 1941 година. Средното си образование завършва със златен медал, след което постъпва в Московския химико-технологичен институт и защитава докторска степен. След контакта й с Ванга се отдава на народната медицина и се прочува като “Царицата на билките”. Людмила е убедена, че повечето болести са следствие на неправилно хранене, липса на движение, мрачни мисли и безверие. Тя е сигурна, че истинският лекар е Бог, независимо как го наричаме и той помага на хората. Известният ни режисьор Стилиян Иванов засне и филм за именитата лечителка и дружбата й с българската ясновидка – “Реквием за Ванга от Людмила Ким”. Лентата вече може да бъде намерена и в интернет. В нея освен биографична информация има и много практически съвети за лечение на различни заболявания чрез билки, гимнастика и т. н. Връзката на Людмила Ким с България е и покрай Фондация “Ванга”, на която тя е дългогодишен член и е ангажирана с популяризиране на дейността й. – Людмила, вие бяхте в София за представяне на филма на режисьорът Стилиян Иванов – “Реквием за Ванга”. Какви промени виждате в страната ни в сравнения с първите ви посещения тук? – Дойдох в България през 85-та година и тогава хората бяха много гостоприемни. Идваха при мен и се интересуваха какво искам и от какво имам нужда, не съм ли гладна? Винаги ме посрещаха усмихнати и ме гощаваха, а сега народът се е променил и вече не е така. Освен в София, бях и в Сандански, Петрич и Ямбол и видях, че хората са с по-угрижени лица. Хората станаха други и само познатите ми вече са толкова гостоприемни както преди. Най-важното за мен е, че моите приятели са си останали такива, каквито бяха. – Не само на вас, но и на повечето чужденци им прави впечатление, че в последно време хората у нас са много намръщени. Ще имаме ли скоро поводи да бъдем по-усмихнати и ние? – Скоро българите ще започнат отново да се усмихнат. От вас зависи дали ще има промяна и нови политици. – Каква е причината да решите да направите филм за Ванга със Стилиян Иванов и какво е посланието в него? – Хората да бъдат добри и да знаят за леля Ванга, че тя е свята жена. Този филм е направен, за да опровергае слуховете за нея, защото има много шарлатани, които казват, че са нейни приемници. – С Ванга говорихте ли си за бъдещето на света и по-конкретно на Европа и България? – За България – всичко ще бъде добре. Ванга въобще не обичаше да говори по политически въпроси и избягваше тази тема. Но съм чула от нея, че ще има нормално бъдеще за България, както и за Русия – нещата ще са добре. – А относно отношенията между България и Русия споделяла ли е нещо с вас? – Ванга винаги говореше, че Русия за България е старша сестра, или майка, и трябва да се държите за нея, а не за Америка. – Защо според вас нашите политици, като че ли не се вслушват много в тази нейна заръка? – Защото сигурно не са толкова умни! (Смее се.) – Така ли да го напиша? – Пиши, пиши. Това е моето мнение. – Според вас опитва ли се някой умишлено да раздели България от Русия? – Опитват се, ние имаме общи врагове. Добре, че не избраха Хилъри за президент, но Тръмп е по-добрият избор. – Тероризмът, насилието и природните бедствия чертаят една почти апокалиптична картина. Каква е причината за това и къде виждате надежда за по-светли дни? – С тези неща Бог ни казва, че не живеем правилно и ни дава призив да се поправим. В момента има борба между добрите и злите, бесовски сили, но накрая ще победят добрите, умни хора. Това са хора, които винаги се замислят, дали няма да обидят или наранят някого, преди да кажат, или направят нещо. Ето, леля Ванга никога не говореше лошо, дори да го виждаше и го казваше иносказателно, за да не обиди някого. Когато Емилия Гарванска, която е била председател на партизанския отряд, който е освобождавал София, е била при нея и леля Ванга е видяла, че тя трябва да умре на другия ден. Тя обаче не й го казала директно, а й казала да не излиза от дома си никъде, но на другия ден я намерили мъртва. Човек не може да избяга от съдбата си. – Според вас, има ли нещо, макар и малко, което всеки един човек може да направи, за да стане светът по-добро място? – Да се моли. Свети Серафим Саровски например, за да получи своето дарование, се е молил хиляди дни и нощи и Богородица му е дала. – Вие сте идвала няколко пъти в страната ни. Има ли истина в това, че в България има по-различна енергия? – Ако имате предвид леля Ванга или дядо Жеко от Ямбол – те са много добри хора, с хубава енергия, Момера Пенчева също. В Златолист, където е живяла леля Стойна (Преподобна Стойна – б.а.) наистина има много мощна енергия, иначе като цяло за страната – тя е в нормалните граници. – А какъв е вашият съвет за по-дълъг и здравословен живот към хората? -На първо място – да се молят и да се хранят здравословно. Ние се храним неправилно, защото преяждаме и ядем еднообразна храна, също така на хората им липсва достатъчно движение. – Кoя е най-силната молитва според вас? – Господи, помилуй мене грешния. Хубаво е всеки човек да си я казва. – В Русия Ванга е изключително популярна – постоянно се снимат предавания за нея и там първи направиха сериал, който се излъчваше в най-гледаното време. Как си обяснявате, че у нас няма чак толкова голяма почит към нея както от руска страна? – Има пословица – никой не е пророк в собствената си родина. – Коя е най-необяснимата случка, на която сте била свидетел при Ванга? – Много са. Едно малко момиче на три години постоянно стоеше със сплетени крака и ръце и лекарите й казали – ранно полово съзряване. А леля Ванга посъветва родителите й да застане в един мравуняк, така че мравките да я налазят, също така да й поставят пиявици. След тези нестандартни процедури, тя се върна в нормалното си състояние за учудване на лекарите. – Думите, или уроците на Ванга, които си повтаряте най-често? – Да умееш да си търпелив. Да търпиш, защото всичко си има своето време, което просто стои и чака, за да се реализира.", "date": "2018.11.03", "title": " Руската лечителка и последователка на Ванга Людмила Ким: Скоро българите ще се усмихват\t\t\t"}
{"url": "https://trud.bg/%d0%b3%d0%b8%d0%b3%d0%b0%d0%bd%d1%82%d1%81%d0%ba%d0%b8-%d0%bc%d0%b5%d1%85%d0%b0%d0%bd%d0%b8%d1%87%d0%bd%d0%b8-%d1%87%d1%83%d0%b4%d0%be%d0%b2%d0%b8%d1%89%d0%b0-%d0%bf%d1%80%d0%b5%d0%b2%d0%b7%d0%b5/", "text": "Югозападният френски град Тулуза бе превзет от огромни древни създания за радост на стотиците любопитни, събрали се на площада в историческия квартал Монтадран. Огромен механичен паяк, наречен Ариане и минотавърът Астерион влязоха в епична битка, част от театралната постановка на режисьора Франсоа Деларозиер, предаде  . Представлението се състои от четири действия, всяко от които ще бъде представено в четири последователни дни. Така жителите и гостите на града ще могат да се насладят на постановката, в която се преплитат елементи от историята на града и древногръцката митология. Гигантските машини са дело на базираната в Нант компания „Ла Машин”, която е специализирана в изработването на подобни огромни механични творения, използвани за различни театрални пърформънси.  ", "date": "2018.11.03", "title": " Гигантски механични чудовища превзеха Тулуза (ВИДЕО)"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%be%d1%82%d0%bf%d0%be%d1%80-%d1%81%d1%80%d0%b5%d1%89%d1%83-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82/", "text": "ЕС, Германия, Великобритания и Франция заявиха в съвместно изявление, че „дълбоко съжаляват за по-нататъшното повторно налагане на санкции от Съединените щати“ на Иран, предава Anadolu Agency. В изявлението се казва: „Ние дълбоко съжаляваме за по-нататъшното повторно налагане на санкции от Съединените щати, поради оттеглянето на последните от Съвместния всеобхватен план за действие (СВПД).“ Изявлението е направено след като САЩ обявиха, че се възстановяват всички санкции, оттеглени в рамките на споразумението от 2015 с Иран. Новата вълна от санкции, втората от август, ще бъде насочена към иранския енергиен сектор, корабостроенето, корабоплаването и финансовия сектор. „Това е от решаващо значение за сигурността на Европа, региона и целия свят,“ се казва в изявлението от Европа. „Като страни по СВПД ние се ангажирахме да работим, наред с другото, за запазването и поддържането на ефективни финансови канали с Иран и продължаването на износа на нефт и газ от Иран“, се казва в изявлението.", "date": "2018.11.03", "title": " Европейски отпор срещу американските санкции против Иран"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8-%d1%89%d0%b5-%d0%bf%d0%b0%d0%b7%d1%8f%d1%82-%d0%bc%d1%83%d0%b7%d0%b5%d1%8f-%d0%bd%d0%b0-%d0%b1%d0%be%d0%b9%d0%bd%d0%b0%d1%82%d0%b0-%d1%81%d0%bb%d0%b0%d0%b2%d0%b0/", "text": "Камери за видеонабюдение ще бъдат монтирани в района на Музея на бойната слава в Ямбол. През октомври от вътрешната експозиция на музея изчезнаха около 40 ценни експонати. На последното заседание на Общинския съвет в Ямбол бяха отпуснати 2 700 лева за монтиране на камери в Музея на бойната слава. Решението дойде след разбиването на три от залите и кражбата на оръжие, униформи и военни отличия. До момента няма задържани по случая. Директорът на музея офицерът от резерва подполковник Милчо Начев уточни, че вече има технически план за поставянето на камерите. „Районът е 84 декара, само с технически средства не може да се охранява, затова имаме и жива охрана“, каза той по  . Военният музей в Ямбол беше открит преди 5 години в района на бившите „Пионерски казарми”.", "date": "2018.11.03", "title": " Камери ще пазят Музея на бойната слава в Ямбол"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%bb%d0%b5%d0%b4-%d1%81%d1%80%d0%b5%d1%89%d0%b8%d1%82%d0%b5-%d0%b2%d1%8a%d0%b2-%d0%b2%d0%b0/", "text": "След срещите, проведени във Варна в четвъртък и петък, проверих работата по два важни обекта за града – пробива на бул. „Сливница“ и парк “Възраждане”. Това обяви във фейсбук премиерът Бойко Борисов. Пробивът е ключов проект за града и е връзката с АМ “Хемус”. С реализирането му и последващо изграждане на рампа ще бъде осигурен бърз достъп до автомагистралата. Министерският съвет отпусна 4,5 млн. лв. за проекта, подчертава премиерът. Новият участък е с дължина 532 метра с две платна. Парк “Възраждане” е с площ от 30 дка. Преди реализирането на обекта имотът беше неизползваем, тъй като зелените площи бяха неподдържани и занемарени. Изградени са асфалтови алеи за пешеходци и за велосипедисти, зони за отдих, детска зона и трасе за екстремно колоездене. Получих уверение, че и двата проекта се изпълняват в срок, пише Борисов.  ", "date": "2018.11.03", "title": " Премиерът Борисов: След срещите във Варна проверих работата по два важни обекта за града"}
{"url": "https://trud.bg/%d0%b4%d0%b2%d0%b0-%d0%b3%d0%be%d1%80%d1%81%d0%ba%d0%b8-%d0%bf%d0%be%d0%b6%d0%b0%d1%80%d0%b0-%d0%b3%d0%be%d1%80%d1%8f%d1%82-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4/", "text": "Два горски пожара горят на територията на благоевградска област, по-голям е този край с. Кузьово, община Белица, обхванал 100 дка. борова гора, предаде  . Пожарът край с. Кузьово пламнал към 15 ч., горят 100 дка черен бор, няма опасност за населението и домовете им. Пожара гасят 3 екипа огнеборци от Разлог и Якоруда, както и три специализирани противопожарни автомобила на Югозападното държавно предприятие. 40 служители на ЮЗДП гасят пожара, на място е и кметът на общината Радослав Ревански. Вторият пожар гори край с. Крибул, община Сатовча, той е обхванал 10 дка дъбова гора, огънят е както низов, така и върхов на места. И двата пожара са локализирани, съобщиха от ЮЗДП.", "date": "2018.11.03", "title": " Два горски пожара горят в Благоевградско"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%83%d1%80%d0%b0%d1%82%d0%b0-%d0%bd%d0%b8-%d0%b7%d0%b0-%d0%b4/", "text": "Съвместната кандидатура на България, Сърбия, Румъния и Гърция за домакинство на Световното първенство по футбол през 2030 г. е съвсем реална. Това заяви пред журналисти министърът на младежта и спорта Красен Кралев, който присъства на шестото издание на традиционния турнир по таекуондо, олимпийска версия „Sofia cup“. „Ако не мечтаеш и не се стремиш към върха, няма как да го постигнеш. Аз мисля, че кандидатурата ни е съвсем реална. Преди две седмици имаше сондажи на ниво спортни министри и всички бяхме позитивно настроени към тази кандидатура. Разбира се, тя трябваше да бъде обсъдена на най-високо ниво и след като този въпрос се поставя от ръководителите на нашите държави, кандидатурата е напълно реална. Тепърва ще правим анализи, какви точно са изискванията. Смятам обаче, че ако всяка държава осигури два или три стадиона, нещата са възможни. Тази кандидатура от една страна е възможност да си оправим футболната инфраструктура, но е и политически знак, че Балканските държави ще работят заедно не само в областта на спорта, но и заедно ще отстояват общите си политически и икономически интереси. Това е много важно за народите на всички балкански страни”, заяви Кралев. Министърът допълни, че съоръженията, които ще бъдат изградени, ще отговарят на всички стандарти на ФИФА за такова домакинство, съобщават от ММС. Кралев отговори и на журналистически въпрос относно напрежението, което се създаде след мача за Купата на България между „Черно море” и „Левски” във Варна. „Факт е, че напоследък съдийството не е на много високо ниво. За мачовете между двата отбора в София пък имаше обвинения от страна на „Черно море” за нередовен гол на „Левски”. Такива неща се случват и не трябва да се правят генерални изводи. Грешките напоследък обаче наистина зачестиха и самата Съдийска комисия трябва да си направи сериозен анализ как да продължава оттук нататък. Защото в някои случаи има историческа обремененост за мачовете, които дадени съдии са водили. Поставяйки един арбитър на отбор, който има неприятни спомени от него, допълнително се нагнетява напрежение. Но тези неща могат да се изчистят и това не е нещо непреодолимо”, допълни министърът. Министърът отчете, че българските съдии действително допускат грешки, но подчерта, че такива има навсякъде, дори по време на Световнтото първенство в Русия. „Неприятното е, че в публичното пространство се коментира, че има отсъждания в полза на един или друг отбор. И тези съмнения трябва да се разсеят, защото докато това не се случи, напрежението ще остане върху съдиите, отборите, БФС, дори журналистите. Смятам, че трябват нови разговори по темата, за да се успокоят нещата. Грешки се случват на Световни, Европейски първенства, в Шампионската лига. Може би трябва да сме малко по-толерантни и тези съмнения да се разсеят, а собствениците и ръководителите на клубове да бъдат малко по-внимателни към думите, които изричат пред журналистите”, завърши Кралев.  ", "date": "2018.11.03", "title": " Министър Кралев: Кандидатурата ни за домакинство на Световно първенство по футбол е реална"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%bf%d0%be%d0%b4%d0%b0%d1%80%d0%b8%d1%85%d0%b0-%d0%bc%d0%b5%d1%87%d1%82%d0%b0%d0%bd%d0%b0-%d0%bf%d0%be%d1%87%d0%b8%d0%b2%d0%ba%d0%b0-%d0%bd%d0%b0-%d0%bb/", "text": "Цял живот децата ме зареждат с енергия, признава жената Пенка Тодорова е от Сливен вероятно е най-известната училищна чистачка в страната. Тези дни тя се върна от СПА процедури в Хисаря. По време на престоя била настанена в самостоятелна стая, за разкош й предоставили всички лечебни процедури. Прибрала се в добро телесно и духовно здраве. И разказала на всеки, когото срещнала: “Бях на курорт! Учениците ми подариха почивката по случай пенсионирането!”. Повечето се радвали с привкус на неверие: Наистина? Подарък!? Имало и такива, които я упреквали, че се била хвалела. “И защо пък не!?”, пали се толкова енергично тя, че чак орхидеите от принта на новата й блуза трепкат. Сбъднала мечта, която нито със заплатата си, нито с малката си пенсийка можела някога да си позволи. Леля Пепи или просто Пепи, както я знаят всички, е работила в едно от най-добрите училища в Сливен и в страната – Профилираната природо-математическа гимназия “Добри Чинтулов”. Историята й е урок за значимите неща, поуката и равносметката, които са извън училищните дневници. Сряда, следобяд, 27 юни, 2018 година. Пенка помни с всички детайли деня, както се помнят само важните неща в живота. Към 15,30 часа й се обадили по телефона от училището. Така и така, трябва да дойдеш отново, изчезна нещо. “Притесних се! Оставаха ми два дни до излизането в пенсия. И баш на финала да съм направила някой гаф!? Тъкмо се бях прибрала от първа смяна и хайде – отново в гимназията! Че и никой не искаше да ми каже какво точно е станало!”, спомня си тя. На това отгоре учителката Бранимира Цонева, класна на 8-а клас, дошла лично с колата си да я вземе от вкъщи. Уж за по-бързо, че работата била спешна. Пристигнали. Отворила вратата на гимназията…Преди да види, че е пълно с ученици, чула възгласите: “Пепи! Пепи!”. Децата започнали да я прегръщат. И тогава й подарили ваучера за лечебните процедури. По-късно географичката Милена Чолакова отбелязала, че такъв жест досега май не е бил правен за учител. “Хрумна ми, че трябва да й доставим приятна изненада. Не само защото тя се оплакваше от здравословни проблеми и имаше наистина нужда, а и защото всички много я харесваме! Няма да забравя как се чувствах, като дойдох в гимназията. Всичко – ново, никого не познавах…А леля Пепи създаваше огромно впечатление сред нас! Тя веднага установяваше контакт с децата, ставахме приятели”, разказва Изабел Иванова, вече деветокласничка. Когато и да се появи, Пепи ставала център на внимание. Влезе ли в час да чете имената на наградените ученици от олимпиади, например, чете, чете, списъкът дълъг. И накрая, като приключи, се обръщала към класа: ”Какво сте се втренчили! Кой ще стане да ръкопляска!?” Учениците от 8 до 12 клас за няколко седмици събрали 300-те лева за подаръка. И внесли по банков пъти една торба монети за ваучера. “Цял живот децата са ме зареждали с енергия. Сигурно затова и годините толкова не ми личат, а вече карам 62-рата”, отбелязва Пенка. Връща се назад. След 1989-та, когато старият строй, започнала работа като началник на склад, но я съкратили. Намерила си работа единствено в гимназията. При постъпването, си дала срок от 3 месеца. Толкова мислела, че ще издържи, докато се огледа за “нещо по-така”. А минали цели 26 години! “Винаги съм знаела имената на почти всички ученици, дори и сега, когато станаха много – имаме по няколко паралелки от  5 до 12 клас! Днешните деца са по-буйни, по-енергични и не се притесняват да изразяват мнение”, отбелязва тя. Преди години, когато правили основен ремонт в гимназията, директорката Мариана Милева и помощник-директорът Иван Хитов строго предупредили учениците да пазят имуществото. Още на другия ден след конското, цял клас пристигнал в гимназията с …калцуни върху обувките! Като в болница. За майтап. Защо, бе? “За да пазим чисто!”, отговаряли хлапаците. Тази случка леля Пепи не я помни с подробности: “Калцуни? Хубаво. Много е чисто в училището наистина. Ама и днес има надраскани чинове!”. Веднъж друг клас, по подобни причини, дисциплиниращо изчистил мазетата на гимназията. Веднъж направила нещо, за което я изловили на “местопрестъплението”. Учител я помолил да влезе в часа му. Щял да даде задачи на учениците, тя само да ги пази. През това време той искал да вземе часа си с друг клас. Съгласила се. Децата почнали да си пишат. И дали минали 20-ина минути, вратата се отворила. Насреща…Бисерка Михалева! (дългогодишен директор на гимназията и началник на РУО-Сливен). “Пепи, ела после в кабинета ми!”, само това казала и затворила. Какво изпитала Пепи, тя си знае. Нещо като изтръпване, може би. Както се изразява, после давала писмени “любовни обяснения”. Още същата вечер на педагогически съвет било оповестено: “Колеги, имаме си нов учител….”. На следващия ден директорката пак извикала чистачката, за да й покаже писмените обяснения на другия замесен в резила. “Въпросният преподавател написал, че аз…съм му предложила да го заместя!”, вдига удивено ръце тя. Да се смееш ли, да плачеш ли? Тя лично плакала. Човек не трябва да се ядосва за поправими неща. Казва, че се чувствала огорчена заради ниските заплати на чистачките, все минимални. Ходела при началството със синдикални искания, палела бързо, много приказвала. “Викам, викам, ама на другия ден се извинявам. Истината е, че към нас, без значение кой е бил директор, винаги са се отнасяли с уважение, казва Пепи. Признава, че наистина, както твърди Изабел, наставала лека суматоха, като я пратят да чете по време на час заповеди или разни съобщения. “Няма начин, щом трябва да се сведе до знанието на всички ученици. Но в такива моменти развалям дисциплината. Децата са доволни, защото по-малко ще ги изпитват. Учителите се притесняват, че им вземам време от урока”, спомня си тя. Накрая събира хубавите и лошите неща в живота си и дърпа чертата. “Сама съм отгледала двете си деца. Не беше леко, но се справих. Имах най-хубавата работа, получих много обич и уважение. Горчилки – също, но кой няма. Щастлива съм, че срещнах такива учители и такива деца! Добри деца! Благодаря им! Нашите ученици ще отидат да учат, много – в чужбина, много и ще останат там да живеят. Знам, че може би е добре за тях, но се тревожа от това. Ето, моята дъщеря вече 13 години живее и работи в Германия. Много й е мъчно за България, но едва ли ще се завърне. От друга страна, честно да си кажа, откакто е заминала, всеки месец ми помага финансово. Ако не беше тя, нямаше да издържа! И все пак…Тука кой ще остане?”, казва майката. А утре? “Ох, не знам дали ще има някой да ме наследи в работата”, изтърсва Пепи.  ", "date": "2018.11.03", "title": " Ученици подариха мечтана почивка на любимата леля Пепи\t\t\t"}
{"url": "https://trud.bg/%d0%b2-%d0%bd%d0%be%d0%b2%d0%b0-%d0%ba%d0%b0%d0%bb%d0%b5%d0%b4%d0%be%d0%bd%d0%b8%d1%8f-%d0%b3%d0%bb%d0%b0%d1%81%d1%83%d0%b2%d0%b0%d1%82-%d0%bd%d0%b0-%d1%80%d0%b5%d1%84%d0%b5%d1%80%d0%b5%d0%bd%d0%b4/", "text": "Френските тихоокеански острови в Нова Каледония гласуват в неделя за това дали да станат независима нация от Франция, предава AFP. На около 18 000 километра от Франция, Нова Каледония осигурява една четвърт от доставките на никел в световен мащаб – жизненоважни за електрониката и е стратегическо място за Париж в Тихия океан. Около 175 000 души имат право да гласуват в отдалечените острови, като обществените проучвания предвиждат голямо мнозинство в полза на оставането към Франция. Но съществуват опасения, че референдумът може да доведе до напрежение между местните жители Канак, които са склонни да подкрепят независимостта, и бялата популация и да напомнят за насилието от 80-те години. Това доведе до споразумението от Нумеа от 1998 г., което проправи пътя за стабилното прехвърляне на правомощия, както и за референдума в неделя. Френският президент Емануел Макрон ще даде телевизионен адрес след излизането на резултатите в неделя. До голяма степен той остана извън кампанията, но заяви по време на посещение в Нумеа през май, че „Франция ще бъде по-малко красива без Нова Каледония“.", "date": "2018.11.03", "title": " В Нова Каледония гласуват на референдум за независимост от Франция"}
{"url": "https://trud.bg/%d0%b5%d0%b4%d0%b8%d0%bd-%d0%be%d1%82-%d0%bd%d0%be%d0%b2%d0%b8%d1%82%d0%b5-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d0%bc%d0%b8%d0%b3-29-%d0%bd%d0%b0-%d0%b5%d0%b3%d0%b8/", "text": "По време на тренировъчен полет в Египет се е разбил един от изтребителите МиГ-29M, доставени в страната от Русия през 2018 г. като част от търговски договор, предава TACC. Според публикацията египетският пилот е катапултирал. „Имаме оперативна информация за инцидента със самолет Миг-29М на Eгипетските военновъздушни сили. В близко бъдеще нашите технически специалисти ще отидат в Египет, за да подпомогнат разследването на аварията“, съобщиха от пресслужбата на конструкторското бюро.", "date": "2018.11.03", "title": " Един от новите изтребители МиГ-29 на Египет се е разбил"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d1%82%d1%83%d0%b1-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%be%d1%80%d0%b1%d0%b0%d0%bd-%d1%87%d0%b5-%d0%bf/", "text": "Бившият финландски министър-председател Александър Стуб предупреди унгарския премиер Виктор Орбан, че партията му Фидес ще бъде изключена от Европейската народна партия (ЕНП), предава ДПА. „Орбан трябва да уважава ценностите на нашето европейско семейство. В противен случай трябва да напусне ЕНП. Няма толеранс за нетолерантност“, заяви Стуб в интервю за германската преса. Заедно с председателя на парламентарната група на ЕНП в Европейския парламент Манфред Вебер бившият финландски министър-председател се състезава за водещ кандидат на европейските консерватори на предстоящите през май европейски избори. Следващата седмица в Хелзинки делегатите на конгреса на партията трябва да изберат своя кандидат за поста на председателя на Европейската комисия.", "date": "2018.11.03", "title": " Александър Стуб предупреди Орбан, че партията му ФИДЕС може да бъде изключена от ЕНП"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%bd%d0%b0-%d0%ba%d1%80%d0%b0%d0%ba%d0%b0-%d0%b7%d0%b0-%d1%85%d0%be%d1%80-%d0%b5%d0%bb%d0%b8%d1%86%d0%b0/", "text": "Главният диригент на операта в Истанбул пристигна специално за събитието Сълзи от вълнение в очите на публиката. Толкова силно въздейства народната музика, която фолклорен хор “Елица” изпълнява. В малката зала на Музикалното училище “Любомир Пипков” в София, в събота преди обед, всеки момент ще прозвучи следващото акапелно изпълнение на няколко гласа, а хората са затаили дъх в очакване. Тук са за юбилейния концерт на формацията от любители певци, основана преди 30 години. На сцената са 18 жени в пъстри носии. Гласове им пренасят в друг свят, който само народната песен може да предаде. Мяркат се няколко празни места измежду редовете, но не се чува звънене на мобилни телефони, няма приказки, няма излишен шум. Хората се вперили поглед и жадно поглъщат всяка строфа, под диригентството на Димитър Стоянов. Специално подбрани за концерта са общо 14 песни, с които формацията печели редица награди у нас и в чужбина през годините. Сред тях са “Полегнала е Тодора”, обработка Филип Кутев, “Префръкна птичка”, обработка Филип Кутев и Мария Кутева, “Ерген дена”, обработка Петър Льондев и, разбира се, “Не бързай, слънчо”, обработка Стефан Кънев. Изминали са едва 45 минути, а публиката е на крака. Някои от присъстващите за пръв път чуват “Елица”, но са сред най-бурно аплодиращите певиците. За финал на сцената при тях се качват трима от диригентите, водили ги през годините, за да им благодарят за преживяването. Това са Мария Йовчева, Галя Пекова и Здравко Лазаров, главен диригент на операта в Истанбул, който се завърна специално от Турция за годишнината (виж карето). Те са сред хората, на които хорът дължи богатия си репертоар, натрупан от 1988 г. досега. Той включва автентичен фолклор от различни области, старобългарски песнопения и авторски обработки от изтъкнати български композитори. Главната цел, която гласовитите дами поставят пред формацията, е българската народна музика да се издирва, изпълнява и предава на поколенията. “Определено успяват да я постигнат, особено ако си имал щастието да ги слушаш на живо”, единодушни са хората, дошли на концерта. Повече от тях не скриха, че емоцията ги е владяла през цялото време, което те са изразили чрез сълзите си. “Сълзите на слушателите ни, те са от вълнение – комбинация от духа на българщината, който предаваме, и от емоционалния начин, по който пеем, и бавни, и бързи песни”, посочи пред “Труд” председателят на сдружение “Елица” Дочка Димитрова след концерта. За нея хорът е кауза, на която е посветила толкова много години още от самото му създаване, та досега, когато продължава да пее в него. “Хор “Елица” са силни, уникални жени. Специфичното за тях е, че нямат музикално образование. При тях всичко е свързано със “слухарството” – всичко се запаметява и се повтаря единствено и само по слух, което е трудно”, разказва настоящият диригент на състава Димитър Стоянов и допълва: “Горд съм, че можем да покажем любовта към фолклора, да покажем на хората, че дори в днешното трудно време за народната музика ние можем да си позволим лукса да я изпълняваме, да я обичаме и да продължаваме все така занапред”. Всъщност певиците от “Елица” нямат нужда от ноти. За 30 години фолклорът е станал повече от тяхна любов – да го изпълняват е тяхно призвание, единодушни са ръководителите им през годините.   Да си се докоснал до „Елица“, се помни завинаги “Хор “Елица”, който водех преди време (б.а. 2005-2009 г.), е съвсем различно усещане и удоволствие от правенето на музика. Тяхната музика е друга от тази, с която се занимавам професионално в момента”, сподели емоцията си от концерта Здраво Лазаров, музикален директор и главен диригент на операта в Истанбул. “Но това, че съм бил част от тях, се помни цял живот – колкото и малко да си се докоснал до “Елица”, преживяването остава завинаги”, категоричен е Лазаров, който специално се завърна от Турция, за да може да чуе изпълненията на хора на живо.   Те са храм на музиката Хор “Елица” не е просто хор, а храм, който напускаш с преизпълнено с любов към музиката и живота сърце. След 7-годишна съвместна работа с тях научих, че зa да си творец, не е задължително да си професионалист”, разказва Галя Петкова, която е водила “Елица” от 2009 до 2016 г., и допълва – “достатъчни са труд, постоянство и много любов към българската народна песен. А със своята индивидуалност всяка една от тях допринася за пъстротата на този очарователен женски състав. Вярвам в хор “Елица” и им пожелавам здраве и дълголетие. Останалото просто го могат”.   Повече от 60 участия и награди За 30 години хор “Елица” има над 60 участия и награди в конкурси, фестивали и празници на музиката в България, Босна и Херцеговина, Германия, Гърция, Италия, Македония, Румъния, Сърбия, Турция, Холандия. Сред най-ценните отличия за формацията са два сребърни и един бронзов сертификат от Международния хоров фестивал “Хармони”, в Лимбург, Германия през 2005 и 2017 г. През 2014 г. певиците печелят I място от Международния хоров конкурс “Музиката и морето” в Паралия Катерини, Гърция. Две години по-рано също извоюват І място и титлата The Best Choir от Х международен фолклорен танцов и музикален фестивал “Неос Мармарас Къп 2012” в южната ни съседка. През 2014 г. на ІV Международен хоров конкурс Tonen2000 в Холандия хорът получава сребърен сертификат в категория “фолклор – женски камерни хорове”.", "date": "2018.11.03", "title": " Десетки на крака за хор „Елица“\t\t\t"}
{"url": "https://trud.bg/%d0%bf%d0%bb%d0%b0%d0%bc%d0%bd%d0%b0-%d1%81%d0%bc%d0%b5%d1%82%d0%b8%d1%89%d0%b5%d1%82%d0%be-%d0%bd%d0%b0-%d1%80%d1%83%d1%81%d0%b5/", "text": "Пожар гори на сметището край Русе. Пламъците са тръгнали едновременно от четири места, на стотина метра едно от друго, поради което ще се разследва вероятността за умишлен палеж, съобщи  . Сигналът е подаден по обед от случайно преминаващ гражданин. Той е видял пушека и се е обадил на дежурния в депото. На място са били изпратени четири екипа на пожарната. Огънят е обхванал близо 5 декара. Огнищата вече са локализирани, а пожарната ще остане да дежури и през нощта. Проби, взети от екоинспекцията, не са показали замърсяване на въздуха.", "date": "2018.11.03", "title": " Пламна сметището на Русе"}
{"url": "https://trud.bg/%d0%bc%d1%80%d1%8a%d1%81%d0%bd%d0%b8%d1%8f%d1%82-%d0%b2%d1%8a%d0%b7%d0%b4%d1%83%d1%85-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-15-%d1%85/", "text": "Мръсният въздух е причината за преждевременната смърт на близо 15 хиляди българи само за една година. Това сочат данните на Европейската агенция по околната среда, съобщи  . Според изследването замърсяването на въздуха с фини прахови частици е довело до преждевременната смърт на 14,2 хил. души в България през 2015 година. Други 640 случая на преждевременна смърт са свързани с превишаващата допустима норма концентрация на азотен диоксид, който се свързва със замърсяването от колите. Според доклада над 420 хил. случая на преждевременна смърт в 41-на европейски държави са свързани със замърсяването на въздуха с фини прахови частици, които са твърде малки, за да бъдат видeни или помирисани, но имат изключително вреден ефект и могат да причинят рак на белите дробове, астма и сърдечни болести.", "date": "2018.11.03", "title": " Мръсният въздух причинил смъртта на 15 хил. българи за година\t\t\t"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d0%b3%d0%bb%d0%be%d1%80%d0%b8%d1%8f-%d0%b7%d0%b0-%d0%bc%d1%83%d0%b7%d0%b8%d0%ba%d0%b0%d0%bb%d0%b5%d0%bd-%d0%b8%d0%b4%d0%be%d0%bb/", "text": "Примата на попфолка бе специален гост на бляскавото събитие в Студентски град Сред останалите призьори бяха Джулиана Гани, Диона, Емилия и Илиян Примата на попфолка Глория добави още едно отличие към каталога си с музикални награди. Гласовитата певица се окичи с титлата “Музикален идол” за 2018 година, връчена й по време на първите Eleven Famous Awards, които се проведоха в столична дискотека. “Толкова години съм на сцената и смятах, че няма вече да получавам награди. Но ето, че вие ме изненадахте приятно”, бяха първите думи на Глория след връчването на статуетката. Звездата на “Пайнер” благодари на организаторите и заяви, че ще продължава да твори и да радва феновете си, като поздрави присъстващите с кратко изпълнение на емблематичния й хит “Не сме безгрешни”. Сред останалите известни личности, които бяха отличени по време на лайфстайл наградите, са моделката Джулиана Гани и мъжът до нея Илиян Найденов, които спечелиха наградата за “Двойка на годината”. Силиконката събра погледите като се появи с шармантен гащеризон, обсипан с камъни, както и запазената й марка – огромно деколте. За певица и певец на 2018-а бяха определени Емилия и Илиян, които изпълниха на живо по две от актуалните си парчета. Един от най-коментираните гости на събитието бе скандалният Валентин Кулагин, прочул се с участието си в току-що изминалия сезон на риалити предаването “Вип Брадър”. Той бе отличен с приза “Гримьор на годината”. Статуетката за “Поп сензация” отиде в ръцете на младата Симона Загорова, а единствената жена рапър в България – Диона, заслужено бе избрана за “Рап сензация”. С награди от вечерта си тръгнаха още красавицата Вероника Стефанова (”Мис на 2018”), Катрин Вачева (”Посланик на българската красота”), Татяна (”Най-секси тяло”), Цеци Лудата Глава (”Най-добър DJ и водещ”) и други. Победителите във всяка категория бяха определени от експертно жури, съставено от водещи светски журналисти у нас.   Кулагин обикаля с лична охрана Скандалният гримьор Валентин Кулагин, който разбуни духовете в страната с участието си във “Вип Брадър”, започна да ходи с лична охрана, видя “Труд”. В една от първите си появи на светски събития след Къщата – лайфастайл награди в столична дискотека, ексцентричният риалити герой се настани във вип-сектора на заведението, а до него бодигард внимателно следеше за неговата сигурност. Очевидно поведението на гримьора в предаването за звезди и неговото отношение спрямо другите съквартиранти имат последствия и в реалния живот, щом е сметнал за добре да обикаля с лична охрана.", "date": "2018.11.03", "title": " Избраха Глория за „Музикален идол“\t\t\t"}
{"url": "https://trud.bg/%d0%be%d1%82%d0%bb%d0%b8%d1%87%d0%b8%d1%85%d0%b0-%d0%bc%d0%bb%d0%b0%d0%b4%d0%b8-%d0%bf%d0%be%d0%b5%d1%82%d0%b8-%d0%b2-%d0%ba%d0%be%d0%bd%d0%ba%d1%83%d1%80%d1%81%d0%b0-%d0%b2%d0%b5%d1%81%d0%b5/", "text": "Най-добрите млади поети, участници в Националния младежки литературен конкурс „Веселин Ханчев”, бяха наградени снощи на тържествена церемония в Регионалния исторически музей. В 35-тото издание на поетичния форум участват 80 млади творци. Организатори са Община Стара Загора, Библиотека „Родина” и Къща музей „Гео Милев”. Гости на церемонията бяха Иванка Сотирова, зам.-кмет на Община Стара Загора, Диана Атанасова, началник отдел „Култура” в Община Стара Загора и Росица Ранчева, един от създателите на конкурса, съобщиха от общината. В началото на вечерта бе представена стихосбирката „Лентата е почти изснимана“ на Надежда Тричкова, носител на голямата награда от 34-тото издание на конкурса. „Наградата се оказа мощен стимул да пише и да повярва в себе си”, каза редакторът Марин Бодаков. Надежда Тричкова, която за пръв път видя книгата си, благодари на организаторите на конкурса, че дават шанс на поезията. Жури в състав: Марин Бодаков, Мария Донева и Иво Рафаилов е разгледало над 800 стихотворения на участниците в тазгодишния конкурс. „Имаше и в свободен стих и римувани. Открихме участници и в минали издания. Търсехме талант” сподели Мария Донева. По думите й приятна изненада са били творбите на 14 и 15-годишните участници. Голямата награда „Златно яйце” и отпечатване на първа стихосбирка бе присъдена на 24-годишния Мартин Илиев от София за стихотворението „Като човек от равнината”. Втора награда получи Габриела Манова на 23 години от София за стихотворението „Тя пристигна с куфар и половина”, а за трета се пребори 16-годишната Теодора Георгиева от Силистра със стихотворението „Кръговрат”. „Радвам се, че конкурсът е трибуна за интелигентни млади хора. Благодаря, Ви. Създавате наслада, нека да Ви има”, каза при награждаването Иванка Сотирова. „Благодаря на журито и на организаторите. Тази награда ме радва и ме плаши, но повече ме радва”, сподели новият победител в конкурса „Веселин Ханчев”. В Къща-музей „Гео Милев“ днес ще се проведе традиционната Поетическа работилница за млади поети и журито.", "date": "2018.11.03", "title": " Отличиха млади поети в конкурса „Веселин Ханчев” в Стара Загора"}
{"url": "https://trud.bg/%d0%b4%d0%bd%d0%ba-%d0%bc%d0%b0%d1%82%d0%b5%d1%80%d0%b8%d0%b0%d0%bb-%d0%be%d1%82-%d0%b2%d1%80%d1%8a%d0%b7%d0%ba%d0%b0-%d0%b7%d0%b0-%d0%be%d0%b1%d1%83%d0%b2%d0%ba%d0%b0-%d0%b7%d0%b0%d0%ba%d0%be%d0%b2/", "text": "ДНК експертиза закова  за палежа в блока на бургаския фоторепортер Борислав Пенков в ж.к. „Зорница“. Това стана ясно днес в Бургаския районен съд, където се проведе заседание по определяне на мярката за неотклонение на Данаил Стефанов. Той е на 33 години и има 22 присъди за грабежи. Понеже е бил в затвора, той е имал ДНК профил, който съвпада с биологичния материал, оставен по връзка на обувка, откритата на мястото на пожара. Там е имало и бутилка със запалителна течност и гума, съобщава . Прокурор Шулева каза, че рядко се случва толкова категорично доказателство – да се намери генетичен материал и да се свърже с дадено лице. Тя изказа изключителна благодарност на полицаите, работили денонощно по случая. Данаил Стефанов е обвинен за това, че на 14.10.2018г. в качеството си на съизвършител, в съучастие с Румен Янакиев – съизвършител, и Петър Биберов – подбудител, запалил апартамента на Пенков. При палажа е унищожено таблото с 27 електромери и прекъсвачи в жилищния блок, а живота на десетки други хора е поставен в опасност. Самият Данаил заяви пред съда, че в момента работи като охрана на частни лица в София и бил задържан два дни, след като се върнал от столицата. Мъжът не е женен, но живее на семейна начала с жена, с която имат дете. „Бях в София, всичко е скалъпено от органите на реда. Няма как да върша работа с някой, заради който едва ли не съм лежал. Като ме питаха дали ще свидетелствам и като казах не, аз станах обвиняем. Нямам нищо общо със случая. Имам жена и четиригодишна дъщеря. Моля поне за домашен арест, за да мога да се грижа за дъщеря си, защото жена ми е задочна студентка ”, заяви Данаил относно палежа. В крайна сметка съдът го остави в ареста.", "date": "2018.11.03", "title": " ДНК материал от връзка за обувка закова третия задържан за палежа в блока на бургаския фоторепортер"}
{"url": "https://trud.bg/%d1%82%d0%b0%d0%ba%d1%81%d0%b8%d0%b4%d0%b6%d0%b8%d1%8f%d1%82%d0%b0-%d0%b2%d0%be%d0%b7%d0%b8%d0%bb-%d0%b2%d0%b8%d0%ba%d1%82%d0%be%d1%80%d0%b8%d0%be-%d0%b0%d0%bb%d0%b5%d0%ba%d1%81%d0%b0%d0%bd%d0%b4/", "text": "Шокиращо убийство на едногодишно бебе и майка му разтърси България. След трагедията вълна от обвинения се отправиха към таксиметровия шофьор, който е можел да спаси детето. “В момента ме изкарват виновен за престъпление, за което не чувствам никаква вина. Вината ми дойде, след като разбрах, че съм возил убиец, а не преди това, когато мислех, че съм возил самоубиец. Нямаше как да знам, че е убил жена си. На мен ми каза, че съпругата му е убила другото им дете и иска да се самоубие. Затова не взех детето и не избягах. Опитах се да го разубедя“, разказа шофьорът пред „ „. Той допълни, че Викторио му е казал: “Карай, за да живееш“. Той разказа още, че професията им е изпълнена със случаи, в които хората ги заплашват или бягат, без да си платят сметката. Затова не е заподозрял за трагедията. “Имаше едни три минути, в които с пистолета той искаше да ме уплаши. Видя, че аз останах видимо спокоен. Започнахме да си говорим приятелски“, разказа таксиметровият шофьор. Когато по радиото в колата съобщили за убийството на младата жена, Викторио казал да го спре, защото не издържа да слуша подобни нещо. “След като го оставих, се обадих на диспечърките, за да им съобщя, че съм закарал човек, който ме удари с пистолет и ме заплашваше. Мислех, че всичко вече е свършило. После спрях на една бензиностанция и там установих всъщност, че съм возил убиец“, поясни мъжът. Той сподели, че когато е разбрал, че Викторио е убил детето, се е почувствал много виновен и му е прилошало. Таксиметров шофьор возил мъжа и детето след стрелбата в кв. „Надежда”. “Съжалявам, че не съм взел детето, но аз не знаех какъв е този човек. Никой не се поставя на мое място. Нека хората преживеят това, което аз, и тогава да искат наказателна отговорност“, допълни шофьорът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Таксиджията, возил Викторио Александров: Когато разбрах, че е убил детето се почувствах много виновен и ми прилоша"}
{"url": "https://trud.bg/%d1%81%d0%ba%d0%b0%d0%bf%d1%82%d0%be%d0%bf%d0%b0%d1%80%d0%b0-%d1%85%d1%80%d0%be%d0%bd%d0%b8%d0%ba%d0%b0-%d0%bd%d0%b0-%d0%b5%d0%b4%d0%b8%d0%bd-%d1%84%d0%b0%d0%bb%d1%88%d0%b8%d0%b2-%d1%81%d0%ba%d0%b0/", "text": "На българския казан в ада няма дявол-пазач През късните есенни месеци обикновено пиша статии за най-големите открития на българската археология през изминалия сезон. Читателите на „Труд“ знаят, че последните петнадесетина години са особено силни за нашата наука. И не само заради чисто научната стойност на направените открития. Именно археологическите постижения легнаха в основите на прохождащия български културен туризъм. Та нали заедно с Италия и Гърция сме сред трите европейски страни с най-богато древно наследство. И много ни се иска бързо да достигнем останалите две! За съжаление за пореден път се оправдава старата сентенция защо на българския казан в ада няма дявол-пазач. Идващите от Европа милиони за превръщането на културно-историческото наследство в обект на туризма буквално подлудиха мнозина. И се започна едно плюене по всичко и всички, които се опитват да свършат нещо. Не че не е имало грешки и дори груби нарушения при т. нар. „усвояване на средствата“. Но в протестърските кампании винаги се набляга само на негативните случаи, а многобройните успешни примери съзнателно се пропускат. Та нали добрата новина не е новина! В това отношение протестите срещу културно-историческите проекти много си приличат с тези на доста от набедените еколози. Ето защо реших да започна моя обзор за археологическия сезон 2018 с един скандал, който разтресе обществото през пролетта и лятото. Става дума за разкопките на колегата доц. Здравко Димитров край Благоевград по трасето на строящата се магистрала „Струма“. Известно е, че по долината на реката още от дълбока древност минават важни пътища и при обхожданията са регистрирани селища от различни епохи. Но какво да се прави – при създаването на жизненоважната съвременна инфраструктура е необходимо да се жертват части от тези обекти. Естествено това става след компетентната експертиза на археолозите. Доц. Димитров имаше само 7 работни месеца, за да проучи огромния участък, по който щеше да мине магистралата в регистрираното още преди десетилетия селище от римската епоха. Още през ноември 2017 г. аз посетих обекта, за да се запозная с резултатите до този момент. С интерес разгледах останките на обширния архитектурен ансамбъл от римската епоха, който се появи под кирките на строителите. Тогава Здравко Димитров още не бе сигурен какво точно разкрива. Едната хипотеза е, че това е богата аристократична вила. Не бе изключено обаче той да бе попаднал на отдавна диреното тържище Скаптопара, споменато в открит през 1868 г. надпис от 238 г. сл. Хр. Съдържанието предава писменото оплакване на неговите жители до император Гордиан ІІІ. Те вероятно са били романизирани траки от племето дентелети, населявали средното течение на река Струма. В текста се описва „много привлекателното място“, в която се намирал Скаптопара. Там имало гори и полета, както и „топли води, най-пригодни не само за разкош, но и за здраве и гледане на телата…“ Но най-важно за поминъка на жителите било „прочутото тържище“, продължавало цели 15 дни. Данните от провежданите разкопки и от надписа ме накараха да се запозная по-подробно с миналото на днешния център на Пиринска Македония Благоевград. През античната епоха освен споменатото тържище Скаптопара са идентифицирани селища на територията на съвременния град, както и край близките села Бистрица, Падеж, Лешко и др. Самият Скаптопара съществува до VІ-VІІ в., когато местните траки са претопени в придошлото славянско море. Разкопките си вървяха нормално и през пролетта на 2018 г. след няколкомесечното прекъсване заради зимния период. Обектът трябваше да бъде предаден по план на строителите през юли. Междувременно стана ясно, че повечето открити сгради са паянтови и са запазени доста зле. Сред тях се открояваха останките от една късноантична баня, малка църква и раннохристиянска гробница. И точно тогава гръмна скандалът. Отнякъде изникна „инициативен комитет“ и на 1 май неколцина протестъри се появиха на разкопките. Лавината бързо се затъркаля чрез Фейсбук и след ден вече имаше петиция за спиране строежа на магистралата, за да се опазели старините и да се създаде културно-исторически туризъм край Благоевград. И веднага заваляха обвинения срещу учените, че не пускали т. нар. „граждани“ да снимат разкопките. Падна и първата жертва от нашите среди. Благоевградският археолог с многогодишна практика Георги Кулов бе обсипан с храчки, че по неговата експертиза такива обекти край града „се срещат под път и над път“. На 5 май премиерът Борисов се опита да укроти страстите на място. Той обясни, че ситуацията е ясна още от 1973 г. и преди никой не е протестирал. Показа на протестърите и алтернативата – средствата отиват към „Хемус“, а Благоевград остава с половин магистрала. Към средата на май събитията ескалираха. Петдесетината протестиращи добиха самочувствие и поискаха градски референдум. Кметът Камбитов не знаеше какво решение да вземе и на два пъти промени позицията си. В крайна сметка се стигна до обществена дискусия и учените изразиха ясно становище. Не си заслужава да се съсипва толкова важен за България проект като магистрала „Струма“ заради периферията на едно не толкова значително селище от римската епоха. Мнозина археолози, включително и аз, изразихме становището си, че две от по-запазените сгради могат да бъдат преместени край магистралата. А община Благоевград да поеме задълженията си и да осигури средства за разкопки на основната част от селището, намиращи се извън трасето на аутобана. Последваха още няколко протестърски акции, където учените-експерти бяха обвинени в какво ли не. Археолозите били поставени под натиска на правителството и не искали да загубят парчето хляб, което им подхвърляли. Изнасяха се откровени спекулации как преместването на магистралата щяло да струва само 4,5 млн евро (!) при официалната оценка от 80 млн. и цели години отлагане във времето. В крайна сметка след редица комисии най-накрая през октомври се стигна до единствено възможното решение. Най-важните останки от селището ще бъдат преместени в близост до магистрала „Струма“. А тя ще се строи, защото е важна за цялата ни страна. Вярно е, че у нас всички разбират от история, футбол и жени, но все пак нека се доверим на специалистите!   За малко не пропускаме милиони в центъра на София Класически пример за протестърство е атаката на столичното „Ларго“ през ноември 2015 г. Тогава по-малко от 50 души щяха да провалят проект за десетки милиони, по който се реставрираха античните руини в центъра на София. Слава Богу това не случи и днес пространството пред ЦУМ е любимо място на българите. Мусолини унищожава Форума на Мира на император Веспасиан При изграждането на съвременната инфраструктура понякога е необходимо да се направят жертви. Така фашисткият диктатор Бенито Мусолини създава модерната улична мрежа в центъра на Рим, при което са унищожени доста старинни паметници. Такава е съдбата на заложения при император Веспасиан в 69 г. Форум на Мира, замислен в чест на неговата победа в Юдейската война.  ", "date": "2018.11.03", "title": " Скаптопара: Хроника на един фалшив скандал\t\t\t"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%b0%d1%82%d0%b0-%d0%b0%d0%ba%d1%82%d0%b8%d0%b2%d0%b8%d1%81%d1%82%d0%ba%d0%b0-%d1%80%d0%b0%d0%b2%d0%b4%d0%b0-%d0%bd%d1%83%d1%80-%d0%b4%d0%b6%d1%83%d0%bc/", "text": "Нейният глас вече се чува навсякъде – в Турция, в арабския свят, в ООН, в Брюксел, а е само на 20 години. 14-годишна сирийката от Идлиб – Равда Нур Джума попада в бежанския лагер в Килис, Турция. Вместо да приема участта си на страдалец, тя научава турски език неразличимо за местните само за два месеца и започва битката за своята кауза. Убеждава местните власти, че трябва да инвестират в списание, което да пропагандира образованието в лагерите като единствено средство за бъдещето на децата в тях. Успява. Голямото доказателство е, че тя среща съпротива не само сред чуждите, но и сред своите, защото става дума за образование и просвещение. Срещнахме се благодарение на Делегацията на ЕС в Турция и благодарение на посланик Кристиян Бергер. – Равда, помниш ли първия ден на войната? – Разбира се. Как да не го помня. – Какво се случи? – Бяхме сами с моите сестри вкъщи. Изведнъж над нас започнаха да летят самолети и около нас да падат бомби. Търсехме къде да се скрием. Инстинктивно изтичахме в мазето и се свихме кой където може. Не знаех какво става, единствено чувах как сестрите ми плачеха. Само крещяха, че не искат да умират. Страшно беше. Всичко се тресеше от експлозии. – Какъв беше предишният ден? – Съвсем нормален ден. Вечерта седяхме навън, говорехме, смеехме се. – Нещо подсказваше ли ти, че ще започне война? – Не, не! Нищо. Абсолютно нищо. Имаше протести в центъра на града, но това беше нормално. Всички искаха промяна. На всички им беше омръзнало този начин на живот, този режим. – Кога разбра, че няма връщане назад, че войната е започнала наистина? – Още на следващия ден. – Какво стана? – Отидох на училище. Всичко беше както винаги. Уроци, междучасия, смях, закачки. Тогава ни бомбардираха. В двора падна бомба и експлодира. Пред очите ми умряха много от моите приятели и съученици. – Какво направи? – Обадих се на баща ми и му разказах, че повече не мога да се върна на училище. – Страшно ли беше? – Да. Много. – Кога решихте да напуснете Сирия? – Когато към града се приближи армията. Баща ми казваше, че задължително трябва да тръгнем за Турция. Аз плачех и не исках да напусна дома ни, но той ни убеди, че това е само за седмица-две, докато се успокоят нещата. – И колко време мина оттогава? – Вече осма година… – Искаш ли да се върнеш? – Повече от всичко на света. – Какъв беше пътят до Турция? – Беше много студено. Беше зима. Вървяхме часове наред пеша и много се страхувах какво ни очаква на границата. Имахме багаж само за един ден. Слава богу, турските войници ни посрещнаха много топло. Даваха ни одеяла, за да не мръзнем и ни настаниха в лагера. – Как би описала лагера? – Зима, много студено, кално, мръсно. Спяхме в палатки, заспивахме във всички възможни дрехи, които имахме. Събуждахме се във вода, треперещи и болни. Имаше нощи, в които дъждовете бяха толкова силни, че разрушаваха палатките и ние оставахме под тях. Усещаш, че се давиш. Треперехме. Това бяха първите няколко месеца. После изградиха лагер с контейнери, които са стабилни, в тях е сухо, но пък имаше нови изпитания. Една нощ се събуждам от странни шумове. Питах баща ми какво е това, а той спокойно отговори, че са котки, които си играят. После разбрах и видях какво е това. Ние бяхме нападнати от плъхове, хиляди плъхове. Те бяха навсякъде. – Как реши да просвещаваш хората? – Никога не съм мислила, че животът ми ще приключи в някакъв лагер. Затова реших да се запиша на курс за турски език. Бях закъсняла за курса, но много се молих да ме вземат, те ме убеждаваха, че това е труден език и след като съм изпуснала първите уроци, няма да мога да наваксам. Научих перфектно турски език за два месеца. Много рядко някой можеше да разбере, че не съм туркиня. – На колко години беше, когато започна да се занимаваш с обществена дейност? – На четиринадесет. Когато научих турски език, много бързо намерих и училище. А години по-късно и университет. Разбрах, че най-важното нещо за моите връстници в лагера е образованието. Исках да го кажа на всички, че когато си образован, животът ти става друг. По-хубав, по-лесен. Един ден реших, че трябва да направя списание и да го раздавам на моите връстници. Обикалях по институциите, за да намеря пари за списание и намерих. Отпечатахме го и започнахме да го разпространяваме в Килис (градчето, до което са изградени бежански лагери за около 300 хиляди души). В началото имаше огромна съпротива, защото аз исках хората да променят традициите си. – Какви традиции? – Те смятаха, че лагерът е опасно място за момичетата и затова бързаха да ги женят още като деца. Бяха убедени, че така ги предпазват, а аз им предлагах те да се образоват. – Как започна да ги убеждаваш? – За мен винаги е било важно да се чува не само моят глас, но гласът на бежанците в лагера. Аз станах известна и важна. Добре е да си важен, но по-важното е да си добър човек. Посветих живота си на моите връстници, сънародници и когато видях резултатите, това ме окуражи да продължа напред. Това е нещо, което искам да правя цял живот – да помагам. В началото сирийците не ми вярваха, но турците ми повярваха и ме подкрепиха , особено директорът на лагера. Моите сънародници ме укоряваха. Питаха ме защо не подкрепям ранните бракове. Те обясняваха, че тяхното финансово положение не е добро и се налага много семейства да живеят заедно, а това не е добре за техните дъщери. Те се страхуват от бъдещето, защото не знаят какво ще се случи – нито със Сирия, нито с лагерите, нито какво да очакват. С ранния брак те мислят, че подсигуряват момичетата. Аз уважавам традициите и ги разбирам, но просто има и друг начин– образованието. Момичета могат да получат добро образование, могат да започнат работа, да бъдат обезпечени и сами да се погрижат за живота си. – Какво е твоето усещане, какво виждаш в лагерите: бежанците искат да се върнат по домовете си, или искат да тръгнат към Европа? – Положението в Сирия е много лошо. Войната не е свършила и ако не свърши скоро, дори тези, които искат да се върнат по домовете си, ще тръгнат към Европа, защото всеки иска да осигури нормален живот за семейството си. В Турция има страшно много бежанци и възможностите за реализация не съм много. Единственият шанс е Европа. Но ако войната свърши и започне възраждане на Сирия, огромната част от сирийците ще се върнат по домовете си. – Списанието, което си започнала да издаваш преди години, успя ли да промени нагласите на семействата? – Хората започнаха да виждат възможностите в образованието, едва когато аз се превърнах в успешен човек. Когато ме видяха, че мога да имам образование, да работя по социални въпроси, когато ме виждаха почти всеки ден по телевизията, да говоря за проблемите на хората от лагера и да се боря за правата на бежанците, едва тогава осъзнаха, че аз правя нещо за тях. Едва тогава започнаха да ми пишат и да искат да помогна на дъщерите им, на момчетата да тръгнат по моя път. Пишеха ми „Равда Нур, може ли да ми кажеш как да дъщеря ми да научи английски език, турски език, за да стане като теб.“ – Какво се случи със семейството ти? – Преди няколко месеца, когато започнах да получавам заплата, направих една изненада за всички. Изведох семейството си извън лагера. Разходихме се в Антакия (най-близкия турски град до границата със Сирия по посока Алепо), застанахме пред една къща и аз дадох на баща ми ключа. Казах му: това вече е вашия дом. Той се разплака. Да живее в Антакия беше негова мечта, откакто ни прокудиха от дома. Той успя да каже: „Не вярвах, че някога отново ще живея в дом със стени“. След близо 8 години той отново има малка градинка, където се грижи за растения. Сега са много щастливи. Аз се грижа за образованието на трите си сестри и брат ми. Казах на майка ми и баща ми, че аз ще се погрижа за бъдещето им и сега те учат. Най-голямата ми сестра учи в частен университет в Газиантеп. Когато завърши, ще замине да учи в Англия или другаде в Европа. За мен това е най-важно– да са образовани. – Как виждаш бъдещето си? – В бъдеще време аз ще правя това, което правя и сега. Искам да се боря за правата на хората, да им помагам, да накарам света да чува гласа им. В момента съм създала организация, която ще върши това не само за сирийците, но за всички хора в нужда. Особен акцент е и ще бъде образованието и застъпничеството. Пътят, който извървях, ми даде възможност днес да мога да говоря пред ООН, пред Европейския съюз, пред посланици, министри и ръководители на държави. Доброволците от ООН не ме попитаха дали искам да стана посланик на добра воля за региона и аз се съгласих. В края на ноември или началото на декември може би това ще бъде анонсирано и аз много се вълнувам, защото това е голяма възможност да продължа дейността си не само в Турция, Сирия, но и в други страни от региона. – От чисто любопитство искам да те попитам, как изглежда Ню Йорк, сградата на ООН, след години в бежански лагер? – Вълнуващо, но аз го усетих като „аз мога“. Щом вярваш, че можеш да стигнеш до Ню Йорк и ООН, ще стигнеш. Всичко е възможно, просто трябва да се стремиш към него. Когато започвах моята дейност, много от хората ми казваха „Къде си тръгнала, бе момиче, та ти дори от лагера няма да излезеш“. А години по-късно аз съм в Ню Йорк. Снимах се и им пратих снимка, за да знаят, че мечтите и човешкият дух не могат да бъдат затворени в лагер. – Благодаря ти, наистина ти желая да заразиш хората със своя свободен дух. – Аз благодаря, но искам да кажа още едно нещо. Никога не съм искала да бъда бежанка, никога не съм искала да оставя дома си. Бежанската криза не е по моя вина. Войната в Сирия не е по моя вина. Нашият гост  Равда Нур Джума е родена на 10 юли 1995-а в Айн Ан Бейда, провинция Идлиб, Сирия. Получава средното и висшето си образование, след като печели стипендии в частни училища в Газиантеп, Турция. Печели и стипендия за специализация в Калифорния. Основател и председател на фондация “Равданур”, базирана в Турция. Работи за превенция на ранните бракове на деца от бежанските лагери, експлоатация на детски труд. Изнася лекции из целия свят – от ООН и Брюксел, до Картепе в Турция.    ", "date": "2018.11.03", "title": " Сирийската активистка Равда Нур Джума пред „Труд“: Войната в Сирия не е по моя вина, да съм бежанка не е по моя вина\t\t\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%be-%d1%89%d0%be-%d1%81%d0%b5-%d1%81%d1%80%d0%b0%d0%bc%d0%b8%d1%88-%d1%87%d0%b5-%d1%81%d0%b8-%d1%85%d1%80%d0%b8%d1%81%d1%82%d0%b8%d1%8f%d0%bd%d1%81%d0%ba%d0%b0/", "text": "Доживяхме и това: християнска Европа да се откаже от Бога. Да се откаже от ценностите си, с които бе изградена преди векове. Поради що, Европо, вече се срамуваш да се наречеш християнска? Та ти, Европо, която си една гигантска планина от идеи, културни пластове, споделени успехи и провали, си това, което си сега, именно заради своята християнска сърцевина. Без нея ти си нищо! И от Брюксел – точно от сърцето ти, дойде новината, че празничните коледни базари за идващото Рождество, ще получат друго име … зимни. Причината – да не се чувствали хора от други вероизповедания дискриминирани. Що за глупост? Не, що за предателство към християнството е това? Да загърбиш корените и идентичността си заради криворазбрана толерантност. Нима забрави, че хората са силни именно, когато са заедно в различията си. Някои у нас дори отбелязаха с усмивка – „Ура, Дядо Мраз се завръща!“ Всъщност, Брюксел не е първата столица, която падна. Точно преди година падна Париж, след като кметството на града за пръв път не се съгласи да има масови коледни тържества. Причината – било неприемливо в едно многокултурно общество. От парижката управа миналия декември дори посъветваха „всеки, който иска да отпразнува Коледа, да го направи с приятели, с близки и съмишленици, но трябва да разбере и смисъла на думата „харам“. Разбира се, така, както е прието в мюсюлманската среда – значението е „забранени действия“ според шериата. И френската Коледа толерантно бе наречена „края на годината“. Това се случи почти 225 години след Великата френска революция. Европа приложи и други „харам-и“. Нима може да се забрави оня срамен евроскандал миналия септември, когато немският търговски гигант „Лидл“ реши, че кръстовете от гръцки църкви, които има на дизайна на някои негови опаковки, трябва да бъдат заличени. За да запазели … „политически и религиозен неутралитет“. Само след месец последва друга цензура – пак френска. Властите в едно градче в Бретан решиха да демонтират кръста от паметник на папа Йоан Павел II. Защото бил религиозен символ и присъствието му на обществено място противоречало на … закона от 1905 година за отделяне на църквата от държавата. Ето как да триеш и отричаш собствената си история, култура и цивилизация се превърна в откровен цинизъм. Мога да бъда и по-директна – ще го нарека откровена идиотия. Спрямо собственото си християнско наследство и милионите си граждани. Европа изглежда съвсем побъркана – миналото си ли иска да пренаписва или още по-страшно – да се отрече от Него? От създателя. Мултикултурният пример на Париж вече е последван от Брюксел. Е, на новите ЗИМНИ базари все пак щяло да има елха. А на върха й какво ще сложат? Питам, защото вече се появиха и залози за полумесец, колкото крайно и безумно да звучи. Вече се разиграват и пасианси кои други евростолици ще дръзнат да подемат идейния пример. А още по-интересно ще е дали пък Великден няма да бъде преименуван в … пролетен празник. Нима сегашните евробюрократи началници не знаят, че най-големите християнски празници като Рождество и Великден са отличителните белези на европейската култура. Нима не осъзнават, че толерантността не трябва да стига дотам, че да насърчава собственото си себеобезличаване. Което със сигурност ще доведе до такива сътресения в обществото, които Европа, изпаднала в страшна морална криза, едва ли би могла да понесе. Мултикултурализмът по начина, който постоянно се насърчава и лансира толкова пламенно от лидери като Меркел, Макрон и Юнкер, понякога означава своего рода бягство от самия себе си и от своето наследство. Европа днес отрича своите религиозни и морални основи. И изглежда изпразнена от съдържание. Сякаш е парализирана от животозастрашаващо смущение в кръвообращението си. Уморена и застаряваща, днес тя има нужда от трасплантация, от преливане на кръв, за да съхрани своята идентичност. А постоянните сравнения със залязващата Римска империя се налагат от само себе си. Защото на практика тази империя е съществувала чрез онези, които впоследствие са я унищожили, докато у нея самата е липсвала всякаква жизнена сила. Нима днес не виждаме същото. Ако се вгледаме внимателно, ще видим, че образът на Иисус Христос вече едва се различава в очертанията на някогашната велика европейска християнска култура. И сега може да бъде напълно изтрит… Въпреки всичко, все още има надежда, че Коледата няма да умре. Защото, слава Богу, коледният дух съществува. Но трябва да се знае: християните трудно ще простят дискриминацията, наложена им от бездетни хора, изгубени в прикриване на собствените си комплекси. Меркелизирането на Европа е факт. Но има и светлина в тунела. Името на централната катедрала на Брюксел се казва „Свети Михаил“. А в Корана помощникът на Мохамед носи същото име като на християнския архангел – Микаил. Ето още един повод да смятаме, че братята мюсюлмани ще отидат на коледния базар. За Юнкер обаче все още е загадка.   Коледата невъзможна Никой още не се е произнесъл какво правим с любимите на половината свят красиви, тъжни и забавни коледни филми. „Коледата невъзможна“ с Арни сигурно трябва да го преименуваме с толерантното „Зимата невъзможна“. А името на холивудската звезда може би ще стане Арнолд Шварцеафроамериканец? Е, има и добра новина. Нетолерантният президент Тръмп заяви, че раждането на Христос има смисъл. И написа в Туитър на Бъдни вечер миналата година: „Хората отново гордо казват Весела Коледа! Гордея се, че поведох контраатаката срещу нападението над този любим и красив израз „Весела Коледа!“                                      ", "date": "2018.11.03", "title": " Европо, що се срамиш, че си християнска?\t\t\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%ba%d1%80%d0%be%d0%b9/", "text": "„Аз съм Христо, а не Христос!“ Това откровения сякаш белязва с печата на истината една дългоочаквана „История“ за най-известния българин по света. Христо Стоичков. Кавалер на „Златната топка“, Носител на „Златен онз“. Горд притежател на две „Златни обувки“. И още, и още… Без маска и грим Стоичков разкри душата си в биография, написана съвместно с Владимир Памуков. Не, това не е книга под мотото „Най-добрият човек на света“. Това е историята на едно момче от Пловдив, което минава през десетки изпитания път и „хвърляния в канавката“ докато покори света. С всичките си грешки по пътя нагоре. В понеделник в хотел столичния хотел „Маринела“ Стоичков събира приятели, с които е пил много „шампанско и сълзи“. Вестник „Труд“ представя някои откъси от „Историята“, която не е написана само за футболни фенове, а за публиката която иска да опознае отблизо света на един човек станал номер едно в област, която вълнува цялата планета. Признанието на Кройф За мой късмет точно това се случи. Хванах окото на най-големия – Хендрик Йоханес Кройф. Летящия холандец. Геният, който реално промени футбола и като играч, и като треньор. „Искам го този с номер осем. На всяка цена!“ Така казал Йохан Кройф на най-известния мениджър тогава – Хосе Мария Мингея, през април 1989-а. Именно „най-известният“ ми разказа по-късно за поръчението, което дошло в деня след моите два гола срещу „Барса“ на „Камп Ноу“. Направи и пояснение – онези, които познавали Летящия холандец, знаели, че земята ще преобърне, но ще стане неговото. В случая – Христо Стоичков ще бъде играч на „Барселона“. Независимо от комунистическия режим, от рекордните пари, които ще се платят от Запада на Изтока и всякакви други пречки или детайли в операцията. Разбира се, не стана изобщо лесно, бих казал случи се абсолютно по трудния начин, но все пак се случи. След повече от година време Кройф получи това, което искаше. Аз и Мингея също. Мнозина анализатори по-късно писаха, че съм имал късмета да впечатля Йохан в полуфиналните мачове ЦСКА – „Барселона“, но това не е точно така. Както по-късно той ми разкри, откритието, че съм играчът който му трябва за планирания дриймтим, го направил, още когато се подготвял за полуфинала. Конкретно при гледането на записите на двубоите ни с „Панатинайкос“ и коравите момчета от град Керкраде. А сблъсъците с „Барса“ само потвърдили, че както винаги Мистер не е сбъркал. По-точно, че е прав за всичко, дори когато е седнал! Тази репутация винаги и навсякъде вървеше с Кройф. По-точно появяваше се даже преди самия него. Конфликтът с Ван Гаал Реално се оказах първият известен играч в големия футбол, с който Ван Гаал се скара. По-късно това се случи по пълна програма също с Ривалдо, Рибери, Лука Тони и други. И в света на футбола разбраха, че този треньор не може да работи със звезди. А в случая имаше и скрита интрига. Аз бях острие на Кройф, а именно Летящия холандец бе натирил навремето Ван Гаал от „Аякс“. Затова двамата бяха в кръвна вражда от десетилетия. Но честно и без капка пристрастие ще ви кажа – Мистер правилно е изгонил този дърводелец от славния „Аякс“. Разбрах го на една тренировка, в която Луисчо се включи да играе с нас и ние се забавлявахме от сърце. Все едно си бяхме наели клоун да ни весели. Търсех момент да го уцеля по голямата тимберица с топката и скоро ми попадна на мушката. Стрелях мощно в целта обаче кълбото се отби в голямото му тяло и влезе във вратата. Той леко се преви на земята след удара, но като видя топката в мрежата скочи и започна да бяга в кръг с вдигнати триумфално ръце, крещейки: „Гоол, гоол, гоол“. Тогава окончателно се уверих, че не е добре – яко го хапеше щъркелът! Оркестър „Елен“ Имаше и два куриоза в африканското приключение – „Объркан в превода“ и „Пютко М’Фани“, станал известен в България с поетичното Путко Мафани. След един мач дадох задължителното интервю без да ползвам преводач. Направих грешки, на които обаче никой в Южна Африка или някъде другаде по света, обърна внимание. Там уважават всеки, който се опитва да говори без преводач и подминават подобни издънки. Вместо „луз“ казах „люн“ плюс още нещо друго неточно. И си го получих! Нямаше как да ми се размине. В България, страната, в която доброто не се помни, а лошото не се забравя, няма такъв филм. У нас интервюто влезе в хит-парада на мрежата, но това изобщо не ме разстрои по някакъв начин. Всеки, който дава автографи на този свят, е под прицел и все някога прави някакъв гаф. Няма безгрешни и аз не съм изключение. Възход и падение. Това е положението. Разбира се, възходът не е за всеки. Както и комплексарщината да злобееш, вместо за се забавляваш с истории като „загубен в превода“. Няма значение. Животът е плюс и минус. Например аз много се кефех с героя на българските медии Путко Мафани. Такъв функционер наистина има в африканския футбол, но никога не съм работил с него. Името му се произнася Пютко М”Фани и това плюс измислицата, че ми ставал някакъв си в „Съндаунс“ наелектризира сеирджиите. публиката. И в името на майтапа, включих се също в играта. Обадих се на Стойко Дуков, бивш кореспондент на „Мундо депортиво“ от България и кмет на най-голямата столична община „Витоша“. Много интелигентен, образован мъж, който знае шест езика и има слабост още от студент към … вулгарната поезия. Поръчах му за два дни да измисли текст за Христо Стоичков и Путко Мафани, който всички врагове храни! И той сякаш само това е чакал – направи за три часа. Без да се бавя, елегантно я пуснах чрез приятели на медиите с „новината“, че това е новото култово парче на етрополския оркестър „Елен“. Малка подробност – такъв не само няма, но и никога не е имало. Творбата набра луда скорост за нула време. В няколко шоу предавания в големите телевизии рецитираха текста и обещаваха да пуснат скоро и изпълнението на „елените“. Във вестници и сайтове се появиха информации как трубадурите от етрополския балкан стягат багажа за ЮАР, където дебютно ще запеят „Путко Мафани и неговите черни банани“. От едно национално радио дори се бяха свързали с мой човек да го уговарят срещу заплащане песента да прозвучи първо в техния ефир. Много яко, брат! Нали така казват днешните тийнейджъри? Неплатените данъци Оказа се, че някои пък търсят истината, докато живеят в лъжа. Репортерът, който най-много драскаше, че дължа данъци на държавата, го спряха на КПП-то на аерогара „София“. Не си плащал парното, милия той! Култово. А за „онези“ данъци ще си дойдем на думата, няма да пропусна да ви информирам колко още ми виси държавата. Най-гадно беше когато ме атакуваха чрез родителите ми. Татко беше душичка, но майка си е остър камък – приличаме си, няма спор. Скараме се здраво за нещо важно и като наказание от моя страна спрях да й се обаждам. Но и тя също инат – не звъни. Оплакала се обаче на близки, разчуло се и хоп – журналисти при нея. Потвърдила, че не съм си идвал отдавна с цел да ме жегне и съответно да ме провокира да се обадя. Нейното да стане! Не знаела изобщо какво си навлича на главата. Откровението моментално я превърна в идеалната жертва. Постоянен тормоз и всекидневни питания от сорта: „Как така лошият син остави майка и баща?“. Простотия до шия! И всичко това най-вече в една телевизия, която се минаваше за сериозна, но най-много търсеше жълти теми. А представяте ли си, ако минаваше за несериозна какви щеше да ги надроби? Разбира се, с нашите се сдобрихме. Нямаше нещо по-естествено от това. Още повече, че дори когато не си говорех с тях, не бях забравил и за ден фамилните си задължения. Но малко след развръзката около семейството на Стоичков – нова изненада. Двама водещи в личните нападки към мен в тази телевизията станаха… изоставащи. Без моя намеса. Напъдиха ги – явно в медия, която иска да е наистина нова, бяха преценили, че няма място за „стари к“. А и по някакво съвпадение имената и на двамата започваха с буквата „К“. Да, да. Оказало се, че лошите хора – лоши неща са вършили. И явно не само на мен.", "date": "2018.11.03", "title": " „Историята“ на Христо Стоичков: Кройф, тимберицата на Ван Гаал, данъците и оркестър „Елен“\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d0%b6%d0%b5%d0%bd%d0%b8-%d0%b3%d0%b5%d1%80%d0%b1-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0/", "text": "По време на Българското председателство на Съвета на ЕС европейското бъдеще на страните от Западните Балкани се върна трайно в дневния ред на Европа след 15-годишно отсъствие. Това не бе успех на Бойко Борисов или ГЕРБ, това бе успех за цяла България. Каква бе оценката на БСП и президента Румен Радев – те неглижираха целия принос на България за осигуряването на европейска перспектива за страните от региона. Това заяви председателят на ПГ на ГЕРБ и зам.-председател на партията Цветан Цветанов по време на откриването на седмата политическа академия на Жени ГЕРБ „Национално управление и сигурност. Политика на европейска свързаност в контекста на присъединяването на Западните Балкани“. Форумът се провежда във Велинград и се организира съвместно от Жени ГЕРБ, Фондация „Конрад Аденауер“ и Сдружение „Граждани за европейско развитие на България“. „Когато в началото на европредседателството заложихме темата за Западните Балкани като наш основен приоритет, много хора бяха скептични за реализирането на тази амбициозна цел. След като обаче Европа възприе виждането, че тя се нуждае от приобщаването на този регион, темата за Западните Балкани се настани трайно в дневния й ред“, обясни Цветанов, като отбеляза, че щом тази тема продължава да бъде актуална в рамките на австрийското председателство и ще бъде сред приоритетите и на румънското – то това значи, че България си е свършила добре работата. По думите на председателя на ПГ на ГЕРБ България е доказала лидерските си качества и се е превърнала в много сериозен фактор както на Балканите, така и в ЕС. „Вчерашната среща в Евксиноград е доказателство за думите ми. Бяха направени изключително сериозни послания за по-голяма свързаност между участниците в срещата. Тази свързаност на свой ред означава – повече бизнес, повече туризъм, повече приходи и по-голяма заетост“, подчерта той. Пред дамите от ГЕРБ, Цветанов сподели мнението си, че хубавите новини в България остават в сянката на дори най-малките проблеми и подчерта, че е важно да променим мисленето си и да имаме очи за хубавите неща, които се случват, а те не са малко. „БСП предлагат само скандали, агресия, фалшиви новини, но не и алтернатива. Това не подхожда на една опозиция“, коментира зам.-председателят на ГЕРБ. Той сподели учудването си как една партия може да претендира, че е алтернатива при положение, че отсъства от дебатите в Народното събрание, където има възможността да задава своите въпроси и към изпълнителната власт. „БСП имат тежки вътрешнопартийни проблеми. Вече дори се правят подписки срещу лидера Корнелия Нинова и нейното еднолично управление и афинитет към конфронтацията. Стигна се дотам, че хората с различно мнение в БСП да се нарочват като симпатизанти на ГЕРБ“, каза Цветанов. По думите му практиката депутати от БСП да представят „Визия за България“ в области, от които те не са избрани, е странна. „На депутатите от БСП проблемите на местните хора са им чужди“, уточни той. Цветан Цветанов изтъкна, че днес държавата е стабилна и това личи ясно от бюджета за 2019 г. „В управленската ни програма бе заложено в края на мандата през 2021 г. БВП да достигне 120 млрд. лв. Само за следващата година той ще бъде 116 млрд. лв., а очакванията са през 2021 г. да е 130 млрд. лв. Това говори от една страна за добре работеща икономика, а от друга за отлична събираемост на приходите“, отбеляза председателят на ПГ на ГЕРБ и допълни, че в бюджета за 2019 г. са заложени повече средства във всички сектори. Зам.-председателят на ГЕРБ бе категоричен, че европейските избори догодина ще покажат какво ще е бъдещето на Европа. „Ние сме част от политическото семейство на ЕНП, защото това е партията, която е отговорна и прави реални политики в интерес на гражданите“, уточни Цветанов. Той попита защо Корнелия Нинова вече не говори за кохезионна политика и не призовава да подражаваме на страните от „Вишеградската четворка“ и обвърза този факт с изнесените данни, че въпреки по-ниския бюджет на ЕС за кохезионна политика, България ще получи с 8% повече. „Важно е на европейските избори да запазим водещата си позиция и това ще ни помогне за нова победа на местния вот. След победата ни през 2015 г. българските общини се превърнаха в строителни площадки благодарение на европейската солидарност и добрата екипна работа на местната власт със законодателната и изпълнителната“, подчерта зам.-председателят на ГЕРБ. Цветан Цветанов сподели, че за него винаги срещите с ЖГЕРБ са много вълнуващи, защото за съвременното общество жените са най-важни. „Вие дарявате живот, пазителки сте на дома и имате способността да взимате най-правилните решения“, изтъкна той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.03", "title": " Цветанов пред Жени ГЕРБ: Европейската перспектива на Западните Балкани е успех за цяла България, а БСП и президентът го неглижираха"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b7%d0%b0%d0%b2%d1%80%d1%8f-%d0%bf%d0%be%d0%b4-%d0%bf%d0%b0%d1%80%d0%ba%d0%b8%d1%80%d0%b0%d0%bd-%d0%b1%d1%83%d1%81-%d0%b2-%d1%80%d1%83%d1%81%d0%b5-%d1%88%d0%be/", "text": "Лек автомобил влезе под паркиран микробус в Русе. При удара е блъсната още една кола, предаде БТВ. Шофьорът, причинил катастрофата, е избягал заедно със спътничката си. Инцидентът е станал около 6:30 ч. Шофьорът на микробуса, който е трябвало да вози пенсионери за фестивал, се е готвел да излиза от вкъщи, когато чул силен удар. Видял момче и момиче да бягат от катастрофиралата кола и подал сигнал на тел. 112. Операцията по разделяне на микробуса и автомобила отне повече от два часа, тъй като от силния удар те са се заклещили един в друг. Наложи се да се вика и специализизирана техника. Полицията издирва пътниците от колата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Кола се завря под паркиран бус в Русе, шофьорът и спътничката му избягаха"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d1%81%d0%b0%d1%87%d0%b5%d0%b2%d0%b0-300-%d0%bd%d0%be%d0%b2%d0%b8-%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%b5%d1%81%d1%82%d0%b0-%d0%b2-%d1%83%d1%87/", "text": "300 нови работни места за педагогически специалисти, ресурсни учители и психолози ще разкрие през следващата година Министерството на образованието и науката. Това съобщи заместник -министърът на образованието Деница Сачева на конференция в София, посветена на приобщаващото образование, предаде  . „През миналата учебна година в общообразователните детски градини и училища в България учеха 22 000 деца и ученици. От друга страна броят на педагогическите специалисти и ресурсните учители, психолозите, които трябваше да работят с тях, беше едва 3700. Основно предизвикателство продължава да бъде именно това – човешкият ресурс и възможностите на министерството и на държавата да осигурява необходимия брой специалисти“, каза Сачева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.03", "title": " Деница Сачева: 300 нови работни места в училища и детски градини открива Министерство на образованието през 2019 г."}
{"url": "https://trud.bg/%d0%b1%d0%be%d1%85%d0%b5%d0%bc%d1%81%d0%ba%d0%b0-%d1%80%d0%b0%d0%bf%d1%81%d0%be%d0%b4%d0%b8%d1%8f-%d0%bd%d0%b0%d1%85%d0%bb%d1%83-%d0%b2-%d0%ba%d0%b8%d0%bd%d0%b0%d1%82%d0%b0/", "text": "Рами Малек играе Фреди Меркюри Биографичната драма “Бохемска рапсодия”, посветена на живота на легендарния вокал на великата рок банда “Queen” Фреди Меркюри е най-голямото, очаквано и обсъждано заглавие в кината тази седмица. Филмът тръгва у нас и по света с амбицията за солидни приходи и емоционална зрителска реакция. Младият американски актьор с египетска кръв Рами Малек се натовари с колосалната задача да изиграе великия Фреди Меркюри. Някои хора се притесняват, че този биографичен филм е последното нещо, от което легендарното наследство на рок исполините от Queen се нуждае. Бандата, която драматично промени културния пейзаж на популярната музика и владееше света през 70-те и 80-те години все още упражнява огромно влияние върху милиони. “Естетиката на Фреди и Queen е твърде жива и силна и изглежда напред във времето си. Музиката и клиповете са експериментални, новаторски, пионерски. Звукът е свиреп и безкомпромисен. Бравурната артистичност на Меркюри е без паралел и отвъд имитацията. Може ли един студиен филм направен “по правилата” на престижния биографичен жанр да обхване колосалната енергия на природна сила като Queen. Как е възможно да си представим друг човек в кожата, костюмите и мустаците на зъбатия гений от Занзибар? Британецът с ирански произход Фарук Булсара покори планетата в плътта на Фреди Меркюри – рок божество, призовано от дълбините на митичното му въображение и талант. Наистина ли очакваме американецът с египетска кръв Рами Малек да изиграе/изживее явлението Меркюри, да ни накара да повярваме, че пред претворената с компютър стохилядна тълпа е изправен най-магнетичният вокал в историята на рок музиката? Това не просто е трудна задача. Това е непосилна мисия”, коментира филмов критик и ценител на творчеството на Фреди и Queen.", "date": "2018.11.03", "title": " „Бохемска рапсодия“ нахлу в кината\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b8-%d0%b2%d1%81%d0%b5%d0%bb%d0%b5%d0%bd/", "text": "Украинският президент Петро Порошенко и Вселенският патриарх Вартоломей подписаха споразумение за създаване на Украинска автокефална църква, предава TACC. Церемонията по подписването се е състояла в резиденцията на патриарха в истанбулския квартал Фенер.  „Днес е исторически ден. Украинците се молеха на Господ да им изпрати единна православна автокефална църква“, каза Порошенко след подписването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2018.11.03", "title": " Президентът Петро Порошенко и Вселенският патриарх подписаха споразумение за създаване на Украинска автокефална църква (СНИМКА)"}
{"url": "https://trud.bg/%d0%bc%d1%8a%d0%b6-%d0%b8-%d0%b4%d0%b5%d1%82%d0%b5-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%b2-%d0%b5%d0%bb%d0%b5%d0%ba%d1%82/", "text": "Мъж на 32 години и дете на 14 години от Харманли са загинали в тежък пътен инцидент, съобщиха от ОД на МВР – Хасково. Сигнал за произшестито е бил подаден малко преди 23 часа от село Малък извор, община Стамболово. Лекият автомобил се е ударил в уличен електрически стълб в населеното място. Зад волана е бил шофьор на 40-годишна възраст. Той също е пострадал, но е настанен без опасност за живота в болницата в Хасково. Причините за катастрофата се разследват. Образувано е било досъдебно производство, уточниха от полицията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Мъж и дете са загинали след удар в електрически стълб край Хасково"}
{"url": "https://trud.bg/%d0%bf%d0%be%d1%87%d0%b5%d1%82%d0%bd%d0%b8%d1%8f%d1%82-%d0%ba%d0%be%d0%bd%d1%81%d1%83%d0%bb-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d1%85%d0%b5%d1%81%d0%b5%d0%bd-%d0%b3/", "text": "Инго Ендрик Ланкау, почетен консул на България в провинция Хесен – ФР Германия гостува в Елена. „Поласкани сме, че нашият малък град е привлякъл вашето внимание“ – с тези думи кметът инж. Дилян Млъзев посрещна госта и благодари за инициативата на д-р Трифон Юде, председател на Германо-българското културно дружество „Кирил и Методий“ във Франфурт. В срещата с дипломата участваха председателят на Общинския съвет Стоян Златев и общинското ръководство. Почетният консул е дългогодишен преподавател по пожарна и аварийна безопасност, водещ специалист по учебните дисциплини в тази област, пожарникар-доброволец. Той има съществен принос при обмена на опит и подкрепа за изграждането на Главна дирекция „Пожарна безопасност и защита на населението“ като модерна европейска структура, също и за практиката на доброволните пожарникарски формирования. В тази връзка той се информира за доброволното формирование в Елена и съобщи, че е приятно изненадан от работата на Районната противопожарна служба и Районното полицейско управление, които посети преди срещата в общината. Голям интерес почетният консул прояви към работата на Детската лятна академия – една успешна съвместна инициатива между общината, пожарната и полицията. Гостът разгледа и специализираните за тази цел кабинети в Общностния център. Инго Ендрик Ланкау подчерта, че цел на неговата работа е задълбочаване на сътрудничеството не само в тази област, но и между културните институции в България и Хесен, също и побратимяването на градове от двете страни. Кметът Млъзев подари на госта икона на светите равноапостоли Константин и Елена, покровители на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Почетният консул на България в Хесен гостува в Елена"}
{"url": "https://trud.bg/%d0%ba%d0%b8%d0%b5%d0%b2%d1%81%d0%ba%d0%b8%d1%8f%d1%82-%d0%bf%d0%b0%d1%82%d1%80%d0%b8%d0%b0%d1%80%d1%85%d0%b0%d1%82-%d0%b8%d1%81%d0%ba%d0%b0-%d0%b2%d1%8a%d1%80%d1%85%d0%be%d0%b2%d0%bd%d0%b0%d1%82/", "text": "Киевският патриархат е поискал Върховната Рада да приеме закон за единна православна църква в Украйна и да промени името на   (Московски патриархат) в Руска православна църква в Украйна, предава украинската агенция УНИАН. „Какво искаме ние? В Украйна има една украинска православна църква и Руската православна църква да не се крие под името украинска, тъй като е по същество руска и затова ще поискаме от Върховната Рада да приеме закон, че Украйна има една Украинската православна църква и втората православна църква трябва да се наричат руска църква. Освен това те провеждат службите на църковнославянски, но проповядват на руски език, защитават руските интереси на изток „, отбеляза примасът на Украинската православна църква – Киевски патриархат. Тогава обединената украинска църква ще бъде наречена „Украинска православна църква“. Името ще бъде “ Украинската православна църква „. Второто име ще бъде „Киевски патриархат“, каза Филарет. Патриарх Филарет също така заяви, че в близко бъдеще ще се проведе обединителен Архиерейски събор, за да се създаде единна Украинска поместна църква. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.03", "title": " Киевският патриархат иска Върховната Рада да приеме закон за единна православна църква в Украйна"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d1%81%d0%bf%d0%b0%d1%81%d0%b8%d1%85%d0%bc%d0%b5-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d1%81%d1%82%d0%b0/", "text": "Председателският съвет към Националния съвет на БСП заседава по Бюджет 2019 -алтернативата. БСП предлага алтернативен бюджет на управляващите, който ще бъде подложен на широко обществено обсъждане в понеделник. В него ще вземат участие синдикати, професионални организации, учени, депутати и членове на Националния съвет на БСП, както и коалиционни партньори. „Като  , спасихме над 2,5 млн българи от новия данък върху старите коли. Не се съмняваме, че ГЕРБ и ОП ще си го приемат, но няма как с нашите гласове да им осигурим кворум за поредното бъркане в джоба на най-бедните хора. Що за стабилно управление е това, което разчита на гласовете на опозицията, за да вдигне данъците на хората. Няма как да стане. Оставете ги тях. Това мнозинство и правителство е на финала. Нека видим ние какво можем да направим след тях, защото навсякъде е разруха – и в здравеопазването, и в социалната сфера, и в сигурността на гражданите”, заяви Нинова пред председателите на съвети. Те обсъдиха финансовите, икономическите и социалните параметри на алтернативния бюджет на БСП. Особено внимание се обръща на демографската катастрофа и политиките за младите хора и децата – семейно подоходно облагане, безплатни учебници до 12 клас. „Как можеш да кажеш, че това е най-социалният бюджет, когато си замразил 12 социални плащания за майки, за отглеждане на дете от работещи майки и т.н. Другата най-уязвима група – пенсионерите, отново оставяш само с швейцарско правило, при положение, че цените на газ, парно, вода, ток, всичко се качва. Отново внасяме предложение за преизчисляване на всички стари пенсии с ясни разчет,и откъде ще дойдат парите“, коментира Нинова. Председателският съвет направи последен преглед на алтернативните мерки, преди внасянето им от народните представители.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.11.03", "title": " Нинова: Спасихме собствениците на стари коли от нов данък, като не се регистрирахме в петък в парламента"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d0%b3%d0%bb%d0%b0%d0%b2%d0%b0-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d0%be%d1%87%d0%b5%d1%82%d0%b5-%d0%bf/", "text": "На Архангелова задушница държавният глава и върховен главнокомандващ Въоръжените сили Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време, съобщиха от пресслужбата на „Дондуков 2“. Пред Военния мавзолей-костница на Централните софийски гробища Румен Радев положи венец пред мемориала на загиналите герои. Заупокойна панихида отслужи Негово Преосвещенство Белоградчишкият епископ Поликарп. Пред Военния мавзолей-костница присъстваха и началникът на отбраната генерал-лейтенант Андрей Боцев, висши военнослужещи от всички родове войски, членове на военнопатриотичните съюзи и роднини на загинали военни. Ритуалът с военни почести се провежда от 1924 година. Традицията е прекъсната през 1946 г. и е възстановена през 1992 г. от Министерството на отбраната и Съюза на военноинвалидите и военнопострадалите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Държавният глава Румен Радев почете паметта на загиналите български воини (СНИМКИ)"}
{"url": "https://trud.bg/%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%bf%d0%be%d0%b4%d0%bf%d0%b8%d1%81%d0%b0%d0%bd%d0%be%d1%82%d0%be-%d1%81%d0%bf%d0%be%d1%80%d0%b0%d0%b7%d1%83/", "text": " по предоставяне на томос по всички канони на православието, заяви украинският президент Петро Порошенко след срещата си с Вселенския патриарх Вартоломей, на която бе подписано споразумение за създаване на единна Украинска православна църква, предава РИА Новости. Властите в Киев очакват да получат томоса за автокефалията преди края на годината, но Вселенската патриаршия може да го предостави само на главата на „обединената“ църква, която православните църкви в Украйна трябва да избират в „обединяващия съвет“. Датата за това събитие все още не е определена, но каноничната украинска православна църква-Московски патриархат заяви, че няма да участва в него. Синодът на Руската православна църква разглежда действията на Константинопол като разделение и обявява прекъсването на евхаристийското общение с него в цялата канонична територия, включително Украйна и Беларус. Според Митрополит Иларион Константинопол е загубил правото да бъде наричан координиращ център на православието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Петро Порошенко: Подписаното споразумение завършва процеса по предоставяне на томос по всички канони на православието"}
{"url": "https://trud.bg/%d0%bc%d0%b8%d1%85%d0%b0%d0%b5%d0%bb%d0%b0-%d1%84%d0%b8%d0%bb%d0%b5%d0%b2%d0%b0-%d1%81%d1%8f%d0%b4%d0%b0-%d0%bd%d0%b0-%d1%81%d1%82%d0%be%d0%bb%d0%b0-%d0%bd%d0%b0-%d0%bf%d0%be%d0%bb%d0%b8-%d0%b3%d0%b5/", "text": "Музикалното шоу се завръща през пролетта Една от най-успешните поп изпълнителки у нас с опит в оценяването на музикални таланти – Михаела Филева ще бъде треньор в шестия сезон на “Гласът на България” през пролетта на 2019 г. по bTV. Певицата ще седне на един от червените столове на мястото на Поли Генова, редом до Владимир Ампов – Графа, Иван Лечев и Камелия. “Познавам Михаела като музикант и вярвам, че нейната лична история и енергията, която излъчва, ще вдъхновят младите таланти да покажат най-доброто от себе си на сцената на “Гласът на България” и ще им помогне да повярват в мечтите си. Вярвам, че има с какво да изненада и нас, треньорите”, коментира носителят на треньорската корона от последните два сезона Иван Лечев. Тази есен над 3500 певци от различни краища на света се явиха на предварителните кастинги.  ", "date": "2018.11.03", "title": " Михаела Филева сяда на стола на Поли Генова\t\t\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%be%d0%b1%d1%89%d0%b8%d0%bd%d1%81%d0%ba%d0%b8-2/", "text": "„Инвестиционната програма на Столична община през последните години върви нагоре и това се вижда“, каза пред   председателят на Столичния общински съвет Елен Герджиков. Той обясни, че по ремонтите в столицата е хвърлена много енергия и много работа. Това, което остава е те да бъдат свършени качествено и да се приемат от гражданите. „Не случайно срокът на ремонта на „Графа“ е 300 дни. В представата на много хора това е просто подмяната на едни плочки, а всъщност не е така. Всъщност се подменя една инфраструктура, която не е пипана 110 години“, каза Герджиков. Той обясни, че ремонтите на централната градска част са едни от най-дълго обсъжданите. Още преди 5 години е започнало обсъждането на проектите. Грешката, която отчита е, че комуникацията е трябвало да се повтори още веднъж при началото на ремонтите. Според него грешка е било и частичното отваряне на „Графа“, защото никой не е обяснил на хората, че тази площ не е готова. Той каза, че ремонтът има гаранция 8 години. „Ролята на общината е да подготви проектите, да комуникира с гражданите и да осъществява контрол. Не е работа на общината да реди плочките“, коментира Герджиков. Той призова за търпение и за това да се изчака да се види резултата след края на ремонта. Герджиков е убеден, че крайният резултат ще бъде добър. Него не го притеснява намесата на прокуратурата и смята, че когато има някакво съмнение, трябва да се провери има ли някаква вина. „Подмяна на по-некачествен с по-качествен материал или обратното няма, както и да се влага по-евтин материал с по-лоши качества – това категорично не е вярно. Тези внушение бяха направени многократно, та се наложи дори представител на фирмата производител да идва от Англия, за да обяснява, че подобна виброизолационна система се влага в обекти в цяла Европа“, каза Герджиков. При условие, че качеството на ремонта не е добро, фирмите изпълнителки ще бъдат връщани. При забавяне на обекта има разписани условия в договора. При ремонта на „Графа“ общата стойност на санкциите може да достигне около 6 милиона лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Председателят на Столичния общински съвет Елен Герджиков: При ремонта на „Графа“ се подменя инфраструктура, която не е пипана 110 г."}
{"url": "https://trud.bg/%d0%bd%d1%8f%d0%bc%d0%b0-%d1%81%d0%bb%d0%b5%d0%b4%d0%b8-%d0%be%d1%82-%d0%bd%d0%b0%d1%81%d0%b8%d0%bb%d0%b8%d0%b5-%d0%bf%d0%be-%d1%82%d1%8f%d0%bb%d0%be%d1%82%d0%be-%d0%bd%d0%b0-%d0%bd%d0%b0%d0%bc%d0%b5/", "text": "Направената аутопсия на намерената мъртва   до сградата на областната администрация в Ловеч не е установила следи от насилие или изнасилване, съобщи пред БТА говорителят на Окръжната прокуратура в Ловеч Кирил Петров. По думите му тя е починала вследствие на обесване.   и по двете версии – убийство и самоубийство. Петров допълни, че в началото на следващата седмица ще станат ясни резултатите от взетите кръвни проби, които ще установят дали момичето е било употребило наркотици и алкохол. „Провеждат се разпити. Издирват се лица, с които е била в заведението. Знае се с кого е била там“, каза още Кирил Петров. Той поясни, че се преглеждат и записи от камери за видеонаблюдение. Младата жена бе намерена мъртва вчера сутринта. Сигналът за това бе подаден от охранител в областната администрация. Момичето пристигнало в Ловеч в четвъртък със свой приятел. Снощи били в заведение с още хора, откъдето си тръгнали след полунощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Няма следи от насилие по тялото на намерената мъртва французойка в Ловеч"}
{"url": "https://trud.bg/%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%bd%d0%b8-%d0%bc%d0%be%d0%bc%d1%87%d0%b5-%d0%b8-%d0%bc%d0%be%d0%bc%d0%b8%d1%87%d0%b5-%d0%be%d0%b1%d1%80%d0%b0%d1%85%d0%b0-%d0%bc%d0%b0/", "text": "Непълнолетни, обрали хранителен магазин в Козлодуй, бяха задържани часове след обира, съобщиха от ОД на МВР Враца. Двамата влезли в магазина снощи, малко след 18 часа и успели да вземат 380 лв. от касата, принуждавайки продавачката да им ги даде. След бързи издирвателни мероприятия са задържани 16-годишно момче и 17-годишно момиче. Тийнейджърът се оказал познат на органите на реда, осъждан е и за други грабежи и кражби. По случая е образувано досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Непълнолетни момче и момиче обраха магазин в Козлодуй"}
{"url": "https://trud.bg/%d0%ba%d0%be%d1%80%d0%b0%d0%b2%d0%b8%d1%82%d0%b5-%d0%bc%d1%8a%d0%b6%d0%b5-%d0%b8-%d0%bb%d0%b5%d0%ba%d0%b8%d1%82%d0%b5-%d0%b6%d0%b5%d0%bd%d0%b8-%d0%bf%d0%b8%d1%8f%d1%82-%d0%b3%d1%80%d1%8a%d1%86%d0%ba/", "text": "На Балканите то и до днес се вари в медно джезве и се сервира с утайката Ако мъж топел геврече или бисквитка в кафето, го смятали за хомосексуален За първи път се разрешавало на млад мъж да влезе в кафенето, след като отбие казарма Историята на кафето в Гърция започва през годините на османско владичество. В Солун през 17-ти век е имало повече от триста кафенета, посещавани от гърци и турци. В Атина първите кафенета се появяват по-късно и в началото са малки, като повечето от техните собственици били турци. С течение на времето, клиентела става и гръцка, като през 1760 година традицията се разпростира и в останалата част на Гърция. Кафе на джезве е приготвено за пръв път от бедуините от Средния Изток, които слагали каната за кафе върху пясъка, под който имало въглища. Ето защо правилният начин да се вари това кафе е върху пясък. Обичате ли кафе на джезве? Така нареченото гръцко кафе не е вид напитка, а ритуал за приготвяне и консумиране. Сервира се в малка чашка с кафяв или черен каймак, който е и първото нещо, което докосва езика и небцето. След изпиване в дъното на чашката остава гъста като мъгла утайка. Трудно е да си представим колко слоеве култура, изкуство и традиция се крият в тази ароматна чашка, която винаги се поднася с чаша студена вода. В старите традиционни гръцки кафенета, заедно с гръцкото кафе и вода, кафеджията поднася задължително и локум (обикновено с вкус на бадем), набучен с клечка за зъби. В Гърция го наричат гръцко кафе, в Турция – турско, а става дума за един и същи обичай на приготвяне и поднасяне. И „гръцкото”, и „турското” кафе всъщност са арабско кафе. Традицията води началото си XV век, когато кафето става по-широко употребявана напитка на Арабския полуостров. Докато в останалата част на планетата кафето се филтрира преди да бъде сервирано (през метални, платнени или хартиени филтри), на Арабския полуостров, в Турция и на Балканите, то и до днес се вари в медно джезве и се сервира с утайката. „Гръцкото кафе” е свързано с народната култура на гръцкото кафене. Не бъркайте съвременното кафене с едновремешното гръцко кафене. В по-стари времена в Гърция (както и в Турция) не е имало село или градски район без традиционното кафене, където се събирали мъжете. Представлявало нещо като „парламента” на всяко село или махала. В кафенето мъжете обсъждали обществени, икономически и политически теми. Деца и жени не влизали там. Ако някоя жена търсела мъжа си, тя трябвало да помоли някой да го извика отвън. В краен случай почуквала тихичко на прозореца, ако е зима. За първи път се разрешавало на млад мъж да влезе в кафенето след като отбие казарма. Навикът на гърците да седят с часове около маса, отрупана пълна с кафеени чашки, и да обсъждат всякакви теми е запазен и до днес. Затова кафето в Гърция е много по-скъпо в сравнение с която и да е друга страна. В действителност клиентът плаща за наем на масата или времето, през което седи в кафенето. Едно е сигурно: за гърците италианецът, който стои прав и на две глътки да изпива кафето си на плота, е един напрегнат човек, който се нуждае от психолог. Старите традиционни кафенета (вече са малко на брой и трябва да търсиш, за да ги намериш) са били скромно подредени с малки масички и плетени столове, (кресла или канапета са били забранени). Сервирали се конкретни неща: кафе, ракия, местни безалкохолни напитки, ястия с местни подправки, вино без мезе, коняк, локуми и домашни сладка. Кафето се пиело с цигара. В Гърция не е имало наргилета. Те са се наложили като традиция в турските кафенета. Доброто кафене може да не е голямо или разположено на възлово място на площада, или пък с хубав изглед. Неговата слава (значи и клиентелата) зависела изцяло от умението на кафеджията да прави хубаво кафе. Приготвянето на кафето било истинско свещенодействие, ритуал. Едно от най-важните условия е преди всичко варенето му да става бавно. За едно добро кафе били необходими около десет минути. Рязкото повишаване на температурата водело до това, че не се получавало добро разтваряне на кафето и захарта във водата, независимо от старанието сместа да бъде разбъркана добре. Ето защо доброто гръцко кафе не се вари на силен огън или на котлон, а върху на жарава (ховоли). Ховоли в гръцкия език означава ситен жълт пясък. Всички кафенета и до днес имат едно специално метално съоръжение с широка повърхност. В долната му част се пали слаб огън, а в горната му част се сипва дебел пясъчен слой, който се затопля равномерно от огъня. Кафеджията пъха джезвето в пясъка и оставя кафето да заври там бавно. Ето още един навик, който свързва гръцкото кафе с бедуините, които живеят сред пясъци и пекат всичко в тях. Джезвето е задължително медно и тумбесто, за да може да се сипе в чашата по специален начин – нито от високо, нито от много ниско. Сместа се изсипва без прекъсване, защото иначе каймакът се „разчупва”. Как се приготвя? Първо в джезвето се сипва водата. След като заври, се слага захарта и накрая – кафето. Кафето в началото ще изплува, но не се разбърква, докато не потъне. Разбъркването става бавно и трябва да спре в момента, в който започнат да се образуват мехурчета на повърхността. Тогава се спира варенето, защото в противен случай каймакът ще бъде „наранен” и кафето не става за нищо. Колкото по-бавен е огънят, толкова по-вкусно ще стане кафето. Видове кафе Голямото изкуство на кафеджията е да може да приготвя с точност една от категориите и варианти на гръцкото кафе, които съществуват. Всеки, когато започва да пие кафе избира вида и варианта, който предпочита. Категориите са свързани с дозировката на кафето и захарта, които се сипват в количество вода, която пълни една малка чаша. Категории: Тежко (силно) кафе: 2-3 лъжички кафе  Леко (слабо) кафе: 0,5-1 лъжичка кафе  Варианти:  Сладко: 3-4 лъжички захар.  Умерено сладко: 1 лъжица захар  Чисто: Без захар  Подварианти:  Тежко (силно) сладко: 3 лъжички кафе и 3-4 захар  Леко (слабо) сладко: 1 лъжичка кафе и 3 захар  Сладко варено: 2 лъжички кафе и 3 захар, с лек каймак  Средно: 1 лъжичка кафе и половин захар. Както разбирате, става дума за ритуал, който кафеджията е трябвало да спазва с хирургическа точност. Грешка в категорията или варианта означава, че е изгубил клиента. Категорията или вариантът, който избирал клиента, не са свързвани само с вкусовото предпочитание, а и с неговия характер и социалната категория към която принадлежал. Коравите и силни мъже пиели кафето силно и горчиво. Дребните буржоа и образованите хора пиели умерено сладко, младоците го предпочитали с повечко захар. Жените пиели само сладко кафе, а тази, която обичала кафе без захар, била нарочвана за аморална. В кафенетата на подземния свят, когато някой поръчвал кафе със сол за някого, означавало, че го кани на дуел, за да решат противоречията си с ножове. Как се пие кафе? И така, преди клиентът да отпие от кафето си, първо гаврътвал половин чаша вода, за да се изчисти небцето му от другите вкусове. След блажената първа глътка похапвал апетитно поднесения му локум на клечка и допивал водата. Строго било забранено да се топи в чашката някое геврече или сухар. Смятало се за женски навик и ако мъж го правел веднага възниквало съмнение, че е хомосексуален. Ако от невнимание при поднасянето кафето се поразсипе и оцапа отвън чашата, това било на късмет. Означавало, че клиентът ще получи пари, които не е очаквал. Днес в Гърция кафето се продава вакуумирано, за да се запази свежестта му. Но тези, които знаят тайните на кафето, никога не купуват пакетирано кафе. Отиват в специализираните магазинчета и си го купуват насипно на зърна. Най-добрата комбинация (харман) е смес от две части бразилско и една част етиопско кафе. Само по това се различава гръцкото кафе от турското. В миналото големите кафенета са имали собствена машина, която е смилала кафето.  Утайката на гръцкото кафе има своя митология. Мъжете не мислели много за ненужната утайка, но жените развили цяло изкуство върху нея. Това е гледането на кафе. Също като при нас, чашката с утайката се обръща в чинийката, докато сместа изсъхне. Вярвало се, че утайката на кафето разкрива съдбата. Това народно гадателство е много разпространено в цяла Гърция. По правило пиещият кафето не може да гледа собствената си чаша, това трябва да стори друг. Всяко село или махала имали своя гледачка на кафе, в къщата на която се стичали всички съседки, за да им предскаже бъдещето. Традицията и днес е толкова разпространена, че съществуват кафенета в Атина, които като вид фолклор, държат като служителки „гледачки на кафе”, които ходят от маса на маса и гледат на кафе на клиентите.", "date": "2018.11.03", "title": " Коравите мъже и леките жени пият гръцкото кафе без захар\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bc%d0%b2%d1%80-%d1%81%d0%b5-%d0%be%d1%82%d0%bd%d0%b0%d1%81%d1%8f-%d0%b8%d0%b7%d0%ba%d0%bb%d1%8e%d1%87%d0%b8%d1%82/", "text": "МВР се отнася изключително отговорно към битовата престъпност, особено в малките населени места. Това каза министър Младен Маринов пред участниците в Седмата политическа академия на Жени ГЕРБ, която се провежда днес и утре във Велинград. По думите му над 5000 са посетените населени места без полицейско присъствие, в това число 354 села. „Лошото е, че когато има успешно решени случаи или не се говори нищо, или се политизират, за да се омаловажи работата на всички работили“, посочи министър Маринов. Той добави, че за подобряване на безопасността на пътя е ангажиран сериозен ресурс на МВР, като се отчита трикратно увеличение на глобите. „Надявам се с предприетите мерки да продължи тази тенденция. Посегателствата над МПС са с 12 процента по-малко, а разкриваемостта се увеличава с 2 пункта, като анализираният период е деветмесечието на 2018 и същия период от 2017 година. МВР отчита и намаление на загиналите при ПТП със 7,4 на сто“, отбеляза Младенов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Младен Маринов: МВР се отнася изключително отговорно към битовата престъпност"}
{"url": "https://trud.bg/%d1%83%d0%bc%d0%b1%d0%b0%d0%bb-%d1%81%d0%b2-%d0%b0%d0%bd%d0%bd%d0%b0-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%bb%d0%b5%d1%87%d0%b5%d0%bd%d0%b8%d0%b5%d1%82%d0%be-%d0%bd/", "text": "Продължава лечението на двамата пострадали при   – Самоков в петък, съобщават от столичната болница „Света Анна“, където двамата бяха настанени. Ранените са мъж на 78 години и жена на 72 години. За тях грижи полагат медиците от Клиника по лицево-челюстна хирургия на болницата. Мъжът освен хематом на лицето, има и счупване на скула, като не се налага оперативна намеса и няма увреждане на мозъка. Жената е със счупен нос и при нея също няма увреждане на мозъка и не се налага оперативна намеса, сподели началникът на клиниката доц. Желю Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " УМБАЛ „Св. Анна“: Продължава лечението на двамата пострадали при катастрофата между автобус и циментовоз на пътя София – Самоков"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: „Владетелите на света“ Четете новата поредица на „Труд” за осемте най-влиятелни фамилии. Този уикенд – Банкерите от „Кун-Льоб”.           Лив Тайлър: Работя нонстоп от 14-годишна Актрисата говори за секса, наркотиците и киното. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Труд Уикенд – един вестник за два дни"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%be-%d1%87%d0%b5%d1%81%d1%82%d0%b2%d0%b0-550-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d0%bf%d1%80%d0%b5%d0%bd%d0%b0%d1%81%d1%8f%d0%bd%d0%b5-%d0%bc/", "text": "Поклоннически пешеходен поход „Светият път” организират догодина през юли ТД „Академик – ВТУ”, Клубът за пешеходен туризъм и туристически спортове „Трапезица 1909” и ПГ по туризъм „Д-р Васил Берон” във Велико Търново. Той е посветен на 550-годишнината от връщане мощите на Св. Йоан Рилски от Търново в Рилския манастир. „Поклонническият маршрут ще има пет етапа и ще бъде извървян за 30 дни. Дължината на трасето, максимално автентично до пътя, изминат през 1469 година, е 550 километра. Тръгването е на 1 юли 2019-а. На тази дата се чества възвръщане мощите на Небесния покровител на България от Търново в Рилския манастир”, сподели ръководителят на поклонническия поход „Светият път” Евгени Коев. Той уточни, че маршрутът ще има пет етапа. „Четири поклоннически похода, инициирани от Велико Търново, са проведени до сега. Два от тях – през 2017-а и 2018-а са по маршрута, свързан с мощите на Св. Йоан Рилски. Извършена беше огромна теренна и теоретична работа, за да се покрие трасето максимално много с историческото. Една от важните характеристики на похода е, че той се провежда като църковна лития – с кръста, хоругви и икони, а с молитвения ход се благославят и местата, през които се минава” , разказа Паскал Пиперков – ръководител на Клуба по пешеходен туризъм. Той поясни, че на практика това ще е най-голямата лития в съвремието на страната ни. Св. Йоан Рилски е последният закрилник на Търново. Негови са обаче и първите донесени тук мощи. Това е кауза за популяризиране на този свят път, каза още Евгени Коев. За нея той работи вече 20 години. Идеята за Поклонническия път ще е акцент и за 19-те общини, през които той минава, убедени са организаторите. Те припомниха, че в предишните четири поклоннически похода са се включили следно по 100 души. Не е задължително да се измине целия маршрут. Който желае може да се включи в него за ден или повече, за часове дори в определен участък, с което да стане съпричастен към идеята за популяризиране делото на светеца, обобщиха Евгени Коев и Паскал Пиперков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Търново чества 550 години от пренасяне мощите на Св. Йоан Рилски с поклоннически поход"}
{"url": "https://trud.bg/%d0%bc%d1%8a%d0%bb%d0%bd%d0%b8%d1%8f-%d1%83%d0%b1%d0%b8-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0-%d1%82%d1%83%d1%80%d0%b8%d1%81%d1%82%d0%ba%d0%b0-%d0%b2-%d0%b8%d1%82%d0%b0%d0%bb%d0%b8/", "text": "Германска туристка почина при буря в Италия, след като била поразена от мълния на италианския остров Сан Пиетро, близо до остров Сардиния, каза за ДПА говорител на службата за гражданска защита. Жената била на екскурзия със съпруга и сина си, когато времето се развалило и принудило семейството да прекъсне разходката си. Преди тримата да стигнат до колата си, жената била ударена от мълния, която я изхвърлила на няколко метра във въздуха.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Мълния уби германска туристка в Италия\t\t\t"}
{"url": "https://trud.bg/%d0%bc%d0%b8%d1%82%d0%ba%d0%b0%d0%bb%d0%be%d1%82%d0%be-%d0%bf%d1%80%d0%b0%d0%b2%d0%b5%d0%bb-%d0%bf%d0%b5%d1%80%d0%bf%d0%b5%d1%82%d1%83%d1%83%d0%bc-%d0%bc%d0%be%d0%b1%d0%b8%d0%bb%d0%b5/", "text": "В Историческия музей в Павликени се пази прочутият му Вечен календар Отец Матей Преображенски е един от най-големите български възрожденски будители, просветител, бунтовник и самобитен изследовател. Той е сред видните представители на българското национално освободително движение, останал завинаги в най-светлите страници на българската история със своята разностранна и народополезна обществено- политическа дейност. “В народната памет отец Матей е пътуващ книжар и народен лечител, верен другар на Левски и куриер на революционната организация, основател на читалища и училища, селекционер и изобретател, вечния скиталец, воден от жадната му за нови знания душа”, казва Нели Цонева от Историческия музей в Павликени. Културната институция организира официално честване на 190-годишнината от рождението на видния българин. “Успоредно с книжовната си дейност отец Матей Преображенски се посвещава и става един от най-активните дейци на българската национално освободителна борба. Неговото име и дейността му в Търновския край е неразривно свързана с национално – освободителните борби в региона. През 1862 г. той постъпва в Първа българска легия в Белград, където е близък съратник и адютант на Г.С.Раковски. От легията датира и приятелството му с Васил Левски. Изучава военни науки, учи другарите си да правят барут по негова рецепта. Участва в битка срещу турците за освобождението на Белград, по време на която е ранен в крака”, разказва Нели Цонева. Изследователката допълва, че в периода 1864-1869г. този свят човек изпълнява призива на Раковски за просвещение на българите и предава на хората от Търновския край своите умения и знания. В търновските села, които неуморно обикаля, учи на четмо и писмо не само децата, но и техните родители. “Навярно точно в родния си край е получил от своите събратя калугери прозвището Миткалото. Превърнал се в пътуващ книжар и проповедник отец Матей разнася книги от личната си библиотека, която наброява над 1000 тома литература. Разпространява книги на Блъсков, на Славейков, учебници, жития, псалтири, нравоучителни книги, История славянобългарска и др. Осъзнал ползата от просвета и знание той помага на новосъздадените български училища”, изтъква Цонева. Тя уточнява, че името на Преображенския монах, който много често отсядал в павликенското село Михалци,е останало в паметта на хората и по повод назначаването на Тодор Лефтеров за учител в местното училище. “Тодор Лука Лефтеров е роден в Търново, получил високо за времето образование в Манчестър, където три години учил икономически науки в Оуенз колеж. Отец Матей успява да убеди местните чорбаджии да назначат за учител в Михалци младия и интелигентен европейски възпитаник и да му дадат голяма годишна заплата. Именно Тодор Лефтеров прави реформата в училището и започва да преподава според новата и модерна тогава Бърт-Ланкастерова взаимоучителна метода”, обяснява Нели Цонева. В народната памет по селата на Павликенския и Търновския край отец Матей Преображенски е останал като основател на местните читалища. Обикаляйки по селата, той не само развива книжовна и просветителска дейност, но се проявява и като народен лечител хомеопат. “В дисагите си е носел билки,треви и цветя и щедро раздавал знанията си на лечител. Учи хората как да познават билките, как да си приготвят отвари и с кои растения или плодове, какви болести могат да лекуват. Помагайки на хората с билки и съвети, той никога не взема пари за това. През 1868 г. в с.Ново село, Троянско отец Матей спасява много деца, болни от дифтерит. За невероятните умения на отец Матей като лечител разказва йеромонах Неофит Калчев, който живее с Миткалото в една килия в Преображенския манастир през 1872-74 г. и осем пъти издава “Народен домашен лекар”, където са записани рецептите на отец Матей. Много от тях са с отдавна доказани лечебни свойства и се използват и до днес”, споделя Нели Цонева. Разнообразните и задълбочени познания на отец Матей се проявяват и в областта на земеделието. Под негово ръководство се организира първото земеделско дружество в павликенското село Мусина, а през 1872 г. създава първата трудова кооперация в с.Михалци. Натрупал много знания и умения, обикалял земите на различни народи, той предава познанията си и учи хората как да си правят зеленчукови градини, как да отглеждат буби и други земеделски култури. “В Търновския край Миткалото е запомнен и като добър селекционер на люти чушки. На негово име и до днес се отглеждат т.н. “калугерки” или “матейки” – тънки, дълги и сладки чушки с много малко семки. От тях се приготвя сладък червен пипер, а в миналото някои домакини дори приготвяли от тях мармалад”, разкрива историкът Нели Цонева. Тя подчертава, че особено интересни са техническите умения, опити и изобретения на отец Матей Преображенски. Още като монах в Атонските манастири , на брега на Бяло море, той прави опит да създаде “вечен двигател”. Край р. Янтра, между Търново и с. Самоводене построява здание, в което продължава опитите си с помощта на падаща вода да задвижи морска мелница. Сам конструира модел за пушка, която изработва търновският майстор Георги Тюфекчийчето. Има сведения и за негов модел и чертеж на дървен топ. В народната памет на хората от с. Михалци е запазен спомена за опитите на отец Матей да направи водна помпа от дърво, обковано с желязо и зъбчатка (т. н. карадолап). По спомени на Нейко Хр. Владков този прототип е бил запазен до 1936 г. “Най-значимото му техническо и научно постижение е създаването на “Вечен календар”. Прототипът на такъв календар е бил създаден от дъски и хартия с няколко концентрични кръга, които се въртят около обща ос и със стрелка в средата, която да показва различните дати от календара. За съжаление това творение не е запазено, но затова пък е съхранен стенописът “Вечният календар”. Създаден по идея на отец Матей Преображенски през 1870 г. и нарисуван от зограф Венко Калчов Венков от Трявна върху външната стена на сградата на Българско народно взаимно училище в с. Михалци”, разказва Цонева. Тя уточнява, че календарът е бил създаден и стенописан за да послужи за обучение на децата в това училище. От него те трябвало да знаят християнските празници, службите, които се водят в деня на всеки светия, дните на пост и датите на големите християнски празници. Най-забележителната страница от смисления живот на отец Матей Преображенски е неговата революционна дейност и отдаденост на българската национална революция. Близък приятел и съмишленик на Г. С. Раковски, Васил Левски, Стефан Стамболов, Ангел Кънчев, Бачо Киро, Тодор Лефтеров, Христо Иванов – Големия, Христо Караминков – Бунито и на много други дейци от Търновско и страната. Неговото име се сочи като основател на местните революционни комитети в селата около Павликени и Търново. “Годината 1872 е паметна за жителите на селата Мусина, Михалци, Бяла черква, Голямо Ялари (дн. с.Русаля) и други села в региона.На 26 февруари Ангел Кънчев и Миткалото посещават с.Мусина и в дома на поп Иринчо Петров основават местния революционен комитет с председател Аврам Петков Стамболски.На следващия ден, Ангел Кънчев, придружен от Миткалотно, пристига в Михалци. Двамата са настанени в къщата на поп Стефан Трифонов, където се събират членовете на местния таен революционен комитет. На това важно събрание поп Стефан е избран за председател на организацията, а Йордан Начев за касиер. Присъстващите полагат клетва пред А.Кънчев и Миткалото”, обяснява Нели Цонева. На 28 февруари 1872 г. верните другари и съмишленици Ангел Кънчев и отец Матей пристигат в Бяла черква със същата мисия. В дома на Дончо Петров и сина му даскал Атанас Дончев се събират местните революционни дейци – Бачо Киро, Васил Неделчев, поп Гавраил, Анчо Ангелов, Георги Несторов, Димитър Коевцалията, Тодор Пенчев и Георги Илчев. Пратениците на Търновския революционен комитет четат пред събралите се «Наредата», приема се уставът на организацията, полага се клетва и се основава местният революционен комитет с председател даскал Бачо Киро Петров. “На 1 март 1875 г. отец Матей Преображенски умира в комитетския хан в Ново село. На погребението му се събират много учители, свещеници, селяни, дейците на Търновски революционен окръг. Белочерковският учител Васил Неделчев, загинал по време на битката в Дряновския манастир през 1876 г., записал в този тъжен ден: “Знайно да бъде кога почина отец Матей!”, казва в заключение Нели Цонева.", "date": "2018.11.03", "title": " Миткалото правел перпетуум мобиле\t\t\t"}
{"url": "https://trud.bg/%d0%b5%d1%81-%d0%bf%d0%be%d0%b4%d0%b3%d0%be%d1%82%d0%b2%d1%8f-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8%d1%87%d0%b5%d1%81%d0%ba%d0%be-%d0%bf%d1%80%d0%b5%d0%b4%d1%81%d1%82%d0%b0%d0%b2/", "text": "ЕС планира екип от 29 дипломати, който да представлява организацията в Лондон след Брекзит. Предложението ще бъде обсъдено следващата седмица. Плановете ще бъдат предложени в сряда за одобрение от 27-те посланици на страните-членки в Брюксел. Те предвиждат екипът да бъде по-скоро със статут на делегация, а не на посолство, съобщи  . Предвижда се също 5-членна мисия в Белфаст, която да съблюдава в Северна Ирландия прилагането на споразумението за напускане на ЕС, ако бъде постигната сделка. Европейската комисия по принцип има офиси във всички страни-членки на ЕС. В момента в Лондон тя разполага с екип от 27 души. Щом Великобритания излезе от ЕС през март догодина този офис ще бъде заменен с вече споменатата делегация. Не е известно дали делегацията ще остане в същата сграда, където в момента се помещава офиса на Европейската комисия.", "date": "2018.11.03", "title": " ЕС подготвя дипломатическо представителство във Великобритания"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b5-%d0%b8%d1%81%d0%ba%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba/", "text": "Гръцкият президент Прокопис Павлопулос изрази „притеснения“ относно конституционните промени в Македония. Правителството в Скопие вчера представи на парламента проектозакон, който формално ще преименуват страната „Северна Македония“ , както е договорено с Гърция. Притесненията на Прокопис Павлопулос са свързани с термина „македонска нация“. Той твърди, че възразява срещу член 36, който запазва споменаването на македонски „народ и идентичност“ и необходимостта от защита на македонския „народ“, живеещ извън страната. Павлопулос настоява Македония да поеме писмен ангажимент, че подписаното през юни споразумение за името не признава македонска нация, а по-скоро гражданство.", "date": "2018.11.03", "title": " Гръцкият президент не иска „македонска нация“ в договора със Скопие"}
{"url": "https://trud.bg/%d0%bc%d1%8a%d0%b6-%d0%b5-%d1%83%d0%b1%d0%b8%d1%82-%d1%81%d0%bb%d0%b5%d0%b4-%d0%b1%d0%b8%d1%82%d0%be%d0%b2-%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d1%81%d0%b5%d0%bb%d0%be-%d1%81%d0%b2%d0%b0/", "text": "36-годишен мъж е задържан за убийство при битов скандал в село Сваленик. Това съобщиха от пресслужбата на ОДМВР-Русе. Тази нощ в 22.23 часа чрез тел. 112 в РУ – Две могили е постъпил сигнал за намерен мъртъв мъж в село Сваленик. На място веднага е изпратен полицейски екип от районното управление, който е установил трупа на 37-годишен местен жител. Местопроизшествието е било запазено от полицията, предприети са всички необходими оперативно-издирвателни и процесуално следствени действия за изясняване на случая. Извършен е оглед на адреса от дежурна оперативна група на ОДМВР – Русе. В хода на първоначалната работа са събрани данни, че става въпрос за убийство, след битов скандал. Още тази нощ в селото е задържан 36-годишен мъж. Случаят е документиран и докладван в Окръжна прокуратура – Русе, като в ОДМВР – Русе е образувано досъдебно производство. На 36-годишният е наложена мярка задържане по реда на ЗМВР за срок до 24 часа.  Работата на разследващите продължава под ръководството на прокурор.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.03", "title": " Мъж е убит след битов скандал в село Сваленик, има задържан"}
{"url": "https://trud.bg/%d0%bb%d1%8a%d0%b2%d1%81%d0%ba%d0%b8%d1%8f%d1%82-%d1%81%d0%ba%d0%be%d0%ba-%d0%bd%d0%b0-peugeot-508/", "text": "Наследник със сребърни лъжици в устата! Така в  Peugeot  определят новото поколение на един от най-успешните модели на компанията. До края на 2017 година френският производител продаде 2 134 000 броя от  Peugeot 508,  а сега показва на света нещо съвсем ново и различно под същото име. Моделът чупи традиционните представи за  D -сегмента. Да, голям е. Истински лъв. Но едва ли само големите семейства ще се заинтересуват точно от него.  Peugeot 508  е насочен към млади двойки, които да се насладят на шофиране, дизайн и екстри. А също така и бизнесмени, които с гордост и тежест могат да отидат на среща с такъв автомобил. Защото определено 508 задържа погледа върху себе си. Като млад, жаден за живот, скорост и слава френски лъв. Инженерите на  Peugeot  са дали всичко от себе си, за да разчупят традиционните представи дизайн. 508 е изключително аеродинамичен автомобил, чиято предница излъчва агресия. Спортният характер се определя и от факта, че е висок едва 1,40 метра. Предният капак е снижен до минимум. Той е реверанс към  Peugeot 50 4. Радиаторната решетка е с хромиран шахматен мотив. Цялата дължина на новия модел е 4,75 метра. На преден план веднага изпъкват триизмерните изцяло  LED  задни светлини. Те са взаимствани от най-новите тенденции на марката. Светят и през нощта, и през деня с променлив интензитет. Формата им е като на белези от остри нокти – нали трябва да видим „лъва“ в колата. Шефовете на  Peugeot  имат една целева линия, която няма да променят. 508 няма да е обикновен автомобил с минимални екстри. Напротив – моделът ще бъде пълен с най-модерните технологии, за да хвърли успешно ръкавицата най-вече към германските премиум марки. Най-много продажби се очакват от върховото ниво  GT Line.  А за целия лукс допринася най-вече усъвършенстваният  I-Cockpit.  Още със сядането зад волана, имаш чувството, че си различен. И че те гледат околните. Компактен волан, конфигуруем цифров дисплей на нивото на очите и 10-инчов сензорен екран с висока резолюция те правят като част от научно-фантастичните филми. Peugeot 508  може сам да „държи“ линията на дълъг път, без да е необходимо водачът да е чак толкова внимателен. Помощта идва от системата  Lane Positioning Assist.  Сигурността естествено е приоритет в съвременния автомобилен бизнес. А когато говорим за  Peugeot 508,  много добре е разработена функцията за аварийно спиране .  Тя е удобна за градски условия и засилен трафик. С нея се намалява до минимум рискът за сблъсък, дори ако водачът „позаспи“ на волана. 508 има активна спирачка, предупреждава за спазване на дистанцията и напускане на платното, следи мъртвата точка. Peugeot 508  може да паркира абсолютно сам, без да е необходимо натискане на педалите за газ и спирачка. Системата  Full Automatic Park Assist  позволява търсенето на място да става и успоредно, и перпендикулярно. За предните две седалки има няколко различни нива за масажиране. Искаш „котешки крачета“, няма проблем. Искаш по-твърдо – също. Може и просто да „гали“ гърба ти. Панорамният покрив дава усещане за простор. А френската аудиосистема  Focal  не би предизвикала забележка дори при най-големите меломани, които могат да оценят 10-те високоговорителя. В името да бъде Специалния, новият  Peugeot 508  е оборудван с нещо много рядко срещано и идващо от африканската джунгла. Става въпрос за дървото Замбрано, което наподобява по цветове зебрата. То вирее на територията на Конго. Багажникът на 508 е със сериозен капацитет за дълги пътувания. Има функция за отваряне „без ръце“, когато ключът е в джоба ви. Различни ниши за събиране на повече предмети са поставени в панелите на вратите, в и под централната конзола. Peugeot 508  се произвежда в завода на компанията в град Мюлуз и за първи път бе показан на света на автосалона в Женева през март. Системата  Night Vision  е една от прекрасните екстри в  Peugeot 508.  Дори на много тъмно обхватът на   инфрачервената камера е 250 метра. Тя предупреждава за пешеходци, спрели обекти или животни на пътя, които съвсем нормално могат да останат извън полезрението на водача. Образът от камерата се извежда на дисплея и така шофьорът е информиран за потенциалната опасност. При пътуване на тъмно изпъкват качествата на системата за автоматично превключване на дългите и късите светлини.  Peugeot 508  пристига с два бензинови и четири дизелови двигателя. Единствено най-малкият  BlueHDI 130 S&S  ще се предлага с 6-степенна механична скоростна кутия. Всички други са екипирани с новата автоматична трансмисия ЕАТ8. Тя предлага много бърза и плавна смяна на предавките и съдейства за по-ефективното придвижване без излишен разход на гориво. В съчетание с тази предавателна кутия работи адаптивният автопилот с функция за намаляване на скоростта до пълно спиране. Неговите функции помагат на водача да се справя по-леко с натоварения трафик и големите задръствания. Бензиновите и дизеловите агрегати от най-ново поколение  PureTech  и  BlueHDi.  Най-атрактивният двигател е  PureTech 225 S&S EAT8,  комуто напълно приляга емблемата  GT.  С него автомобилът постига максимална скорост 250 км/ч, а ускорението от 0 до 100 км/ч отнема 7,3 секунди. Почитателите на икономичното пътуване на дизелово гориво имат отлични възможности да изминават много километри с един резервоар с новия 1,5-литров дизелов двигател с мощност 130 к.с., който в смесен цикъл преодолява 100 км с 3,7 л, а емисиите въглероден диоксид са под 100 г/км. ", "date": "2018.11.03", "title": " Лъвският скок на Peugeot 508"}
{"url": "https://trud.bg/%d0%bd%d0%b0-%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8%d1%82%d0%b5-%d0%be%d1%81%d1%82%d1%80%d0%be%d0%b2%d0%b8-%d1%81%d0%b8%d1%86%d0%b8%d0%bb%d0%b8%d1%8f-%d0%b8-%d1%81%d0%b0%d1%80/", "text": "На италианските острови Сицилия и Сардиния е обявен червен код за опасност от силни валежи, съобщава италианския телевизионен канал Rai News 24, цитиран от TACC. На остров Сардиния сутринта е починала немска туристка, ударена от мълния. Друг млад човек, ранен при бедствието в Тренто, е починал в болница.  В районите на Италия се работи за премахване на последствията от силните дъждове, които са причинили наводнения, ерозия на пътища, свлачища и паднали дървета. Множество малки селища в северната част на Италия и крайбрежието на Лигурия остават откъснати от света. Железопътните съобщения също са прекъснати по някои регионални линии. Щетите се оценяват на стотици милиони евро. Правителството, по искане на управителите на най-засегнатите райони – Лигурия, Венето, Фриули-Венеция-Юлия, обмисля възможността да се спре събирането на данъци и плащания по заеми от населението на засегнатите райони. Северният автономен район Трентино-Алто Адидже пострада много, където в Доломитите ветровете повалиха цели горски масиви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " На италианските острови Сицилия и Сардиния е обявен червен код за опасност от силни валежи\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b0/", "text": "Подобряването на условията за работа на бизнеса също и намаляването на административната тежест са ключов приоритет в дейността на министерството. С промени в Закона за туризма бяха премахнати 19 вида документи, а сега работим по въвеждането на лицево разпознаване. Това заяви министърът на туризма Николина Ангелкова на форум пред Жени ГЕРБ, който се проведе във Велинград. Тя обясни, че Министерството на туризма ще е една от първите администрации, които ще въведат за бизнеса възможност освен електронен подпис да се ползва и лицева идентификация при подаване на документи. Важен проект за нас е разработване на Единната система за туристическа информация (ЕСТИ), която има за цел да събира данни от всички места за настаняване за всички нощувки, реализирани в тях в реално време и по защитени канали, заяви министърът. И уточни, че се очаква демоверсията на системата да бъде готова през януари, а пълното й функциониране в местата за настаняване да стане до месец май. ЕСТИ ще се администрира от министъра на туризма, достъп до нея ще имат кметовете, МВР, НАП – съобразно техните компетенции. Представителите на бранша и управителите на хотелите, които въвеждат данните ще могат да „виждат“ само техните профили, така че максимално се гарантира защитата на личните данни. Информацията, която ще се анализира чрез ЕСТИ е важна и за следването на целите за устойчивото развитие на туризма, за планирането и изграждането на инфраструктура и за насърчаване на ефективността при използването на туристическите ресурси, обясни още министър Ангелкова. Друг пример за успешно внедряване на дигитализацията в туризма е създаването на платформата и мобилно приложение iLoveBulgaria, каза министърът. И уточни, че платформата съдържа информация за туристически обекти и услуги и позволява намирането им в реално, което допринася за популяризирането на бранд България. Международни анализи показват, че значение на интернет и смарт устройствата непрекъснато нараства, като променя начина на живот на хората и поведението им като туристи, посочи министър Ангелкова. Тя информира, че потребители на интернет по целия свят са близо 4,2 млрд. показват данните до октомври тази година, позовавайки се на данни на световната агенция We are social. Около 3,4 млрд. души по света използват социалните медии, като за месеците от септември 2017 до октомври 2018 г. са нараснали с 10%. Ползвателите на мобилни телефони са над 5,1 млрд. души, като повечето от тях имат смартфон. Промените в нуждите на клиентите и глобалните тенденции принуждават туристическия сектор да адаптира бизнеса и управленските си модели, за да отговорят на нуждите на клиентите, коментира министър Ангелкова. Министърът заяви още, че според СОТ интелигентната дестинация обединява в една стратегия технологии, иновации, устойчивост, достъпност и обобщава целия цикъл на едно туристическо пътуване от подготовката и организацията до отзивите за преживяването. Те са от ключово значение за трансформацията на туристическия сектор, например биха могли да улеснят управлението на туризма за бизнеса, но и да подобрят достъпността на услугите за туристите, допълни още тя.  ", "date": "2018.11.03", "title": " Министър Ангелкова: Намаляването на административната тежест е ключов приоритет, премахнахме 19 документа"}
{"url": "https://trud.bg/%d0%b0%d1%8f%d1%82%d0%be%d0%bb%d0%b0%d1%85-%d1%85%d0%b0%d0%bc%d0%b5%d0%bd%d0%b5%d0%b9-%d1%82%d1%80%d1%8a%d0%bc%d0%bf-%d0%b4%d0%b8%d1%81%d0%ba%d1%80%d0%b5%d0%b4%d0%b8%d1%82%d0%b8%d1%80%d0%b0-%d1%81/", "text": "Върховният ръководител на Иран аятолах Али Хаменей заяви днес, че президентът на САЩ Доналд Тръмп е дискредитирал страната си и че крайният губещ от възстановяването на санкциите срещу Техеран ще е Вашингтон, предаде БТА. „Този нов американски президент дискредитира това, което беше останало от престижа на САЩ и демокрацията. Силата на САЩ да упражняват принуда, използвайки икономическата и военната си мощ, също отслабва“, отбеляза аятолах Хаменей в Туитър. Той осъди възобновяването на американските санкции, най-вече тези срещу иранския петролен отрасъл, които се очаква да влязат в сила в понеделник.", "date": "2018.11.03", "title": " Аятолах Хаменей: Тръмп дискредитира страната си"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%8f%d0%b4%d0%be%d1%81%d0%b0-%d0%bf%d1%80%d0%be%d0%b4%d1%83%d1%86%d0%b5%d0%bd%d1%82%d0%b8%d1%82%d0%b5-%d0%bd%d0%b0-%d0%b8/", "text": "Доналд Тръмп разгневи продуцентите на „Игра на тронове”. Причината – американският президент взаимства култова за епичния телевизионен сериал реплика, за да отбележи предстоящото влизане в сила на санкциите срещу Иран. В „Туитър” Тръмп публикува плакат, на който е облечен с тъмносин бизнес костюм и червена вратовръзка и върви с извърната на ляво глава. Надписът под снимката гласи – „Санкциите идват“ – фраза, взаимствана от „Зимата идва“ – заглавието на първия епизод от хитовия сериал. От телевизионната мрежа веднага отговориха в „Туитър” с въпроса – „Как се нарича злоупотреба с търговска марка на дотраки?” (дотраки – измислен език, използван във фантастичната сага).", "date": "2018.11.03", "title": " Доналд Тръмп ядоса продуцентите на „Игра на тронове”"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d0%b4%d0%b0-%d0%bf%d0%be%d0%bc%d0%be%d0%b3%d0%bd%d0%b5%d0%bc-%d0%bd%d0%b0-%d0%bf%d0%b0%d0%ba%d0%b8%d1%81%d1%82/", "text": "Китай е готов да предложи помощ на Пакистан, изпаднал във финансова криза, но конкретните условия все още се обсъждат, предаде Асошиейтед прес. Това заяви висш китайски дипломат след срещата днес в Пекин между китайския премиер Ли Къцян и новоизбрания президент на Пакистан Имран Хан, който вчера се срещна и с президента на Китай Си Цзинпин. Задълбочаващата се финансова криза повдигна съмнения в способността на Пакистан да изплати заемите, отпуснати от Пекин в рамките на инфраструктурната инициатива „Един пояс, един път“, отбелязва АП. Пекин бе обещал общо над 60 милиарда долара на Исламабад под формата на заеми и инвестиции за пътища, пристанища, електроцентрали и индустриални паркове за изграждането на т.нар. Икономически коридор Китай-Пакистан (СРЕС), припомня агенцията. След срещата на премиера Ли с пакистанския президент заместник-външният министър на Китай Кун Сюаню заяви, че двете страни са се разбрали „по принцип, че китайското правителство ще окаже необходимата подкрепа и помощ на Пакистан, за да преодолее сегашните си икономически трудности“. „Що се отнася до конкретните мерки, компетентните власти на двете страни ще проведат подробни дискусии“, уточни китайският дипломат пред репортери в Пекин. Пакистанските валутни резерви се стопиха с 42 процента от началото на годината, отбелязва Ройтерс. Миналия месец страната получи спасителен пакет от 6 милиарда долара от Саудитска Арабия, но призна, че те са недостатъчни и че все още планира да потърси помощ от Международния валутен фонд – за 13-и път от края на 80-те години. Имран Хан се оплака на китайския президт предишния ден, че е наследил много тежка икономическа ситуация. Новоизбраното правителство в Исламабад се опитва да преразгледа знаковия проект СРЕС, ключов за инициативата „Един пояс, един път“, за да наблегне на проекти, фокусирани върху социалното развитие, вместо на чисто инфраструктурни, посочва Ройтерс. Заместник-министър Кун заяви днес, че „няма да има промяна в броя на проектите“, но добави, че „обхватът на инициативата ще се разшири, като се ориентира към условията на живот на хората.“ Той обаче не уточни подробности. Пакистански медии бяха съобщили предварително ,че Китай подготвя пакет от 6 милиарда долара помощ и иинвестиции за Пакистан, но темата не бе спомената на днешната среща между лидерите в Пекин. Ли Къцян заяви, че визитата на пакистанския президент „ще консолидира и развие по-нататък здравите и трайни връзки“ между двете страни, а Имран Хан отвърна, че проектът за икономическия коридор е „огромен шанс за Пакистан да прогресира, да привлече инвестиции, да повиши стандарта на живот и икономическия растеж“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Китай: Готови сме да помогнем на Пакистан да преодолее финансовата криза"}
{"url": "https://trud.bg/%d1%81-%d0%bf%d0%b0%d0%bd%d0%b8%d1%85%d0%b8%d0%b4%d0%b8-%d0%b8-%d0%bf%d0%be%d1%87%d0%b5%d1%81%d1%82%d0%b8-%d0%bf%d0%be%d1%87%d0%b5%d1%82%d0%be%d1%85%d0%bc%d0%b5-%d0%bf%d0%b0%d0%bc%d0%b5%d1%82%d1%82/", "text": "Заупокойна служба – панихида в памет на воините, загинали за България, събра днес, 3 ноември,  във Военния мавзолей – костница на Централните софийски гробища висши представители на държавната власт, военнослужещи, членове на военно-патриотични съюзи, военни аташета, акредитирани у нас, много граждани. В знак на преклонение пред паметта на  героите, загинали за национално освобождение и обединение, в операции по поддържане на мира и при изпълнение на воинския си дълг в мирно време бяха отдадени военни почести и бяха поднесени венци и цветя. Панихидата за упокоение на душите на загиналите беше отслужена от Негово Преосвещенство Белоградчишкият епископ Поликарп, съобщиха от МО. На ритуала присъстваха президентът и върховен главнокомандващ въоръжените сили на Република България Румен Радев, началникът на отбраната генерал Андрей Боцев, неговите заместници – вицеадмирал Емил Ефтимов и генерал-лейтенант Димитър Илиев, заместник-командващият на Съвместното командване на силите генерал-майор Иван Лалов, командирът на Сухопътните войски генерал-майор Михаил Попов, заместник-командирът на Военновъздушните сили бригаден генерал Петьо Мирчев,  началниците на служби „Военна информация“ и „Военна полиция“ бригаден генерал Пламен Ангелов и бригаден генерал Борислав Сертов, началникът на Военна академия генерал-майор Груди Ангелов, офицери от Българската армия, ветерани. В ритуала участваха военнослужещи от Националната гвардейска част и Гвардейският представителен духов оркестър. На Архангелова (мъжка) задушница представителни части на Сухопътните войски, Военновъздушните и Военноморските сили и бригада „Специални сили“ участваха в панихиди в гарнизони Асеновград, Бургас, Варна, Пловдив, Плевен и Ямбол. Военнослужещите поднесоха венци и цветя пред паметниците на загиналите воини. Почести към загиналите български воини бяха отдадени и на българското военно гробище и в църквата „Свети Георги“ в с. Цапари, Република Македония. Във възпоменателните ритуали участваха представители на Министерството на отбраната и членове на военно-патриотичните съюзи.", "date": "2018.11.03", "title": " С панихиди и почести почетохме паметта на загиналите за България"}
{"url": "https://trud.bg/%d0%b2%d0%be%d0%b4%d0%be%d0%bb%d0%b0%d0%b7-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%ba%d0%b0%d1%82/", "text": "Един от водолазите, участващи в операцията за издирване на индонезийския самолет,  Това съобщи днес сингапурското издание „Стрейтс таймс“, като се позова на Исварто, командира на спасителния отряд от военноморските сили на Джакарта, предаде ТАСС. По предварителни данни причина за смъртта е рязка декомпресия, информира Исварто. Според новинарския сайт „Детик“ 48-годишният Сиачруоа Анто е бил сред най-опитните местни спасители, участвал е и в търсенето на катастрофиралия през 2014 г. самолет на компанията „Еър ейша“. Допреди седмица е работел в индонезийската провинция Централно Сулавеси, опустошена от земетресение. Спасителите откриха в Яванско море двата двигателя на индонезийския боинг на компанията „Лайън еър“, заяви днес ръководителят на националната агенция за издирвателни и спасителни операции Мухамад Сяуги. По думите му вчера и днес са намерени също „едно от крилата, колесникът и други фрагменти“ от самолета, а група водолази са забелязали и фюзелажа на машината. Засега не е използвана тежка техника за вдигане на тези части на повърхността. Според спасителите самолетът е напълно разрушен. По предварителни данни се е разпаднал от удара при падането във водата. Днес спасителите търсят най-вече звукозаписващата „черна кутия“ на самолета, след като вчера от 30-метрова дълбочина бе изваден първият самописец и специализирана лаборатория към Комитета по сигурността в транспорта дешифрира вече данните за параметрите на полета. Според шефа на ведомството Соерджанто Таджахоно резултат ще има след седмица или две, когато ще бъдат направени предварителни изводи за причините, довели до катастрофата. В дешифрирането на данните от „черните кутии“ участват и представители на корпорацията „Боинг“, а разследването се подпомага от служители в Националния съвет по сигурността в транспорта на САЩ. На борда на падналия самолет е имало общо 189 пътници – 181 пътници и 8-членен екипаж. Спасителите смятат, че всички те са загинали. Следствието засега не огласява никакви версии за станалото, допълва ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Водолаз загина при издирването на катастрофиралия индонезийски самолет в Яванско море"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%85%d0%b0%d1%80%d0%bc%d0%b0%d0%bd%d0%bb%d0%b8-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%81%d0%bc%d1%8a%d1%80%d1%82/", "text": "Полицията в Харманли разследва  о е било докарано в болница в безпомощно състояние. Стана ясно, че няколко общопрактикуващи лекари отказали да го запишат като пациент. Детето постъпва в хасковската болница по спешност в тежко състояние. Лекарите не успяват да го спасят, а аутопсията показва недохранване и тежка инфекция. Съмненията на медиците са, че за бебето не са полагани достатъчно грижи. Според роднините обаче не е така. Това е третото починало дете на семейството, което живее във фургон в промишлената зона на Харманли при изключително лоши хигиенни условия. На два пъти детето е било преглеждано по спешност от лекар, но медиците отказвали да го поемат като пациент. Със случая се зае регионалната лекарска колегия, откъдето ще разследват дали отказът на лекар е довел до влошаване на здравословното състояние на детето. „Тук не става въпрос за отказ от преглед, а за отказ от поемане на ангажимент в дългосрочен план”, поясни пред БТВ д-р Николай Колев – председател на регионалната лекарска колегия в Хасково. В Харманли проблемът с недостига на лични лекари е системен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.03", "title": " Полицията в Харманли разследва смъртта на бебе на 16 дни\t\t\t"}
{"url": "https://trud.bg/%d1%82%d1%80%d1%83%d1%81-%d0%be%d1%82-43-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d0%b7%d0%b0%d0%ba%d0%b8%d0%bd%d1%82%d0%be%d1%81/", "text": "Земетресение с магнитуд 4,3 по скалата на Рихтер е регистрирано днес в 10,05 ч. край гръцкия остров Закинтос в Йонийско море, предаде агенция АНА-МПА. Според Института по геодинамика на Националната обсерватория в Атина епицентърът на земетресението е бил в морето, на 58 км югозападно от Закинтос. Това е вторичен трус от земетресението с магнитуд 6,8 по Рихтер, което разлюля района на 26 октомври, уточнява Институтът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Трус от 4,3 по Рихтер разлюля Закинтос"}
{"url": "https://trud.bg/%d0%b2%d0%bb%d0%b0%d0%ba-%d0%bc%d0%b8%d0%bd%d0%b0-%d0%bf%d1%80%d0%b5%d0%b7-%d0%ba%d0%b0%d0%bc%d0%b8%d0%be%d0%bd-%d0%b2-%d1%80%d1%83%d1%81%d0%b8%d1%8f-20-%d0%b4%d1%83%d1%88%d0%b8-%d0%bf%d0%be%d1%81/", "text": "Близо 20 души пострадаха при сблъсък на пътнически влак и камион КамАЗ в Краснодарския регион, Русия. Инцидентът е станал на железопътен прелез между гарите Тимашевская и Ведмидовка. Камионът, който не се съобразил със спуснатата бариера и червения светлинен сигнал, е бил пометен със страшна сила от пристигащия пътнически влак № 301 пътуващ по маршрута Минск-Адлер, според руски медии, предаде  . Машинистът дръпнал аварийната спирачка, но композицията не успяла да спре навреме и се врязала в камиона. Движението по линията е възстановено, след като композицията била изтеглена. Във влака пътували 650 души в момента на катастрофата. Сред четиримата пострадали, нуждаещи се от хоспитализация, са водачът на камиона, машинистът и неговият помощник.", "date": "2018.11.03", "title": " Влак мина през камион в Русия, 20 души пострадаха при инцидента"}
{"url": "https://trud.bg/%d0%b8%d1%80%d0%b0%d0%bd-%d1%82%d1%8a%d1%80%d1%81%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b3%d0%b0%d1%80%d0%b0%d0%bd%d1%86%d0%b8%d0%b8-%d0%b7%d0%b0-%d0%bf%d0%be%d0%b4/", "text": "Иран призова днес за европейски гаранции за подкрепа заради намерението на Вашингтон да наложи наново санкции върху иранските петролни продажби, предаде Ройтерс. Министърът на външните работи Джавад Зариф е разговарял по телефона с върховния външнополитически представител на ЕС Федерика Могерини и с колегите си от Германия, Швеция и Дания за европейските мерки за контриране на американските санкции, съобщи иранската държавна агенция ИРНА. Могерини и европейските министри подчертаха важността на поетия ангажимент от финансовите министри за финансов механизъм на Европа за спасяване на иранската ядрена сделка и заявиха, че механизмът ще бъде задействан в следващите дни, заяви ИРНА. Дипломати заявиха пред Ройтерс миналата седмица, че новият механизъм на ЕС за улесняване на плащанията за ирански експорт би трябвало юридически да бъде налице до 4 ноември, но ще бъде в оперативна готовност едва в началото на следващата година. ЕС, Франция, Германия и Великобритания в общо изявление изразиха съжалението си от решението на президента на САЩ Доналд Тръмп да възстанови санкциите срещу Иран. „Нашата цел е да защитим европейските икономически играчи, които имат легитимни търговски отношения с Иран, в съответствие с европейското законодателство и с резолюция 2231 на Съвета за сигурност на ООН“, заявиха в общата си декларация Могерини и министрите на външните работи и на финансите на трите най-големи европейски сили, които нарвемето подписаха, заедно с Русия и Китай, международната сделка с Иран за прекратяване на ядрената му програма в замяна на вдигането на повечето международни санкции срещу Техеран. Президентът Доналд Тръмп, който изтегли САЩ от споразумението от 2015 г., вчера публикува в Туитър послание, подчертаващо неговата политика на „максимум натиск“ спрямо Иран, като включи и своя снимка и заглавие: „Санкциите идват 5 ноември“. Вашинтон вчера заяви, че временно ще позволи на осем вносители да продължат да купуват ирански петрол след възобноването на санкциите. Държавният секретар на САЩ Майк Помпейо, който обяви решението, не назова осемте, които нарече „юрисдикции“, а не страни. Използваният термин може да включва вносители като Тайван, който не се смята за държава. Китай, Индия, Южна Корея, Турция, Италия, Обединените арабски емирства и Япония са топ вносителите на ирански петрол, докато Тайван спорадично купува карго с ирански суров петрол, но не е голям купувач. Турция е била информирана, че ще бъде изключена от американските санкции срещу Иран, но все още не е знае всички подробности, заяви вчера министърът на енергетиката, както и Ирак, стига да не плаща на Иран с американски долари, потвърдиха иракски официални лица. Индия и Южна Корея също са в списъка на изключенията по неофициална информация. Министърът на петрола на Индия Дхармендра Прадхан днес заяви, че Делхи и други водещи купувачи на петрол ще се възползват от правото на изключение, дадено им от САЩ, като се похвали, че при „сегашната пълна с предизвикателства геополитическа ситуация“ Индия е „успяла да убеди международните лидери.“ Съгласно законите на САЩ правото на изключение може да се предоставя за срок до 180 дни, припомня Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.03", "title": " Иран търси европейски гаранции за подкрепа преди американските санкции"}
