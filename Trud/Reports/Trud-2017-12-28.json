{"url": "https://trud.bg/%d1%84%d1%83%d1%82%d0%b1%d0%be%d0%bb%d0%bd%d0%b0-%d0%b7%d0%b2%d0%b5%d0%b7%d0%b4%d0%b0-%d1%81%d1%82%d0%b0%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d0%bb%d0%b8/", "text": "Бившата футболна звезда Джордж Уеа печели балотажа на изборите за президент в Либерия с 61,5% от гласовете по предварителни резултати, съобщи  . Уеа изпревари вицепрезидента Джоузеф Боакай, който събира 38,5% при преброени 98,1% от подадените гласове. Джордж Мане Опонг Усман Уеа е роден на 1-ви октомври 1966 в Монровия. През 1995 г. е обявен за Футболист на годината на ФИФА, носител на Златната топка на Европа и Африкански футболист на годината. Остава и един от най-добрите футболисти от Черния континент за всички времена. Той е единственият африкански футболист, награден със Златната топка. След футбола Уеа се занимава с хуманитарна и политическа дейност. В продължение на няколко години е посланик на добра воля към УНИЦЕФ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Футболна звезда стана президент на Либерия"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%82%d0%b5%d1%85%d0%b5%d1%80%d0%b0%d0%bd-%d0%b2%d0%b5%d1%87%d0%b5-%d0%bd%d1%8f%d0%bc%d0%b0-%d0%b4%d0%b0-%d0%b0%d1%80%d0%b5%d1%81%d1%82/", "text": "Полицията в иранската столица Техеран съобщи, че повече няма да арестува жени за неспазване на ислямския „дрескод“, наложен след революцията от 1979 г Началникът на полицията в Техеран ген. Хосеин Рахими заяви, че „тези, които не спазват ислямския начин на обличане вече няма да бъдат водени в ареста, нито ще се повдигат дела срещу тях“. Младите и по-либерални ирански жени отдавна изпитват границите на официалния дрескод, често носейки хлабави бурки, които не покриват косите им и боядисвайки ноктите си, което предизвиква възмущението и раздразнението на по-консервативните среди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Полицията в Техеран вече няма да арестува жени за нарушаване на ислямския дрескод"}
{"url": "https://trud.bg/14-%d0%b1%d0%be%d1%81%d0%bd%d0%b5%d0%bd%d1%81%d0%ba%d0%b8-%d0%bc%d1%8e%d1%81%d1%8e%d0%bb%d0%bc%d0%b0%d0%bd%d0%b8-%d0%be%d1%82%d0%b8%d0%b2%d0%b0%d1%82-%d0%bd%d0%b0-%d1%81%d1%8a%d0%b4-%d0%b7%d0%b0/", "text": "Прокурори в Сараево са повдигнали обвинения срещу 14 босненски мюсюлмани, бивши офицери и войници, за които се предполага, че са убивали, измъчвали и преследвали цивилни босненски сърби в района на град Конич по време на войната през 90-те години. Десетима от тях вече са задържани, се посочва в съобщение на прокуратурата в Сараево, съобщи  . „14 души са обвинени във военни престъпления, включително убийства на няколко десетки цивилни сърби, мъже и жени на различна възраст, мъчения, грабежи и преследване на почти цялото сръбско население на района на Конич“, се посочва в съобщението. Над 10 000 души бяха убити, а около 2 милиона бяха прогонени от домовете си по време на босненския конфликт през 1992-95 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " 14 босненски мюсюлмани отиват на съд за издевателства над сърби през войната"}
{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%b7%d0%b0%d0%b3%d1%83%d0%b1%d0%b8-%d1%82%d0%b5%d1%80%d0%b8%d1%82%d0%be%d1%80%d0%b8%d0%b8%d1%82%d0%b5/", "text": "Либийската национална армия, намираща се под командването на фелдмаршал Халифа Хафтар, освободи от „Ислямска държава“ последната контролирана от нея територия в страната, предава ТАСС, позовавайки се на местни медии. Либийската национална армия е успяла да освободи от терористите западната част от Бенгази – вторият по големина град в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Ислямска държава загуби териториите си в Либия"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d0%be%d1%82-%d1%8f%d0%bc%d0%b1%d0%be%d0%bb-%d0%b4%d0%be%d0%bd%d0%b5%d1%81%d0%be%d1%85%d0%b0-%d1%80%d0%b0%d0%b4%d0%be%d1%81%d1%82-%d0%bd%d0%b0-70-%d1%81/", "text": "„Не само даряването на парични средства или пакети с храна е важно, а това да заредим с положителн а емоция хората“, сподели студетката по фармация Ирина Георгиева, която е една от доброволците за трета година. „Срещите с възрастни и самотни хора ни носят прекрасни емоции, защото виждаме как очите им блестят и сърцата им се изпълват с доброта и чувство на надежда, че не са забравени и изоставени. Най-положителното на кампанията е че предаваме доброто нататък и че амбицираме все повече хора да се включват по различни начини“, допълни тя. Вече три години младежи от Ямбол и околните села събират средства преди Коледа, Великден и Успение Богородично, с които закупуват хранителни продукти. Местни фирми също даряват храна. Кметовете на селата изготвят списъци със самотни хора, които да бъдат посетени. И така, за шести път по празници студенти и гимназисти внасят радост в домовете на хората. Обратно те получават целувки, почерпки, житейски разкази, а дори сълзи и песни. Най-честите пожелания са за здраве и закрила от Бог. „Дано и вие да изкарате до моите 93 години, все така красиви и като мен – на крака и весели“, пожела на младеждите баба Дела от село Кукорево. Баба Величка от село Веселиново пък оцени инициативата като „високо благородна“. „За един възрастен човек на 80 години, цял ден самичък между четири стени, това да получи такова внимание, е нещо крайно морално. Това е доброто, което трябва да правим. Да се приближим към човека с чувство за добро“, прибави баба Величка. Ирина, която заедно с Августа, Ивомира, Маргарита и Стоимен, са една от трите групи младежи обикалящи селата, каза, че имат желание да посещават и носят храна на хората и по друго време, но повечето хора отликвали само по празници на призивите за даряване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Младежи от Ямбол донесоха радост на 70 самотни души (СНИМКИ)\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%b0%d0%b2%d1%82%d0%be%d0%b1%d1%83%d1%81-%d0%ba%d0%be%d0%b9%d1%82%d0%be-%d0%b4%d0%b0-%d1%81%d0%bf%d1%80%d0%b5-%d1%81%d0%b8%d1%82%d0%b8/", "text": "Няма автобус, който да спре „Манчестър Сити“ на Хосеп Гуардиола. Това заяви бившият играч на „Ливърпул“ и настоящ телевизионен коментатор Джейми Карагър. Изказването му дойде след 18-тия пореден успех на „гражданите“ във Висшата лига – 1:0 над „Нюкасъл“. В големи моменти от мача „свраките“ бяха прибегнали до глуха защита или т.нар. „паркиране на автобуса“ пред своята врата. Това доведе до огромна разлика в притежанието на топката, като в определени моменти тя достигна 85% в полза на „Сити“. Играчите на Гуардиола пък хипнотизираха дефанзивния си съперник с 596 направени паса повече или 824 към 392 за 90 минути. Рахим Стърлинг вкара единствения гол, благодарение на който „гражданите“ се откъснаха на 15 точки пред втория в класирането „Манчестър Юнайтед“. „Бих искал съперникът да играе футбол – каза Гуардиола по повод защитните действия на „Нюкасъл“. – Това е хубаво за самия футбол, за зрителите, за всички. Всеки мениджър обаче е свободен да решава за себе си.“ На въпрос кой е фаворит за спечелването на Шампионската лига този сезон, наставникът отговори с… въпрос: „Къде играе Лионел Меси?“ Естествено в „Барселона“.", "date": "2017.12.28", "title": " Няма автобус, който да спре „Сити“"}
{"url": "https://trud.bg/%d0%bf%d0%be%d0%b2%d0%b8%d1%88%d0%b5%d0%bd%d0%b8-%d0%b5%d0%bc%d0%b8%d1%81%d0%b8%d0%b8-%d0%bd%d0%b0-%d0%b7%d0%b5%d0%bb%d0%b5%d0%bd%d0%b0-%d0%b2%d0%be%d0%bd%d1%8f/", "text": "Повишени емисии на зелена воня са измерени в София след решението на правителството за промяна на плана за управление на Пирин. Прогнозите на експертите са за придвижване на зелената смрад към Брюксел. В махалата веднага бе организирано обществено обсъждане на явлението. Участниците застанаха зад становището на бай Хараламби, че когато ти измъкнат кокала от устата, пенясваш в зелено. Резултатите от обсъждането заминаха за Брюксел.", "date": "2017.12.28", "title": " Повишени емисии на зелена воня"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%b8-%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0%d1%82%d0%b0-%d1%82%d0%b5%d0%b3%d0%bb%d1%8f%d1%82-%d0%bf%d0%be%d0%b2%d0%b5/", "text": "Бизнесът и домакинствата в България теглят все повече кредити, показват данните на Българска народна банка. В края на ноември кредитите за неправителствения сектор са в размер на 53,252 млрд. лева спрямо 52,986 млрд. лева през октомври. Фирмите са изтеглили кредити за 31,409 млрд. лева или с 1,3% повече на годишна база.  Заемите за домакинства и нетърговските организации са в размер на 19,787 млрд. лева, като спрямо ноември 2016 г. се увеличават с 6,4%. От тях жилищните кредити са за 9,410 млрд. лева и нарастват на годишна база с 6,8, докато потребителските възлизат на 7,834 млрд. лева или с 6,7 на сто над нивата през ноември 2016 г.  Увеличават се и спестяванията на хората в банките. В края на ноември депозитите на  неправителствения сектор са в размер на 70,946 млрд. лева, като годишното им увеличение е с 5,3% за година. Бизнесът държи 21,631 млрд. лева в банките, което е с 12,2% повече спрямо ноември 2016 г. Депозитите на домакинствата са в размер на 46,732 млрд. лева, като се увеличават на годишна база с 5,1%.", "date": "2017.12.28", "title": " Бизнесът и домакинствата  теглят повече кредити\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d0%bf%d0%b5%d1%82%d1%8a-5/", "text": "Решение в подкрепа на развитието на зимния туризъм в България взе Министерският съвет на последното си редовно заседание за 2017 година. Министрите гласуваха “за” частичното изменение на плана за управление на Национален парк “Пирин”. Отделно по казуса с модернизацията на ски зона “Банско” кабинетът възложи на министъра на околната среда и водите Нено Димов, при наличие инвестиционен интерес за изграждане на нова туристическа кабинкова линия в ски зоната и съпътстващата я инфраструктура, да предприеме спешни действия. Те трябва да са съгласувани до буква с екологичното законодателство. Коментар на Петьо Блъсков         Монополизирането на професията еколог от група чуждестранни лобисти нанесе през годините огромни щети върху икономиката на България. Но най-големите вреди са върху самата екология – какво е наистина екосъобразно у нас не се определя от истинските професионалисти в природозащитата и устойчивото развитие, а от две фамилии храненици на чужди фондации и правителства. – анализ на „Труд“   Процедурата за ремонт на МиГ-29 ще продължи без посредници, заяви вчера министър Красимир Каракачанов. МО покани единстветно руската компания, която произвежда изтребителите , РСК МиГ в преговорите за ремонта и поддръжката на 15-те бойни машини. Причината – тя не е предоставяла на друг лиценз за ремонт и поддръжка. В Комисията за защита на конкуренцията (КЗК) обаче бе внесена жалба от украинска фирма, която обжалва процедурата. Общо 254 столетници живеят в България, сочат данни на Националния статистически институт. Медицинският университет (МУ) в София изследва гените им, за да се опитат лекарите да разгадаят тайната на дълголетието. Ръководител на проекта “Геномът на българския столетник” е проф. Драга Тончева, като медиците вече са посетили 45 от дълголетниците у нас.   Бандити взривиха банкомат и избягаха, опръскани с червено мастило, без да задигнат и един лев.  Екшънът се разиграл около 3,25 ч вчера в столичния квартал “Люлин 4”. Двама мъже с качулки, облечени с черни дрехи, влезли в помещението с банкомата. До устройството има 24-часов достъп, тъй като вратата се отключва с банкова карта. Вътре на спокойствие пробили дупки в банкомата и заложили бутилки със сгъстен въздух. Последвал взрив, който разбил корпуса на машината и стъклата на помещението. Ако това стане, няма да има нужда от бурни протести, при които да загиват млади хора – анализ на проф. Божидар Димитров от поредицата му „Политически разкопки“     Интервю с Явор Нотев, зам.-председател на НС          ", "date": "2017.12.28", "title": " Вижте акцентите от броя на „Труд“ в петък, 29 декември 2017"}
{"url": "https://trud.bg/%d0%b1%d0%b0%d1%80%d1%81%d0%b0-%d0%bf%d0%b0%d0%ba-%d0%bf%d0%be%d0%b3%d0%bb%d0%b5%d0%b6%d0%b4%d0%b0-%d0%ba%d1%8a%d0%bc-%d0%ba%d0%b8%d1%82%d0%b0%d0%b9/", "text": "Ернесто Валверде, наставникът на „Барселона“, държи да подсили тима си с нови попълнения през зимата. Специалистът е на мнение, че трябва да има по-дълга резервна скамейка предвид важните срещи от елиминационната фаза на Шампионската лига. В Ла Лига каталунците водят с 9 точки на „Атлетико“ (Мадрид) и с цели 14 на настоящия шампион „Реал“. Според „Марка“, Валверде ще концентрира сили в евротурнирите. Изданието публикува списък с четири от целите на клуба през настоящия трансферен прозорец. Сред имената е и това на Оскар, бившият играч на „Челси“ и настоящ на „Шанхай“. 26-годишният офанзивен футболист бе привлечен преди година в Китай, където получава по 24 млн. евро на сезон. За „Барса“ подобен ход няма да е изненадващ, защото през лятото платиха 40 млн. евро на „Гуанджоу Евергранде“ за Паулиньо.  Иначе другите спрягани за „Камп Ноу“ са Набил Фекир от „Лион“, Артур от „Гремио“ и Месут Йозил („Арсенал“).", "date": "2017.12.28", "title": " „Барса“ пак поглежда към Китай"}
{"url": "https://trud.bg/%d1%8f%d0%ba-%d1%80%d0%b8%d1%82%d0%bd%d0%b8%d0%ba-%d0%b7%d0%b0%d0%b1%d0%b8-%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d0%b2-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%b7%d0%b0/", "text": "Решение в подкрепа на развитието на зимния туризъм в България взе Министерският съвет на последното си редовно заседание за 2017 година. Министрите гласуваха “за” частичното изменение на плана за управление на Национален парк “Пирин”. Отделно по казуса с модернизацията на ски зона “Банско” кабинетът възложи на министъра на околната среда и водите Нено Димов, при наличие инвестиционен интерес за изграждане на нова туристическа кабинкова линия в ски зоната и съпътстващата я инфраструктура, да предприеме спешни действия. Те трябва да са съгласувани до буква с екологичното законодателство. Заседанието на кабинета бе прекъснато за един час, за да могат експертите от МОСВ да прецизират текстовете. Малко след 12:00 часа приетите решения бяха съобщени от Нено Димов, вицепремиерите Красимир Каракачанов и Валери Симеонов, и спортният министър Красен Кралев. На въпрос на “Труд” дали в изменението е записано конкретно инвестициионно намерение за изграждане на лифт, каквито идеи имаше, Димов обяви, че няма такова нещо. Именно затова била и втората точка, която предложил премиерът Бойко Борисов – когато има предложение от инвеститора, то да бъде разгледано бързо, но стриктно по законовия ред. С тези две решения МС реши проблем с над 10-годишна история – в действащия план за управление на НП “Пирин” се коригират рестриктивните текстове, които блокираха развитието на ски зона “Банско”, защото забраняваха изграждане на втори кабинков лифт и каквато и да е модернизация. Частичното изменение на плана засяга само ски зоната, която заема 2.2% от територията на планината. За останалите 97.8 на сто от територията на Пирин рестрикциите остават. В ски зоната всяко инвестиционно предложение за изграждане на съоръжение за спорт, какъвто е вторият кабинков лифт, ще бъде подложено на екологична оценка и строг контрол. Изменението на плана предвижда промяна и допълнения на 7 текста в частта “Норми, режими, условия и препоръки за осъществяване на дейностите” в плана за управление (виж по-долу). Решението на МС е благоприятно не само за развитието на зимния туризъм в Банско, но и в цяла България. Плановете за управление на националните и природни паркове съдържат рестрикции, като този на НП “Пирин”. Досега нито едно правителство не желаеше да се занимава с проблема заради натиск от няколко екологични организации. След като кабинетът взе това безпрецедентно решение в полза на развитието на зимния туризъм, ситуацията може да се подобри и в другите планински региони, които се обезлюдяват заради липсата на инвестиции. Вицепремиерът Красимир Каракачанов обяви пред “Труд”, че трябва да се работи върху цялостна концепция за планинския туризъм (виж по-долу). Относно опасенията, че ще има обжалвания на решението на МС е ясно, че дори да има атаки в съда, правителствените решения са в сила, дори когато са в съдебна зала. – В точка едно в Част трета, която която досега гласи: “На цялата територия на НП Пирин се въвеждат следните допълнителни забрани: Строителство на нови и разширяване на съществуващи ски-писти и съоръжения, се добавя “освен допустимите в съответните зони”. Подточка 6 се изменя така: “Изкуствено осветление на територии извън Зоната за туризъм и Зоната на сгради и съоръжения”, като старият вариант гласи: “Изкуствено осветление на територии извън определената зона на сгради и съоръжения”. – Следващата промяна е в точка 14, където се добавя подточка 10. Самата точка 14 гласи: “В зона ІІ а – зона за опазване на горските екосистеми и отдих, се забранява всякаква човешка дейност освен:, след което са изброени девет подточки. С промяната се добавя и десета – “водохващане”. Тоест в тази зона вече се позволява и водохващане. – В точка 16, която гласи: В зона ІІІ – зона за туризъм , се забранява всякаква човешка дейност освен: се добавят две подточки с номера 11 и 12. В подточка 11 е записано: “Дейности по изграждане на писти и строителство на въжени линии и съпътстващата ги техническа инфраструктура, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазваме на околната среда и/или по процедурата за оценка за съвместимост по Закона за биологичното разнообразие”. А в подточка 12 пише: “Изкуствено осветление за целите па обслужване на обекти по т. 11)”. – В точка 17, която гласи: В зона ІV – зона на сгради и съоръжения, се забранява всякаква човешка дейност, като след това са изброени 10 подточки, се създава и 11-та: “Дейности по разширение на писти и строителство на въжени линии, в рамките на границата на зона III – Зона за туризъм, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазване на околната среда и/или по процедурата за оценка за съвместимост по Закона за биологичното разнообразие”. – В точка 76, която досега беше: “Строителство, ремонт и реконструкция на територията на парка може да се извършват само в зона ІV– Зона на сгради и съоръжения”, накрая се добавя “и зона III – Зона за туризъм”. – В точка 77: На територията на парка се забраняват всякакви строителни дейности, освен: се променя подточка 13, която досега гласи следното: Доизграждане на одобрените ски-писти, съоръжения и обекти съгласно утвърдения ТУП на “Ски-зона с център Банско” и ОВОС към него от 2000 г. Тя се изменя така: “Дейности по изграждане и разширение на ски писти и строителство на въжени линии и съпътстващата ги техническа инфраструктура в рамките на зона Ill-Зона за туризъм и в затворената от външните й граници зона IV-Зона на сгради и съоръжения, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазване на околната среда и/или по процедурата за оценка за съвместимост по Закона за биологичното разнообразие”. – Освен това в таблица 32 “Разрешени дейности на територията на парка по зони”, на ред 9 “Строителство, ремонт и реконструкция т. V. 9.”, в колони 3 “IIа Зона за опазване на горските екосистеми и отдих” и 5 “III Зона за туризъм”, “тиретата” се заменят с цифрата “3”. “Аз съм в Банско на почивка, но сега съм с вас, защото съм щастлива от решението на Министерския съвет – то ще позволи по-голямо развитие за Банско и региона. Днешното решение е коледен подарък и за Европа, защото то дава добро развитие на регионите” – това каза в Корина Крецу, еврокомисар по регионалното развитие, която се срещна с журналисти в сградата на община Банско. Тя бе придружена от министърката на туризма Николина Ангелкова, която също е в отпуск, и кметът Георги Икономов. “Виждам Банско като един добър курорт, пълно е с туристи. Тук съм само от два дни, но съм впечатлена. Не видях нищо нередно. Смятам, че България е пример за добър и балансиран туризъм”, каза още Крецу.  Междувременно “Труд” научи, че групата псевдоеколози около Тома Белев подготвя поредната пратка от доноси и клевети по адрес на България към Брюксел. “Приятно ни изненеда решението на Министерския съвет. Като министър съм щастлива, че се прие промяната на Плана за управление на Национален парк “Пирин”, с уточнението, че всяко инвестационно намерение за изграждане на съоръжения следва да премине всички процедури”, каза Николина Ангелкова. Тя добави, че заедно с еврокомисарката Крецу ще посрещне Нова година в Банско. Кметът Георги Икономов пък отправи благодарности към всички. “Благодаря на цялото правителство и на премиера Борисов. Това е полезно за целия регион, и искам да уверя министър- председателя,че зад това решение стоят всички кметове от региона. То не касае само Банско, а е първа стъпка към развитието на туризма вообще”, обяви Икономов.  Малко по-рано през деня около 1000 души от планинските общини в Благоевградско затвориха за 20 минути международния път Е-79. Те искаха правителството да ги чуе и да подкрепи развитието на зимния туризъм, който гарантира техния поминък. Редом до хората бяха кметът на Симитли Апостол Апостолов, депутатите Атанас Стоянов от ВМРО, Александър Мацурев, кметът на Добринище Атанас Галчев и други. Хората скандираха и в подкрепа на по-бързото реализиране на източния вариант на АМ “Струма” в участъка на Кресненското дефиле, който също се атакува от “зелените”. След като научи за решението на кабинета, взето малко след протеста, кметът на Симитли заяви: “Това е добър знак, че всички бъдещи проекти за развитието на туризма в региона ще имат смисъл и добра база”.  “Това е един голям успех не само за Банско, но и за целия регион и развитието на зимния туризъм. След близо 8 г. днес доживяхме да чуем добрата новина за ски-зоната”, заяви Иван Обрейков, маректинг-директор на концесионера “Юлен” АД. Решенията, които взе Министерският съвет, са крачка напред към постигане на балансирано развитие на ски туризма в Банско при спазване на екологичното законодателство. С приемането на изменението на Плана за управление се дава възможност да се внесе инвестиционно предложение за изграждане на нов лифт. Същевременно правителството изрично се ангажира при наличие на такъв проект той да бъде подложен на всички необходими екологични процедури, гарантиращи опазването на околната среда. Стана това, което трябваше да се случи отдавна. Слава Богу, това е много хубав ден за България. Има решение на Министерския съвет и аз ще бъда човекът, който ще следи всичко да се изпълнява. Аз винаги се ангажирам лично. Надявам се, че и на Витоша положението ще се оправи, засега започваме частично. Говорихме на Политическия съвет на коалицията, че трябва да се развива планинският туризъм. Разисквахме и Витоша и Стара планина. Не е нормално да имаш може би най-перфектните условия в Европа, с най-красивите планини и да не ги предлагаш за туризъм. Тук искам да благодаря на вестник “Труд” за последователността по темата. Решението на кабинета е добро за развитието на планинския туризъм в България. То е добро не само за хората от Банско и Разлог, а и за цялата Благоевградска област. Ще има много нови работни места, повече приходи за бюджета на общините и за републиканския бюджет. Време е да има цялостна концепция за развитието на планинския туризъм. В Банско беше битка, която трябваше да преодолее предразсъдъците, наслагвани от няколко зелени организации. От тук нататък е важна цялостната концепция. Планинските региони в България са най-бедните. А по тези места в държави като Швейцария, Австрия и така нататък, се живее най-добре, защото има поминък.", "date": "2017.12.28", "title": " Як ритник заби кабинетът  в зелените задници\t\t\t"}
{"url": "https://trud.bg/%d1%88%d0%b8%d1%84%d1%80%d0%b8%d0%bd-%d0%bf%d0%b0%d0%ba-%d0%bc%d0%b0%d1%87%d0%ba%d0%b0-%d0%b2-%d1%81%d0%bb%d0%b0%d0%bb%d0%be%d0%bc%d0%b0/", "text": "Микаела Шифрин спечели трета поредна победа в слаломите за Световната купа в алпийските дисциплини и се откъсна далеч напред в генералното класиране. Американката взе аванс от над секунда след първия манш в Линц (Австрия) и във втория й остана да слезе до финала с нетипично предпазливо каране, за да запише първо място. Втора на близо секунда остана Уенди Холденер (Швейцария), а Шифрин вече има 868 точки в преследването на втори пореден Голям кристален глобус. Отдалеч я следва Петра Влъхова (Словакия, 520 т.) Доста по-оспорвано бе мъжкото спускане в Бормио (Италия). Местната звезда Доминик Парис осигури празник за феновете с лудо каране и победа с 4 стотни пред фаворита Аксел Лунд Свиндал (Норвегия). Това струва на „викинга“ 20 т. за класирането, където той вече има 454 т., а лидер е Марсел Хиршер (Австрия, 534 т.).", "date": "2017.12.28", "title": " Шифрин пак мачка в слалома"}
{"url": "https://trud.bg/%d1%89%d0%b5-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d0%bc%d0%b5-%d0%bc%d0%b8%d0%b3-29-%d0%b1%d0%b5%d0%b7-%d0%bf%d0%be%d1%81%d1%80%d0%b5%d0%b4%d0%bd%d0%b8%d1%86%d0%b8/", "text": "Процедурата за ремонт на МиГ-29 ще продължи без посредници, заяви  вчера министър Красимир Каракачанов. МО покани единстветно  руската компания, която произвежда изтребителите , РСК  МиГ в преговорите за ремонта и поддръжката на 15-те бойни машини. Причината – тя не е предоставяла на друг лиценз за ремонт и поддръжка. В Комисията за защита на конкуренцията (КЗК) обаче бе внесена жалба от украинска фирма, която обжалва процедурата. Жалбата ще се гледа в петък от 10 ч. По информация на „Труд” най-вероятно ще бъде отхвърлена, тъй като няма юридическо основание да бъде уважена и в случая не е нарушен ЗОП. Красимир Каракачанов заяви, че процедурата за самолетите МиГ-29 ще продължи, след като се произнесат КЗК и административният съд, а забавянето ще е около два месеца. Фактът, че украинска фирма обжалва, той определи като „удар под кръста” и тепърва ще се изяснят причините. „Посредници по сделката за изтребителите няма да вкарам. Ще има пряко договаряне с  РСК – МиГ. Това ще бъде по-изгодно за държавата”, наблегна МО шефът. Заплатите на военните  ще бъдат увеличени от 1 януари 12018г. с 10-11%, което означава 70 – 80 лв., съобщи още Каракачанов.", "date": "2017.12.28", "title": " Ще ремонтираме  МиГ-29 без посредници\t\t\t"}
{"url": "https://trud.bg/%d0%b0%d0%bf%d0%be%d1%81%d1%82%d0%be%d0%bb-%d0%b0%d0%bf%d0%be%d1%81%d1%82%d0%be%d0%bb%d0%be%d0%b2-%d0%ba%d0%bc%d0%b5%d1%82-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%81%d0%b8%d0%bc%d0%b8/", "text": "– Първо, ние застанахме зад Банско, защото всичко което се прави в полза на региона, не може да ни бъде безразлично. Втората кабинка е важна не само за курорта, но и за целия регион. Тя ще доведе до създаването на нови работни места, туризмът в Банско храни региона като цяло. В активния сезон там работят хора не само от община Симитли, но и Разлог, Якоруда, Белица, Благоевград и други. Цехове и предприятия, разположени на наша територия, реализират продукцията си там. Туристите, които идват на почивка в Банско, не стоят закотвени само там, те посещават историческите забележителности в градовете на региона ни, така че икономическите ползи от курорта Банско са огромни за Пиринско. – Да, дойдоха над 5 хиляди души и видях с очите си как се заформи опашка на кабинковия лифт. Децата се тълпяха, стояха повече от два-три часа, за да се качат. Е, това нормално ли е? Заваля дъжд, времето стана ужасно, а децата стояха мокри до кости, защото няма капацитет кабинката да ги поеме. Ядосах се, защото пет-десет души работят срещу интересите на държавата, всички много добре знаем, че тези хора бранят чужди интереси, а други страдат. И каква е ползата – децата ни страдат, туристите страдат, имиджът на държавата страда, не виждам това да е нормално. – Не, всичките им аргументи са абсурдни. Нещо повече, странното е, че всички „зелени“ в България по-скоро говорят и се изживяват като архитекти, като геодезисти, като инфраструктурни инженери, като специалисти по строителството. Не съм чул нито един от тях да се изкаже като еколог и по екологичен проблем. Чух само да говорят как щели да се изрежат вековни мури, в същото време обаче, ние без да сме специалисти знаем, че боровата гора в Пирин е най-бързо възобновяемата гора и никой няма намерение да реже вековни мури. – Не е нормално, разбира се. Аз питам – на паркинга на Бъндеришка поляна има над 1000 коли, знаем какъв е автомобилният парк у нас – стар и амортизиран. Бълват се газове и пушилки, това ли е много екологично?! А в същото време не даваме да има втора кабинка, което е доказано най-екологичното съоръжение. Ходя редовно в Банско като турист и това, което виждам, е, че съвсем съзнателно се пречи на България да не развива добър зимен туризъм. Зелените удрят като цяло спорта и зимния туризъм. Според мен те искат постепенно у нас този вид туризъм да замре. Имам приятели, които спряха да ходят в Банско, ходят вече в Италия и Австрия. Като се върнат, обясняват какви са условията там, какви са просеките, какви добри лифтове имат, никой не чака, напротив – хвалят се. А на нас ни се пречи съвсем съзнателно от десетина човека, което пак повтарям, е видно, че имат други цели, а не хуманни и екологични. Най-лошото е ,че същите тия хора пречат и на строителството на АМ „Струма“, печелят някакви проекти, броят някакви лалугери, а съм убеден, че 99% от тях не са виждали лалугери, печелят някакви средства. Халал да са им тези пари, о’кей – нека печелят, но да не пречат на икономическото развитие на областта. – По този въпрос се наслушахме на небивалици. Въпреки че точно и ясно бе казано, че пътят в дефилето няма да се разшири даже със сантиметър, те продължават да говорят обратното. Цитират непрекъснато Бернската конвенция, но така я цитират, че съм убеден: те даже не са я прочели. Като цитираш международен документ, трябва да споменеш конкретиката и да изложиш фактите, а не да правиш словесна еквилибристика и манипулации. Дори да предложим, че няма да има магистрала в дефилето, може ли – питам аз – да се закрие пътят, който минава сега. Не, просто говорене и пречене, това е тактиката им. А доколкото аз знам, един от тези велики еколози е правил ОВОС на проекта за високоскоростния влак София-Гърция, който ще минава през дефилето. И той е един от основните, който скача срещу източния вариант. Питам: по-екологично ли е за змийчетата, които примерно ще минат по линията на влака? И как той ще спре, за да ги съхрани, отколкото магистралата. – Ние в нашата община милеем да се съхранят всички местообитания на ценните видове. Активно помагаме на еколозите да се възстанови популацията на лешоядите, от нас като община лошо не са видели, напротив – помагаме, предоставихме им общинска земя. Съдействахме им с ПУП-ове, направиха къща за гости, която ние узаконихме. Не може, когато ние сме им подали ръка с добро чувство, те да ни пречат. Лошото е, че те ходят по чужбина и ни клеветят. Нито един еколог не дойде на общественото обсъждане в Симитли за избор на вариант на трасе за АМ „Струма“ през дефилето. – Трябваше да дойдат, да говорят открито, да кажат кой вариант харесват и кой не, да изложат аргументи, да стане диалог, да убедят хората в своята правота. Не, те се крият. Действат подмолно и ходят да ни клеветят по Брюксел. За мен това е проява на долнопробно интригантстване. Нещата стават много неприятни, едни хора казват, че работят в полза на националния интерес, а всъщност пречат на цялостното развитие на региона. А ние, стотиците хиляди жители в Пиринско, сме се превърнали в техни заложници. Затова смятам, че държавата трябва да си влезе в ролята и да им покаже, че не те ще диктуват дневния ред на държавата и на обществото. Защото хората искат втора кабинка, искат безопасни пътища и да спрат кървавите катастрофи в дефилето – това е дневният ред. На последния техен протест видях как протестират едни хора с бутилка бира в ръката. Да вземем тогава и ние бутилки с вино… Протест се прави с аргументи и факти, а не с бутилки в ръка. – На едно от последните заседания на Консултативния съвет за наблюдение строителството на АМ „Струма“ се оказа, че трябва да се прави тунел от 5 км, тъй като в село Ракитна, което се намира в нашата община, имало Парк за лешояди. Като чух това, се вцепених и питам – къде се намира този парк, защото аз съм 14 години кмет на тази община и не знам, че има Парк за лешояди. А в същото време всички жители знаят, че в Ракитна има само една клетка, където се намират няколко лешояда. Да се говори, че една клетка е Парк и заради нея трябва да се прави тунел, това ми звучи много несериозно и абсурдно. Потресен съм от тези лъжи. А преди 10 години, когато дойдоха в нашата община представителите на „Дивата флора и фауна“, ги приехме топло и гостоприемно, хората им се радваха, помагахме им с всички възможни средства. Но в един момент се оказва, че техните помисли не са били добросъвестни. И сега с една клетка с 5 лешояда вътре, искат да пречат на строителството на АМ „Струма“. Как да уважавате такива хора! – Първо, този овчар е жител на нашата община и е много добър човек. Дори той да е предизвикал пожара, това е станало непреднамерено и случайно. Но представител на зелените след това каза, че причина за пожара сме аз и кметът на Брежани, защото сме имали интереси за трасето на магистралата. Това е толкова абсурдно! Тези хора удариха дъното на глупостите и лъжите, които изричат непрекъснато. Това говори ясно и за морала им. Те не само, че не се появиха да помагат при пожара, но дори не се обадиха. Не дойдоха и да проверят дали не са им изгорели имотите, построили с европейски пари. Това ли е екологичното им съзнание и отношение към природата? – Пълен оптимист съм. Ако нещо ни спира или се забавя, е, че трябва всичко да се изпълни по закон и да се изпипа. Не одобрявам злостните кампании на зелените. Ако и ние започнем да действаме с прийомите им – какво ще стане тогава? Представете си, че на улицата излязат да протестират 100 хиляди наши жители, тогава какво правим, къде ще е тежестта, така ли ще мерим нещата! Истината е, че когато става дума за големи проекти, тежестта трябва да се отчита. Първо, в местните общности и затова е важно да се чуе тяхното мнение. А не на група от десет души, които не живеят тук, и до преди 10 години нито знаеха къде е дефилето, нито къде е Банско. Ако я няма втората кабинка, много инвестиции ще станат излишни и ще се върнем назад в развитието си. Няма да има нужда от пътища, няма да има нужда от нови и добри КПП-та, ще отпаднат доста работни места и хората ще търсят препитание на друго място. – Може да се говори за подарък, ако концесионерът не си плаща концесионните такси, но когато той си плаща, и парите влизат в държавния бюджет, не виждам какъв е проблемът. Още повече, че той сам инвестира от собствения си джоб. Такива инвеститори в нашата община, образно казано, на ръце ги носим. И се стараем всячески да им помагаме в рамките на закона, а не да се чудим как да ги изгоним. Ето сега се пречи на „Юлен“ – ако си тръгне, ви гарантирам, че след 3 години, не в Европа, ами в България няма да знаят вече къде е Банско и какво има там. А ако има още една кабинка, това ще даде огромен тласък на развитие на целия регион. Едва ли има някой разумен човек, който да не ги разбира тези неща. И че „зелените“ пречат на развитието на цялата държава.   Апостол Апостолов е роден на 10 май 1960 г. в Симитли. Завършва финанси и кредити във ВИИ „Карл Маркс“. Работил е като финансов инспектор в ОНС – Благоевград, ДФК, председател на ДФС „Септември“ в Симитли. През есента на 2003 г. е избран за първи път за кмет на община Симитли от широка коалиция. В момента тече четвъртият му мандат – всички партии застанаха зад неговата кандидатура (вкл. ГЕРБ и БСП). В общината всички го наричат нашия Поли. На последните парламентарни избори жителите на общината дадоха своя мажоритарен вот и за сина на кмета – Стефан Апостолов, който стана депутат от ГЕРБ.", "date": "2017.12.28", "title": " Апостол Апостолов, кмет на община Симитли, пред „Труд“: Абсурдно е 10 псевдозелени да решават съдбата на цял регион"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%bb%d0%b5%d0%b4%d0%b8-%d0%ba%d0%bb%d0%b8%d0%bc%d0%b0%d1%82%d0%b8%d1%87%d0%bd%d0%b8%d1%82%d0%b5-%d0%bf%d1%80%d0%be%d0%bc%d0%b5%d0%bd%d0%b8/", "text": "Български учени за първи път е могат да изследват климатичните промени на Антарктика. Това става възможно, след като беше монтирана мареографска станция за целогодишен запис на колебанията на морското ниво, което е количествен показател за промените в климата. Проектът е част от изпълнението на Националната антарктическа научна програма вчера, съобщи лично ръководителят на експедицията проф. Христо Пимпирев от базата ни на остров Ливингстън. Получените резултати от новата мареографска станция за глобалното затопляне ще бъдат интерпретирани от доц. Борислав Александров. „Поставянето на станцията на 3.5 метра под повърхността на Южния океан, при силен ледоход, изискваше голям професионализъм от логистичния екип и водачите на лодки Зодиак”, коментират от базата ни на Антарктика. Вече започна предаването на данни в реално време от сеизмичната станция, изградена близо до ледник Перуника. Това ще позволи на гл. ас. Гергана Георгиева и физика Васил Гурев да проследят динамиката в движението на топящите се ледници в условията на променящия се климат. Заснемането на ледената повърхност с дрон от физика Олег Василев ще представи фотограметричен модел на ледниците на остров Ливингстън.", "date": "2017.12.28", "title": " България следи  климатичните промени на Антарктика\t\t\t"}
{"url": "https://trud.bg/254-%d1%81%d1%82%d0%be%d0%bb%d0%b5%d1%82%d0%bd%d0%b8%d1%86%d0%b8-%d0%b6%d0%b8%d0%b2%d0%b5%d1%8f%d1%82-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Общо 254 столетници живеят в България, сочат данни на Националния статистически институт. Медицинският университет (МУ) в София изследва гените им, за да се опитат лекарите да разгадаят тайната на дълголетието. Ръководител на проекта “Геномът на българския столетник” е проф. Драга Тончева, като медиците вече са посетили 45 от дълголетниците у нас. “На глава от населението най-много столетници има в областите Благоевград, София, Кърджали, Пазарджик и Плевен. А най-много са хората на 100 и повече години в София – 46, най-малко – във Видинска област, където е само един”, разказа подробности за проучването на МУ-София генетикът Любомир Балабански, цитиран от БНР. Според Балабански по-голямата част от столетниците са там, където има повече условия за добър живот и най-вече е осигурен достъп до здравни услуги. Повечето от анкетираните столетници споделили, че не са се старали да ядат здравословно. Отговаряли, че са яли “каквото има” и че не са преяждали. Главната цел на проекта е да се съберат проби от възможно най-голям брой хора, за да се изолира ДНК, както и да се извърши цялостен геномен анализ. Общото между всички дълголетници е, че до много късна възраст са били физически активни и не са прекалявали с алкохола.", "date": "2017.12.28", "title": " 254 столетници  живеят в България\t\t\t"}
{"url": "https://trud.bg/%d0%b4%d0%be%d0%b1%d1%80%d0%b8-%d0%bd%d0%b0%d0%bc%d0%b5%d1%80%d0%b5%d0%bd%d0%b8%d1%8f-%d0%bd%d0%be-%d1%80%d0%b0%d0%b7%d0%bf%d0%b8%d0%bb%d0%b5%d0%bd%d0%b8/", "text": "В дните около Коледа на съпричастност към болките на хората станахме свидетели на инициативи, които заслужават адмирации. Някои от тях, обаче показаха непоследователност, несистемност, включително и законодателство на парче. Дори и недовършване на започнатото. Става дума за онази категория българи, които в една или друга степен са пострадали при и по повод защитата на родината, или изпълнявайки нейната политика далеч зад граница. Вицепремиерът и министър на отбраната Красимир Каракачанов се срещна с деца на военнослужещи и цивилни служители, загинали при изпълнение на служебния си дълг. Тогава той пое ангажимент да бъдат обсъдени възможностите за решаване на един от най-важните въпроси, споделен от децата – да им бъде признат статут на военнопострадали и след навършване на 26 години. Като възможност видя предстоящите промени в Закона за военноинвалидите и военнопострадалите. Ден преди навършването на 14 години от гибелта на нашите миротворци в Ирак лидерът на БСП Корнелия Нинова обеща на близките на загиналите поправка в Кодекса за социално осигуряване. “Има нужда от една поправка в Кодекса за социално осигуряване, която да даде възможност на родителите на загинали в мисии, да получават едно социално допълнение, каквото получават родителите на загиналите при изпълнение на наборна служба. Ще внесем такова предложение в НС, в първите дни на януари. Ще направим и паметна плоча с имената им, като всичко подчиняваме на едно човешко уважение към загиналите и към техните близки, които се чувстват забравени”, заяви тя. Това което искаме, казаха пострадалите, е да се изравнят правата ни като на родителите на загиналите в казармата. Вече десет години се борим за това, добави една от майките. Още един пример. В навечерието на празниците награди получиха 22 фронтоваци от столицата на възраст от 90 до 103 години. Най-възрастният беше встъпилият в своята 103-годишнина Беню Бенев от ж.к. “Надежда”. Същият, който през октомври т.г. остана изненадан от административните неуредици в държавата и въпреки че съгласно Закона за ветераните от войните бе получил карта от “ПРО” ЕАД – София за 14-дневна почивка в хотел “Калина” в Боровец, се наложи да си тръгне на следващата сутрин след пристигането. Проблемът е ясен на потърпевшите, но все още не е решен. Промените в Закона за ветераните от войните бяха приети преди година. Правилникът за прилагането на закона обаче все още е в непроменен вид, което позволява различно тълкуване на новите текстове. Страдат ветераните, които са се жертвали по бойните полета на Втората световна война, изпълнявайки повелята на родината. А те намаляват всеки ден. Законодателят така си свърши работата, че се налага да ходят от ведомство на ведомство да си търсят правата, а оттам вдигат рамене. А на теория нещата са подредени. Законът е казал, че има Консултативен съвет по въпросите на военноинвалидите, военнопострадалите и ветераните от войните. Негов председател е министърът на отбраната. Членове са заместник-министри на здравеопазването, финансите, социалната политика и на транспорта, представители на НОИ и на НЗОК, както и на съюзите на военноинвалидите и военнопострадалите и на ветераните от войните. Там е мястото за координиране между институциите и обсъждане на проблемите на тези хора, както и за предлагане на решения. Партиите и неправителствените организации могат само да помагат. И да бъдат съпричастни. Хубаво е всички, които имат добри намерения, да обединят усилията си, за да няма изненади, като тази, която сполетя 103-годишния ветеран от войната. Практиката показва, че разпиляването на усилията води до неработещи текстове в законите. Или до предприемане на инициативи, които вече са реализирани. Както изразеното желание за поставяне в София на паметна плоча на загиналите в Ирак. Само за информация – на 14 декември 2013 г. във Военния мавзолей костница на Централните софийски гробища бяха открити паметни плочи с имената на загиналите български военнослужещи в Камбоджа 1992/93 г. и в Ирак 2003-2008 г. Друг е въпросът за достъпа до тях, който се поставя от близките на загиналите. Военният историк полковник проф. д-р на философските науки Сево Явашчев апелира: “Приятели, паметта за загиналите военнослужещи не бива да се приватизира от никого, нито от политически сили, нито от държавни или обществени институции. Тя е задължение за всички, които се чувстват българи! Колкото повече инициативи има, толкова по-добре! Толкова повече нови паметници ще има. Повече почистени паметници и благоустроени райони около тях ще има. Повече млади хора ще знаят за тях и за подвизите, заради които са издигнати. Българският народ е разпарчетосан по какви ли не критерии. Нека паметта за загиналите военнослужещи не е един от тях, който да ни разделя допълнително!”   У нас има едно съсловие, което се чувства ощетено и дори унижено. Става дума за тези хора, които са дали десетки години на армията или са загубили здравето си, носейки военната служба. Както, разбира се, семействата на тези, които не се върнаха от мисиите в Ирак. Държавата е длъжна да реши техните проблеми. Необходимо е обаче, цялостно законодателство в това отношение. Кърпенето на законите понякога не дава най-добрите резултати. И то много често.", "date": "2017.12.28", "title": " Добри намерения, но разпилени\t\t\t"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d0%b4%d0%b2%d0%b0%d0%bc%d0%b0-%d1%81%d0%b8%d1%80%d0%b8%d0%b9%d1%86/", "text": "Двама чужди граждани са привлечени за обвиняеми по бързо производство на Районна прокуратура-Свиленград за нелегален трафик на хора през границата, съобщи пресцентърът на Пловдивската апелативна прокуратура. Държавното обвинение наблюдава бързо производство спрямо Фадел А., на 34 г., и Сипан Д., на 32 г., сирийци по произход, живущи във Великобритания, привлечени като обвиняеми за превеждане през границата на страната на иракска гражданка без разрешение на надлежните органи на властта – престъпление по чл.280 ал.2 т.3 и т.4 във връзка с ал. 1 във връзка с чл.20 ал.2 от Наказателния кодекс. На 23.12.2017 г., на ГКПП – Капитан Андреево, от Република Турция в Република България, влязъл лек автомобил, марка БМВ, с английски регистрационен номер, управляван от Фадел А. Като пътници в автомобила пътували обвиняемият Сипан Д. и иракската гражданка Руджин С., на 25 г. При извършена проверка, дежурният граничен полицай установил, че снимката, поставена в документите за самоличност на иракската гражданка Руджин С., не е нейна Установено било още, че представеният от нея задграничен паспорт е преотстъпен документ. Бързото производство спрямо двамата обвиняеми ще приключи в законния срок. Районна прокуратура – Свиленград наблюдава и бързо производство срещу иракската гражданка Руджин С., привлечена като обвиняема за престъпление по чл.279 ал.1 от Наказателния кодекс – за влизане в страната без разрешение на надлежните органи на властта. . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Повдигнаха обвинение на двама сирийци за трафик на хора у нас"}
{"url": "https://trud.bg/%d1%82%d1%80%d1%8a%d0%bc%d0%bf-%d1%80%d0%b0%d0%b7%d0%be%d1%87%d0%b0%d1%80%d0%be%d0%b2%d0%b0%d0%bd-%d1%81%d1%8a%d0%bc-%d0%be%d1%82-%d0%ba%d0%b8%d1%82%d0%b0%d0%b9-%d1%87%d0%b5-%d0%bf%d0%be%d0%b7%d0%b2/", "text": "Президентът на САЩ Доналд Тръмп заяви, че е „много разочарован от Китай, че позволява петрол да достига до Северна Корея“ и че подобно нещо може да предотврати „приятелско решение на кризата, предизвикана от ядрената програма на Пхенян“ „Заловени на местопрестъплението – много съм разочарован, че Китай позволява петрол да достига до Северна Корея. Няма да има приятелско решение на севернокорейския проблем, ако това продължава да се случва“, написа Тръмп на страницата си в социалната мрежа „Туитър“. По-рано Китай отхвърли твърденията, че продава петрол на Северна Корея в нарушение на резолюциите на Съвета за сигурност на ООН, които забраняват това. Южнокорейски медии съобщиха, че китайски и севернокорейски кораби са извършвали търговия с петрол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Тръмп: Разочарован съм от Китай, че позволява петрол да достига до Северна Корея"}
{"url": "https://trud.bg/%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d1%81%d0%b8%d0%bb%d0%b0-%d0%bd%d0%be%d0%b2%d0%b8%d1%82%d0%b5-%d0%bf%d1%80%d0%b0%d0%b2%d0%b8%d0%bb%d0%b0-%d0%bf%d1%80%d0%b8-%d1%80%d0%b5%d0%b3%d0%b8/", "text": "От 27 декември т.г. влизат в сила новите правила при регистриране на пътни превозни средства, заложени в приетия и обнародван в ДВ бр. 77/26.09.17г. промени в ЗДВП. Три са основните моменти в записаните нови правила, съобщиха от МВР. Първият касае продавачите на ППС. Те вече няма да бъдат длъжни да представят пред „Пътната полиция“ договора за покупко-продажба. Казано на популярен език – „отписването“ на колите им ще е задължение на нотариусите, пред които се изповядва сделката. Вторият важен момент е за купувачите. Тяхно задължение е регистрацията на закупено ППС да се извърши в срок от един месец. Новите правила важат както за регистрирани у нас ППС, така и за закупени от чужбина. Важно за купувача е да знае, че ако не изпълни задължението си по регистрация на закупеното от него пътно превозно средство до два месеца, тогава регистрацията ще бъде прекратена автоматично! Третата промяна касае изграждането на връзка между нотариусите, които изповядват сделки за покупко-продажба, и системата на „Пътна полиция“. От отдел „Пътна полиция“ при Главната дирекция „Национална полиция“ уточняват, че към момента МВР и Нотариалната камара работят по техническата свързаност на системите. Извършването на тестовете и настройки на системите изисква технологично време. Това в никакъв случай не е основание за неизпълнението на разпоредбите на закона от приобретателите на превозни средства.   От 28. 12. 2017 г. в Закона за движението по пътищата са в сила следните изменения и допълнения (ДВ. бр.77 от 26 Септември 2017г.): В чл. 143. е създадена нова ал. 15, с която се дава възможност служебно, с отбелязване в автоматизираната информационна система, да се прекратява регистрацията на регистрирано пътно превозно средство на собственик, който в двумесечен срок от придобиването не изпълни задължението си да регистрира превозното средство. В чл. 144 е създадена нова ал. 3, която създава задължение при прехвърляне собствеността на регистрирано превозно средство на лице без постоянен адрес или адресна регистрация в Република България да се извършва след прекратяване регистрацията на превозното средство и връщане на табелите с регистрационен номер в съответната служба за регистрация на пътното превозно средство. Съгласно чл. 144, ал.4, Министерството на вътрешните работи и Нотариалната камара обменят по електронен път информация за регистрираните в страната превозни средства и сключените договори. Новата разпоредба на чл. 144, ал. 5 дава възможност при сделка с пътно превозно средство приобретателят да заяви предварително изготвяне на свидетелството за регистрация, в случай че не се извършва подмяна на регистрационни табели, като информацията се подава към Министерството на вътрешните работи заедно с информацията за сключения договор. С изменената разпоредба на чл. 145, ал. 2 приобретателят на регистрирано пътно превозно средство е длъжен в срок до един месец да регистрира придобитото превозно средство в службата за регистрация на пътни превозни средства по постоянния адрес или адрес на регистрация на собственика, освен когато пътното превозно средство е придобито от търговец с цел продажба. В новата ал. 4 на чл. 145 е указано, че разпоредбата на ал. 2 се прилага и при придобиване на собствеността на пътно превозно средство извън Република България или при придобиване на собствеността чрез публична продажба. Съгласно чл. 177, ал. 5 е предвидена санкция в размер на 200 лв. за лице, което не изпълни задължение по чл. 144, ал. 3 или по чл. 145, ал. 2 (купувач, който в едномесечен срок не регистрира придобитото ППТ, и собственик, който не прекрати регистрацията на ППС преди продажбата на лице без постоянен адрес в Р България). С влезлите в сила промени в ЗДвП отпада задължението за праводателя (продавача) на регистрирано в страната ППС да представя в службата по регистрация копие от договора за покупко-продажба на ППС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Влязоха в сила новите правила при регистриране на пътни превозни средства"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d1%80/", "text": "Главна дирекция „Инспекторат за опазване на културното наследство“ към Министерството на културата (МК) извърши проверка по случая с разрушаването на сграда на бул. „Княз Ал. Дондуков“ 20, съобщиха от ведомството. Установено е, че сградата не притежава статут на единичен паметник на културата. Никога не е била декларирана като паметник на културата. В този смисъл събарянето й не подлежи на санкция от Министерството на културата съобразно Закона за културното наследство. С оглед на това, че сградата попада в обхвата на територия с културно-историческо наследство със статут на групова недвижима културна ценност – “Ансамбъл „Бул. Княз Александър Дондуков“ и в  границите на II защитена зона на археологическия резерват „Антична Сердика и Средновековен Средец“, с МК задължително се съгласуват последващи инвестиционни намерения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Министерство на културата: Къщата на Рачо Петров не е единичен паметник на културата\t\t\t"}
{"url": "https://trud.bg/%d0%b8-%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%b2-%d0%b1%d0%b5%d0%b7%d0%b4%d0%bd%d0%b0%d1%82%d0%b0-%d0%bd%d0%b0-%d0%bb%d1%83%d0%b4%d0%be%d1%81%d1%82%d1%82%d0%b0/", "text": "„ „", "date": "2017.12.28", "title": " И „Ливърпул“ в бездната на лудостта"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%85%d0%be%d0%bb%d0%b0%d0%bd%d0%b4%d0%b8%d1%8f-%d0%b5%d0%b2%d0%b0%d0%ba%d1%83%d0%b8%d1%80%d0%b0-%d0%bf%d1%8a%d1%82%d0%bd%d0%b8%d1%86/", "text": "Органите на реда в Холандия евакуираха всички пътници от международния влак за Берлин заради подозрителна ситуация, съобщи полицията в Туитър, предаде БНТ. Служители на правоприлагащите органи „извършват обиски във влака”, който е спрян на гара Олдензал, близо до границата с Германия, се казва в съобщението. Като предпазна мярка пътуващите във влака са евакуирани. „Допълнителна информация ще бъде предоставена по-късно”, уточнява холандската полиция. Не се съобщава каква е подозрителната ситуация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Полицията в Холандия евакуира пътниците от влак за Берлин"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%be%d0%b2%d0%b0%d1%82%d0%b0-%d0%ba%d0%b0%d0%b1%d0%b8%d0%bd%d0%ba%d0%be%d0%b2%d0%b0-%d0%bb%d0%b8%d0%bd/", "text": "Правителството   в частта „Норми, режими, условия и препоръки за осъществяване на дейностите“. Проектът за промяна на Плана за управление е внесен от община Банско и е разгледан на заседание на Висшия експертен екологичен съвет при МОСВ. Той е в съответствие с решенията на Комитета за световно наследство, които допускат развитие на съоръжения за ски спорт в т. нар. „буферна зона“ на обекта на световното наследство – Пирин, съвпадаща по граници с туристическата зона, за която се отнасят одобрените промени. Те ще позволят на община Банско да изготви план за развитие на туристическата зона, включваща ски зоната над града, която обхваща само 2% от НП „Пирин“, съобщиха от правителствената информационна служба. Кабинетът възложи на министъра на околната среда и водите, при наличие инвестиционен интерес за изграждане на нова туристическа кабинкова линия в ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения. В точка едно, която гласи следното: На цялата територия на НП Пирин се въвеждат следните допълнителни забрани: Строителство на нови и разширяване на съществуващи ски-писти и съоръжения, се добавя  . А подточка 6 се изменя така: Следващата промяна е в точка 14, където се добавя подточка 10. 14. В зона ІІ а – зона за опазване на горските екосистеми и отдих, се забранява всякаква  човешка дейност освен:  1) Потушаване на пожари и противопожарни дейности, съгласно план за действие на  ДНП, 2) Поддържане на туристическите маршрути и обезопасителни съоръжения, 3) Преминаване на животни по определени с проект прокари, 4) Пешеходен туризъм и отдих, 5) Преходи със ски само по маркирани за целта трасета, 6) Събиране на гъби, билки и диворастящи плодове за лични нужди, 7) Поддържащи и възстановителни дейности в горите при строго доказана необходимост; 8) Регулиране числеността на животински видов, 9)Любителски риболов и  В точка 16, която гласи: В зона ІІІ – зона за туризъм , се забранява всякаква човешка дейност освен:  1) Потушаване на пожари и противопожарни дейности, 2) Сметосъбиране и извозване на битови отпадъци, 3) Пешеходен туризъм и отдих, 4) Специализиран туризъм /езда, колоездене, ски, 5) Събиране на гъби, билки и диворастящи плодове за лични нужди, 6) Поддържащи и възстановителни дейности, 7) Регулиране числеността на животински видове;  8) Зарибяване с балканска пъстърва и любителски риболов на определените с плана за  управление места ,9) Паша на овце, крави и коне, 10) Спортни дейности,   „11) Дейности по изграждане на писти и строителство на въжени линии и съпътстващата ги техническа инфраструктура, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазваме на околната среда и/или по процедурата за оценка за съвместимост по Закона за биологичното разнообразие“. 12).Изкуствено осветление за целите па обслужване на обекти по т. 11)“. В точка 17, която гласи: В зона ІV – зона на сгради и съоръжения, се забранява всякаква човешка дейност освен:  1) Потушаване на пожари и противопожарни дейности, 2) Сметосъбиране и извозване на битови отпадъци, 3) Пешеходен туризъм и отдих, 4) Събиране на гъби, билки и диворастящи плодове за лични нужди, 5) Поддържащи и възстановителни дейности, 6). Регулиране числеността на животински видове, 7).Зарибяване с балканска пъстърва и любителски риболов на определените с плана за управление места;8) Паша на овце, крави и коне; 9) Спортни дейности; 10) Строителство, ремонт и реконструкция на сгради, пътища и съоръжения,   Дейности по разширение на писти и строителство на въжени линии, в рамките на границата на зона III – Зона за туризъм, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазване на околната среда и/или по процедурата за оценка за съвместимост по Закона за биологичното разнообразие“. В точка 76, която досега беше: „Строителство, ремонт и реконструкция на територията на парка може да се извършват само в зона ІV– Зона на сгради и съоръжения“, накрая се добавя  В точка 77 На територията на парка се забраняват всякакви строителни дейности, освен се променя подточка 13), която досега гласи следното: Доизграждане на одобрените ски-писти, съоръжения и обекти съгласно утвърдения ТУП на “Ски-зона с център Банско” и ОВОС към него от 2000 г.,   „Дейности по изграждане и разширение на ски писти и строителство на въжени линии и съпътстващата ги техническа инфраструктура в рамките на зона Ill-Зона за туризъм и в затворената от външните й граници зона IV-Зона на сгради и съоръжения, съгласно одобрени устройствен план или изменение на такъв план и инвестиционни проекти/намерения, въз основа на влезли в сила крайни актове за одобряване/съгласуване по процедурите за екологична оценка и оценка на въздействието върху околната среда по реда на глава шеста от Закона за опазване на околната среда и/или по процедурата за оценка за съвместимост по Закона за биологичното разнообразие“. Освен това в  таблица 32 „Разрешени дейности на територията на парка по зони“, на ред 9 „Строителство, ремонт и реконструкция т. V. 9.“, в колони 3 „IIа Зона за опазване на горските екосистеми и отдих“ и 5 „III Зона за туризъм“, „тиретата“ се заменят с цифрата „3“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Вижте точно какви промени в плана за управление на Национален парк „Пирин“ прие МС\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b4%d0%b0-%d1%81%d0%b5-%d0%be%d0%b1%d0%b5%d0%b4%d0%b8%d0%bd%d0%b8%d0%bc-%d0%b2%d1%8a%d1%80%d1%85%d1%83-%d0%b4%d0%b2%d0%b5/", "text": "С приетите днес решения правителството решава два проблема – за изграждане на нов лифт на Банско и за запазване на природата на Пирин. Така министър-председателят Бойко Борисов обобщи дискусията по приемането на промени в Плана за управление на Национален парк „Пирин“ и за задължаване на министъра на околната среда и водите, при наличие инвестиционен интерес за изграждане на нова туристическа кабинкова линия в ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения. Премиерът Борисов посочи, че с днешното решение се довършва дългогодишната процедура по приемане на промени в Плана за управление на Пирин. „В този план няма нищо, което касае строителство, няма керемиди, няма тухли, няма хотели, няма сгради, няма каквото и да било. И специално тук се обръщам към екоорганизациите, че всяко инвестиционно намерение, което ще се прилага в Пирин, минава на екологична оценка, оценка на съвместимост и всички необходими и указани в закона действия. Сиреч, не може да се направи една колиба, не хотел – една колиба, без да мине съответната процедура по екологичното законодателство. Така че, лично аз истински се надявам и тези, които ще се радват, или тези, които мислят, че нещо нередно се прави, да се обединим върху две неща – природата, дърветата, парка Пирин – ще ги пазим така, както трябва“, подчерта министър-председателят. Това са двете неща, които всички трябва да отстояваме. Просто различен беше пътят, по който искахме да стигнем до това решение, което всички подкрепяме – за втория лифт в Банско, посочи премиерът Борисов. Точка 13  Проект на Решение за приемане на промяна на Плана за управление на Национален парк „Пирин“, приет с Решение №646 на Министерския съвет от 2004 г. БОЙКО БОРИСОВ: Нено Димов!  НЕНО ДИМОВ: Уважаеми господин министър-председател, уважаеми колеги, това е процедура, която е започнала през 2013 година и на практика е за изменение на Плана за управление на Национален парк „Пирин“, която цели отпушването на възможността за инвестиционни предложения, която до този момент, всъщност, не съществува.  Точката през 13-та година е приета на Висш експертен съвет и през февруари е утвърдена от министъра на околната среда и водите, но поради промяна на правителството тогава не стига до заседание на Министерския съвет, след което се взема решение да се изчака новият план за „Пирин“, който е изработен, но през месец март тази година влиза в съдебна фаза и е обжалван. Ноември 17-та година кметът на Банско с писмо иска от мен да завърша процедурата, която е започната през 13-та година, с което аз рестартирах тази процедура и до 22 декември беше срокът за съгласуване с министерствата и за обществено обсъждане. Бяха получени 4801 становища, от които 3304 подкрепят промяната, 1497 не подкрепят промяната.  На практика в момента предлагам за приемане изменението на плана в тази посока.  Благодаря.  БОЙКО БОРИСОВ: Валери Симеонов!  ВАЛЕРИ СИМЕОНОВ: Уважаеми господин министър-председател, уважаеми колеги, апелирам към гласуването на тази точка, тъй като това е една изключително наболяла тема, свързана с обществените очаквания не само на Пиринския край, но и на цялата общественост.  До момента България изключително изостава с изграждането на съоръжения, свързани с планински туризъм. Виждате, че точката е от 13-та година. Искам да припомня, че 15-та година беше образувана Междуведомствена работна група с наше участие и под ръководството на министър Ивелина Василева, която също потвърди необходимостта и подкрепи така формулирания текст, свързан с евентуалната промяна, която ще гласуваме днес, на Плана за управление.  Известни са ми настроенията на част от екологичните организации против една такава промяна, но смятам, че ние сме достатъчно отговорни и съвестно подхождащи към темата хора и в качеството си на постовете, които заемаме мисля, че сме готови във всеки един момент, в случай, че има забележки от страна на Европейската комисия, да коригираме евентуално част от решението, ако това е необходимо, въпреки че аз съм убеден, че дотам няма да се стигне. Все пак искам да припомня, че в този момент, когато отвън на жълтите павета има около 50-60 човека, пътят за Гърция е блокиран от над 1500 човека. Всъщност тези митинги са само една малка част от тези три – четири хиляди човека – най-големият митинг, който е от чакащи да се качат и да се възползват от възможността да се спуснат по нашите чудесни писти в ски зона Банско.  Така че, ако протестите са епизодични и са свързани със заседание на Министерския съвет, чакащите, основно чужденци, които трупат негативи за нашата родина, са в пъти повече.  Ние сме длъжни в името на интересите, както казах, на хората и в името на интересите на българската икономика да приемем това решение.  Благодаря ви предварително.  БОЙКО БОРИСОВ: Друг?  Приемаме точка 13. Точка 15  Проект на Решение за предприемане на спешни действия по реда на екологичното законодателство при инвестиционно намерение за изграждане на нова туристическа кабинкова линия в Ски зона Банско БОЙКО БОРИСОВ: Министерският съвет възлага на министъра на околната среда и водите, при наличие на инвестиционен интерес за изграждане на нова туристическа кабинкова линия в Ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими планове и инвестиционни предложения.  Каракачанов!  КРАСИМИР КАРАКАЧАНОВ: Уважаеми господин министър-председател, уважаеми колеги, всъщност това го има и в програмите и на ГЕРБ, и в програмите на „Обединени патриоти“, има го и в общата ни програма за управление. Аз се радвам, че с тази точка показваме на обществото, че коалицията не само е единна, изпълнява си програмата, защото това е един действително наболял проблем от години, обществото го очаква и по този начин, задължавайки екологичния министър, ние отговаряме и на обществените очаквания. Така че, мисля, че тази точка също трябва да бъде приета, за което благодаря на всички колеги.  БОЙКО БОРИСОВ: Друг? Кралев?  КРАСЕН КРАЛЕВ: Нашата позиция винаги е била в подкрепа на взимане на решение за разширението на съоръженията, които ще улеснят и зимния туризъм, и зимните ски спортове. На мнение сме, че и километрите писти, с които разполагаме, и съответните съоръжения и инфраструктура към тях като лифтове, влекове са крайно недостатъчни с оглед капацитета, който бихме могли да имаме като държава за развитие на зимните спортове, зимния туризъм. Така че, категорично подкрепяме и двете решения, които бяха предложени. Изключително належащо е да се отвори процедурата, спазвайки всички нормативни уредби, спазвайки европейското и българското законодателство, ние да можем да изградим този необходим брой и съоръжения и писти, който да удовлетворява потребностите и на българския туризъм.  БОЙКО БОРИСОВ: И в този ред на мисли да ни запознаеш със състоянието на държавния лифт „Заека“ на Витоша.  КРАСЕН КРАЛЕВ: Съоръжението ски влек „Заека“, който е на Витоша, е преустановил работата си преди около осем години, тъй като вследствие на буря са изтръгнати финалните четири стълба, като част от тях са изтръгнати заедно с бетона и с части от скалата, което не позволява възстановяването им на същото място. За да се възстанови влекът, трябва да се направят редица процедури. Освен това, ние не разполагаме със съоръжения като ратраци, които да поддържат пистите и за да се извърши реконструкция. Разбира се, такава би могла да бъде извършена, но, първо, трябва да направим цялостен технически анализ на състоянието на съоръжението, прединвестиционно проучване да бъде направено, на база на което да се актуализира Планът за управление на Природен парк „Витоша“, защото трябва тези стъпки да се изместят, примерно, с 20 метра встрани, което налага изменение на трасето.  БОЙКО БОРИСОВ: Едва ли еколозите ще са против това.  КРАСЕН КРАЛЕВ: Аз смятам, че би трябвало да го подкрепят. И още повече, че когато се направи инвестиционният проект, на база на това решение може да дадем точната оценка колко ще струва и лифтът. Актуализацията на Плана за управление на Витоша може да мине, защото в момента е във фаза на разглеждане. Тоест, тази поправка, която на нас ни е необходима, би могла да бъде в това изменение включена.  БОЙКО БОРИСОВ: Аз предлагам на колегите да ти възложим да го вкараш в плана за управление. Ако не можеш или няма държавно предприятие, което да го стопанисва, да го дадем на общината, да имат общински предприятия, да го вкараме при Красимир Вълчев децата да се обучават по програми, да ходят да карат ски и да ползват тази природа на Витоша. Така че, да ни дадете план, а не държавното съоръжение с паднали стълбове, със скъсани въжета да чакат кога ще се пребие някой там. Предложете ни вариант – държавно, общинско, на Министерството на образованието и науката, на спорта, съвместно…  КРАСЕН КРАЛЕВ: Моето предложение е да започнем процедура и в момента, когато е ясна цялата стойност и на проекта, ще имаме решение, ще ви го предложим.  БОЙКО БОРИСОВ: Ето, сега по празниците, в София децата вместо да отидат да карат ски – нямаме съоръжения.  Горанов!  ВЛАДИСЛАВ ГОРАНОВ: Понеже лифтовете са транспортни съоръжения, да включим и Московски в цялата работа.  БОЙКО БОРИСОВ: Понеже се включваш в дискусията, Министерството на финансите да обезпечи изцяло финансово проекта.  КРАСЕН КРАЛЕВ: За което сме много благодарни.  БОЙКО БОРИСОВ: Мисля, че с тези приети две точки днес решаваме два проблема.  Първият, за втори лифт на Банско, за който и зелените, и ние, и туристите, и браншът, и спортистите са убедени, че липсва и затова ние взимаме днес политическо решение, по което Министерството на екологията най-спешно да действа. Сиреч, спорът има ли нужда, няма ли или какво мисли правителството или членове на правителството по темата – с днешното решение категорично казваме, че това правителство е за спешно и бързо изграждане на втори лифт в Банско.  Планът за управление на Пирин, този план е започнат, трябва да се довърши, днес ние го довършваме. В този план няма нищо, което касае строителство, няма керемиди, няма тухли, няма хотели, няма сгради, няма каквото и да било. И специално тук се обръщам към екоорганизациите, че всяко инвестиционно намерение, което ще се прилага в Пирин, минава на екологична оценка, оценка на съвместимост и всички необходими и указани в закона действия. Сиреч, не може да се направи една колиба, не хотел – една колиба, без да мине съответната процедура по екологичното законодателство. Така че, лично аз истински се надявам и тези, които ще се радват, или тези, които мислят, че нещо нередно се прави, да се обединим върху две неща – природата, дърветата, парка Пирин – ще ги пазим така, както трябва. А в самия закон е казано, ако за лифта се отреже дърво, колко нови дървета трябва веднага да бъдат засадени. Така че, и това е отрегулирано в закона.  Не виждам никъде, където би могло да бъдем уязвими. А ако това, което Валери Симеонов каза – ако някаква препоръка има от Комисията, ние винаги сме се съобразявали с тях. Но от това, което предлагаме днес, няма нищо, което да застрашава околната среда, тъй като, ако има инвестиционно намерение, както включително е и за държавния лифт „Заека“, виждате също започва процедура да се направят всичките тези оценки.  Това са двете неща, които всички трябва да отстояваме. Просто различен беше пътят, по който искахме да стигнем до това решение, което всички подкрепяме – за втория лифт в Банско.  Приятна работа на всички.", "date": "2017.12.28", "title": " Бойко Борисов: Да се обединим върху две неща – природата, дърветата, парка Пирин – ще ги пазим така, както трябва (СТЕНОГРАМА)\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%89%d0%b5-%d1%85%d0%b0%d1%80%d1%87%d0%b8-3847-%d0%bc%d0%bb%d0%bd-%d0%bb%d0%b2-%d0%b4%d0%be%d0%b3%d0%be%d0%b4%d0%b8%d0%bd%d0%b0/", "text": "Рекорден бюджет от 384,7 млн. лв. планира община Варна за 2018 г. Това стана ясно по време на обществено обсъждане на планираните приходи и разходи в местната хазна за следващата година. Предвидено е Варна да разполага със 114 млн. лв. повече от 2017 г. без данъците и таксите да се увеличават, обясни пред гражданите Стефка Господинова, началник на финансовата дирекция в общината. 260,65 млн. лв. са заложените местни приходи, а останалата част от постъпленията са държавно делегирани дейности. Приоритетите на града са създаването на модерна градска среда, образованието и утвърждаването на Варна като туристическа дестинация за четири сезона. Затова и лъвският пай от 46% в разходната част е предвиден за инженерна инфраструктура. 118,5 млн. лв. ще бъдат вложени в изграждане и ремонт на улици. 30% от бюджета са за образование, като завишението с 12 млн. лв. спрямо тази година е за ремонти, строителство и подобряване на материалната база на училища и детски градини. Най-малко средства – 1% от общия бюджет, ще се харчат за сигурност и отбрана. За здравеопазване са заложени 5%, а за социални дейности и култура – по 4%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Варна ще харчи 384,7 млн. лв. догодина\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8-%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bc%d1%83-%d1%89%d0%b5-%d1%81%d0%b0-%d0%bf%d0%be%d1%87%d0%b5%d1%82/", "text": "В първия ден на Новата 2018 година българският държавен глава Румен Радев и съпругата му Десислава Радева ще посетят Виена по лична покана на федералния президент на Република Австрия Александър Ван дер Белен. Двамата ще са почетни гости на световноизвестния Новогодишен концерт на Виенската филхармония в златната зала на „Музикферайн“, съобщиха от президентството. Президентът Александър Ван дер Белен отправи поканата си още през септември т.г. в Малта по време на форума на групата „Арайолуш“. Тогава двамата държавни глави проведоха своята първа двустранна среща. Датиращ от далечната 1939 година, новогодишният концерт на Виенската филхармония е признат като един от най-известните новогодишни концерти за класическа музика в света, който събира видни представители на виенското общество и почитатели на творчеството на фамилия Щраус от цял свят. Излъчва се на живо по телевизиите на близо 100 държави, като събира милиони зрители. Във Виена държавният глава Румен Радев ще проведе работна среща с австрийския президент Александър Ван дер Белен и президента на Република Естония г-жа Керсти Калюлайд в контекста на срещата на „Триото“ на председателството на Съвета на Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Румен Радев и съпругата му ще са почетни гости на президента на Австрия за Новогодишния концерт на Виенската филхармония"}
{"url": "https://trud.bg/%d0%b7%d0%b0%d1%82%d1%80%d1%83%d0%b4%d0%bd%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d0%bd%d0%b7%d0%be%d0%ba-%d1%81%d0%b5-%d0%b4%d1%8a%d0%bb%d0%b6%d0%b0%d1%82-%d0%bd%d0%b0-%d0%bf%d0%be%d0%b2/", "text": "Във връзка с публикации в медиите, свързани с интернет връзката на столичната здравноосигурителна каса, „Виваком“ уточнява, че е доставчик на интернет за Националната здравноосигурителна каса, но стличната ЗОК не е сред засегнатите клиенти, претърпели временно прекъсване на услугите в следствие на мащабния пожар в района на НДК на 22.12.2017 г. Компанията своевременно е отстранила всички възникнали проблеми с предоставяни услуги и текущите технически затруднения на НЗОК се дължат на повреда извън мрежата на телекома. При необходимост, „Виваком“ има готовност да окаже съдействие както на ИТ структурата на НЗОК, така и на външната фирма, поддържаща тяхното техническо оборудване, с цел по-бързо отстраняване на проблема и възстановяване на нормалния процес за обслужване на гражданите", "date": "2017.12.28", "title": " Затрудненията на НЗОК се дължат на повреда извън мрежата на „Виваком“"}
{"url": "https://trud.bg/%d1%84%d0%b5%d1%80%d0%bd%d0%b0%d0%bd%d0%b4%d0%be-%d0%ba%d0%b0%d1%80%d0%b0%d0%bd%d0%b3%d0%b0-%d0%b5-%e2%84%961-%d0%b2-%d1%86%d1%81%d0%ba%d0%b0/", "text": "Бразилският нападател Фернандо Каранга бе избран за най-добър футболист на ЦСКА през есенния полусезон в Първа професионална лига. Клубът направи допитване в интернет между феновете. Повече от 11 00 души гласуваха, а голмайсторът на първенството спечели с огромна преднина пред Антон Недялков и Кирил Десподов. Бразилецът вкара 17 гола само през есента и е всеобщ любимец на стадион „Българска армия“. Един от гласувалите в анкетата ще бъде награден с фланелка на победителя след томбола. Каранга е фаворит да бъде избран и за най-добър чужденец в Първа лига в анкетата за най-добър футболист на годината в България, където се гласува и за отделни постове. Интерес към бразилската голова машина има от различни отбори в Европа, но ЦСКА обяви, че няма да го продаде заради мисията да стане шампион. Грандът е втори на точка зад „Лудогорец“ и на полуфинал за купата.", "date": "2017.12.28", "title": " Фернандо Каранга е №1 в ЦСКА"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%ba%d0%be%d1%80%d0%b8%d0%bd%d0%b0-%d0%ba%d1%80%d0%b5%d1%86%d1%83-%d0%b8%d0%b7%d0%ba%d0%bb%d1%8e%d1%87%d0%b8%d1%82%d0%b5%d0%bb/", "text": "БЛАГОЕВГРАД. От кореспондента на „Труд“. Изключително съм щастлива от  , което ще позволи едно по-голямо развитие на региона на Банско в бъдеще. Това заяви еврокомисарят по регионално развитие Корина Крецу на брифинг с министъра на Туризма Николина Ангелкова и кмета на община Банско Георги Икономов относно промените в Плана за управление на НП „Пирин“. „Виждам в Банско туристи от Сърбия, Гърция, Македония и разбира се от родната ми Румъния“, каза Крецу. Тя сподели, че от два дни е тук и е впечатлена от красивия курорт. „Виждам една прекрасна планина, не видях нищо нередно. Смятам, че България е пример за  един добър и балансиран туризъм“, каза Крецу. Надявам се, че по време на европредседателството България ще успее да насочи вниманието към Източна Европа. Днешното решение на министерския съвет е един коледен подарък за Банско и за Европа в смисъл на добро развитие на регионите“, каза още Крецу. Приятно ни изненада решението  на Министерски съвет, каза на свой ред Николина Ангелкова, министър на туризма. „Аз като министър съм щастлива, че се прие разширението на Плана за управление на Пирин, с уточнението и е правилно, че всяко инвестационно намерение за изграждане на съоръжения следва да премине всички процедури и ОВОС и други“, посочи тя. „С днешното решение се отваря възможността да се подаде инвестационно намерение за втора кабинка и много благодаря на премиера и всички, че се прие. От днес всичко е в ръцете на концесионера и трябва да продължим да развиваме Банско. Ние настоявахме толкова за втора кабинка, защото искаме то да стане целогодишен курорт, а чрез лифта ще има по екологичен достъп до планината“, коментира още министър Ангелкова. Тя обясни, че е в отпуска и решението я е заварило в зимния курорт, където ще посрещне Нова година заедно с еврокомисар Крецу. Това днешно решение ни зарадва много и за това решихме да дадем брифинг заедно, обясни Николина Ангелкова. „Благодаря на цялото правителство и на премиера Борисов, това е полезно за целия регион, и искам да уверя минстър-председателя, че зад това решение стоят всички кметове от региона“, заяви на свой ред кметът Икономов. По думите му, то не касае само Банско, а е първа стъпка към развитието на туризма въобще. Оттук насетне предстоят дълги процедури, като всяко решение ще минава през всички екологични оценки, които се изискват по закон. „Ние гарантираме, че всички процедури ще минат през екологичните процедури, няма да се отсече нито едно дърво без нужда. Настояваме за това решение от 8 години“, каза Икономов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Еврокомисар Корина Крецу: Изключително съм щастлива от днешното решение за Банско (НА ЖИВО)"}
{"url": "https://trud.bg/%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b8%d1%82%d0%b5-%d0%b2-%d0%bc%d0%b8%d0%bd%d0%b5%d1%81%d0%be%d1%82%d0%b0-%d0%bf%d0%b0%d0%b4%d0%bd%d0%b0%d1%85%d0%b0-%d0%b4%d0%be-%d1%80/", "text": "В американските градове Интернешънъл Фолс и Хибинг в щата Минесота бяха измерени рекордно ниски температури, предаде Асошиейтед прес, като се позова на Националната метеорологична служба. Температурата в Интернешънъл Фолс, обявил се за „Хладилната камера на страната“, падна до минус 37 градуса, като счупи предишния рекорд от минус 32 градуса, поставен през 1924 г. В Хибинг температурата падна до минус 28 градуса, подобрявайки стария рекорд от минус 27 градуса от 1964 г. В голяма част от северните райони на САЩ ниските температури и мразовитият вятър ще продължат през идните дни. Метеоролозите предупреждават за опасност от измръзване заради арктическия въздух, нахлул в централната част на страната и разпространяващ се на изток. Тази седмица град Ери, щата Пенсилвания, беше затрупан от над метър и половина сняг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Температурите в Минесота паднаха до рекордните минус 37 градуса"}
{"url": "https://trud.bg/%d0%ba%d0%b0%d1%82-%d0%b2-%d1%81%d0%be%d1%84%d0%b8%d1%8f-%d1%89%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0-%d0%bc%d0%bf%d1%81-%d0%b4%d0%be-%d0%be%d0%b1%d1%8f%d0%b4-%d0%b2/", "text": "Поради годишна инвентаризация в отдел „Пътна полиция“ в София, на 29 декември, петък, регистрацията на пътни превозни средства ще бъде преустановена в 13.00 часа. До края на работния ден ще бъдат извършвани единствено административни услуги, свързани с прекратяване на регистрация на пътни превозни средства /брак, спиране от движение и др./. Toва съобщиха от МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " КАТ в София ще регистрира МПС до обяд в петък"}
{"url": "https://trud.bg/%d0%bc%d1%8a%d0%b6-%d0%be%d1%86%d0%b5%d0%bb%d1%8f-%d1%81%d0%bb%d0%b5%d0%b4-%d0%bf%d0%be%d0%bb%d0%b5%d1%82-%d0%be%d1%82-%d1%88%d0%b5%d1%81%d1%82%d0%b8%d1%8f-%d0%b5%d1%82%d0%b0%d0%b6/", "text": "29-годишен варненец падна от шестия етаж на жилищен блок и оцеля по чудо. Мъжът е настанен в болница в тежко състояние с наранявания на гръбнака и крайниците, но без опасност за живота, съобщиха от полицията. Инцидентът станал миналия петък около 22,40 ч. Минувач подал сигнал, че край бл. 203 в кв. „Владиславово“ лежи човек в безпомощно състояние. Пристигналите на мястото полицаи установили, че близки на пострадалия са го пренесли в апартамента му на шестия етаж. След като го откарали в болница самият той обяснил, че е паднал от терасата. Към момента няма данни за извършено престъпление, но по случая е образувано досъдебно производство, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Мъж оцеля след полет от шестия етаж"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bc%d1%8a%d0%b6-%d0%b8-%d0%b6%d0%b5%d0%bd%d0%b0-%d0%b4%d1%8a%d1%80%d0%b6%d0%b0%d0%bb%d0%b8-%d0%b4%d1%8a%d1%89%d0%b5%d1%80%d1%8f-%d1%81/", "text": "Японската полиция арестува семейна двойка за това, че в продължение на 15 години държала дъщеря си изолирана от света и я оставила да умре от студ в неотоплена стая, предаде ДПА. Задържаните са съответно на 55 и 53 години. Те затворили дъщеря си в изолирана стая в къщата си в Осака, когато тя била на около 16-17 години, защото имала умствена изостаналост, която я тласкала към насилие. Когато младата жена починала, тя тежала едва 19 килограма, въпреки че била на 33 години. Родителите ѝ разказали по време на разпитите в полицията, че дъщеря им разполагала с примитивна тоалетна в стаята си. Вода получавала от тръба, свързана с външен резервоар. Стаята била с площ 3 квадратни метра. Около нея родителите на младата жена инсталирали 10 охранителни камери, за да я наблюдават и да се уверят, че никой друг няма да я забележи. Стаята имала врата, която се отваряла само отвън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Арестуваха мъж и жена, държали дъщеря си 15 години в стая\t\t\t"}
{"url": "https://trud.bg/%d0%b3%d0%b0%d1%82%d1%83%d0%b7%d0%be-%d1%81%d0%bb%d0%b5%d0%b4-%d0%b1%d0%be%d1%8f-%d0%bd%d0%b0%d0%b4-%d0%b8%d0%bd%d1%82%d0%b5%d1%80-%d0%b0%d0%b7-%d1%81%d1%8a%d0%bc-%d0%bd%d0%b0%d0%b9-%d1%81%d0%bb/", "text": "„Милан“ възкръсна!  „Росонерите“ прекъснаха серията от две последователни загуби при голова разлика 0:5 с успех над „Интер“ с 1:0 в 1/4-финален сблъсък за Купата на Италия. По този начин грандът си осигури място във финалната четворка, където съперник ще е „Лацио“. Единственото попадение в дербито на Милано дойде след продължения, а в герой се превърна юношата Патрик Кутроне. 19-годишният нападател вкара в 104-ата минута след отлична асистенция на Сусо. Другият голям „виновник“ за успеха също е кадър на школата – Донарума. Но не младият национал на Италия – Джанлуиджи, а неговият по-голям брат Антонио. 27-годишният страж записа дебют за „росонерите“ в сряда вечер, въпреки липсата на сериозна визитка до момента. Той трябваше да замени своя контузен брат и го направи по най-добрия възможен начин.  Това бе и най-важният успех на тима под ръководството на треньора Дженаро Гатузо. А легендарният бивш футболист на тима за пореден път бе до болка откровен. „Може би съм най-слабият треньор в Серия А, но винаги искам да спечеля, дори и да играя със сина си в задния двор на къщата – обясни ексцентричният Рино. – Искам моите момчета да докажат, че това, което направиха срещу „Интер“, не е еднократно избухване. Сега предстоят два важни двубоя за първенство с „Фиорентина“ и „Кротоне“, искам да победим. Видях голяма разлика в играта ни сега и тази срещу „Аталанта“ (0:2) преди дни.“  Въпреки успеха на Апенините продължават да твърдят, че столът на Гатузо се клати. За негов заместник усилено се спряга името на Роберто Манчини. В Русия, където италианецът води „Зенит“, също разкриха, че е възможна раздяла между двете страни. Според „Спорт Експрес“ бившият мениджър на „Манчестър Сити“ не се наслаждава на живота в Русия и иска да се завърне в родината си.", "date": "2017.12.28", "title": " Гатузо след боя над „Интер“: Аз съм най-слабият треньор в Серия А"}
{"url": "https://trud.bg/%d0%b8%d0%bb%d0%b8%d0%b5%d0%b2-%d0%bf%d0%be%d0%b5%d0%bc%d0%b0-%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d1%81%d0%bb%d0%b5%d0%b4-%d0%bd%d0%be%d0%b2%d0%b0-%d0%b3%d0%be/", "text": "Илиан Илиев е новият наставник на „Черно море“. Двете страни вече са постигнали споразумение, остава единствено да бъде подписан договор. Това ще стане в първите дни след Нова година, тъй като в момента треньорът е на почивка. Освен това опитният специалист има действащ контракт с „Верея“, който трябва да прекрати.  Не е тайна, че Илиев на няколко пъти обяви готовност да напусне тима от Стара Загора предвид финансовата криза.  Към 49-годишния треньор имаше интерес от клуб от Казахстан, но така и не получи конкретна оферта.  Така в крайна сметка Илиев ще се завърне на „Тича“, където работи в периода 2004-2006 година.  Бившият играч на „Бенфика“ заменя на поста Емануел Луканов. Младият специалист не успя да се възползва от предоставения му шанс през есента, когато замени Георги Иванов.  Интересното е, че именно Луканов освободи преди броени дни цели 6 футболисти – вратарите Емил Михайлов и Евгений Боровик, както и полевите Александър Александров, Амаду Сукуна, Цветелин Чунчуков и Антон Огнянов.  Той все пак ще остане в клуба и ще изпълнява функцията на шеф на школата.  Вариант пред „моряците“ за нов специалист бе и Христо Янев, но в крайна сметка ръководството се вслуша в желанието на феновете, пожелали Илиев да се завърне в клуба.", "date": "2017.12.28", "title": " Илиев поема „Черно море“ след Нова година"}
{"url": "https://trud.bg/%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%ba%d0%b8%d1%82%d0%b5-%d0%be%d1%82-%d1%85-factor-%d1%81%d1%82%d0%b0%d0%b2%d0%b0%d1%82-%d1%87%d0%b0%d1%81%d1%82-%d0%be%d1%82-%d0%bf%d1%80/", "text": "Победителките от Х Factor стават част от проекта „Пловдив –2019”, а куп концерти и участия на чаровните момичета от „4 Magic” ще бъдат заложени в културния календар на Община Пловдив за 2018 г., както и за 2019 г., когато градът под тепетата ще бъде Европейска столица на културата. Новината съобщи кметът Иван Тотев, който в четвъртък връчи на Елеонора Иванова, Валентина Никова, Никол Канева и Елия Тодорова плакети на „Пловдив 2019” и по едно издание на книгата „1000 причини да се гордеем, че сме българи”. Заедно с магическия квартет бе наградена и петата пловдивска участничка в музикалния формат „Х Фактор” Мирослава Тодорова. Заявеното от градоначалника под тепетата намерение „4 Magic” да пеят в новогодишната нощ на площад „Стефан Стамболов” обаче няма как да бъде осъществено, защото момичетата имат отдавна поет отдавна ангажимент за участие в купона в местния ресторант „Torro Grande”. През 2018 г. обаче квартетът ще изнесе за пловдивчани концерт на открито. Участието трябва да бъде съгласувано с компанията „Вирджиния рекърдс”, която менажира „4 Magic” след победата в конкурса. „За мен тяхната победа е чудо, но показва, че трудът, който сме положили през последните две години и половина може да бъде възнаграден”, каза тяхната откривателка и музикален педагог в „Арт Войс център” Румяна Иванова. И петте пловдивски момичета, участвали в „Х фактор 2017”, още са ученички и нямат планове за живота си след завършване на средното си образование, но идеите им са свързани най-вече с музиката. „Надяваме се да имаме собствени проекти и да успяваме да съчетаваме училището с кариерата. Да правим собствени неща, които да се харесват на хората и да караме родителите и по-възрастните хора, които са ни учили, да се гордеят с нас”, казаха в заседателната зала на Община Пловдив момичетата от „4 Magic”. За тях участието в „Х Factor” е било „приключение, което ги е научило да се развиват към по-добро”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Победителките от „Х Factor“ стават част от проекта „Пловдив 2019”\t\t\t"}
{"url": "https://trud.bg/694-%d0%bc%d0%bb%d0%bd-%d0%bb%d0%b2-%d0%b5-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d0%b7%d0%b0-%d0%b4%d0%be%d0%b3%d0%be%d0%b4%d0%b8%d0%bd%d0%b0/", "text": "Община Шумен представи на обществено обсъждане в четвъртък проекта си за бюджет през 2018 г. Той възлиза на близо 69,4 млн. лв. Основните акценти бяха представени от зам.-кметът по бюджет и финанси Татяна Костова и директора на дирекция „Бюджет и финанси“ Десислава Петрова. Кметът Любомир Христов се обърна към присъстващите с обещанието, че и през 2018 г. кметският екип ще работи за по-добър град с добра финансова обезпеченост на всички важни дейности за шуменци. Бюджетът на общината се формира от 55% приходи с държавен характер и 45% приходи с местен характер.  В сферата на образованието един от приоритетите е предвиденото 15% увеличение на средствата в сравнение с 2017-та година. 17% е ръстът на финансиране в областта на строителството и екологията. Делът на всички останали функции в общата рамка на бюджета се движи между 6% и 7%. Заделените средства за капиталови разходи за 2018 г. са 7,354 млн.лв., като това е 2 пъти и половина повече от 2017-та. Местните приходи от данъци се очаква да бъдат увеличени с 7%, при запазване на данъчните ставки, каквито са били и през 2017 г. Повечето постъпления в местната хазна се очаква да постъпят от подобрени икономически показатели на община Шумен /увеличена средна заплата за Шумен, намаляване на безработицата, показатели за икономическата активност, лихвените нива на кредитите в България, увеличени продажби на жилищни имоти и МПС/. Запазва се равнището на неданъчните приходи. От продажба на нефинансови активи общината очаква да получи постъпления от около 7 млн.лв.  От началото на годината община Шумен въвежда делегирани бюджети в детските градини. Очакваният ефект за бюджет 2018 е в размер на 500 000 лв. по-малко за дофинансиране. Продължават да се реализират европейските проекти, като се очаква изпълнение на дейности по рехабилитация на градска среда и образователна инфраструктура за около 15,5 млн.лв. Ще бъде завършена многофункционалната спортна зала „Арена Шумен“. В бюджета са предвидени над 1,5 млн.лв. за ремонт на улици и 850 000 лв. за озеленяване на града. Както и през 2017 г., отново са заделени средства и ще продължат текущите ремонти на кметства по селата, детски градини и спортни имоти. Общата стойност на парите за ремонти по кметства са 80 000 лв.  През 2018 г. община Шумен ще изплати окончателно заема към фонд „ФЛАГ“ в размер на 3 млн.лв., а по облигационния заем – 1,6 млн.лв. Община Шумен има намерение да реализира нов общински дълг в размер на 2,5 млн.лв. от фонд „ФЛАГ“, необходим за мостово съфинансиране по проектите на ОП “Региони в растеж“.  През 2017 г. Община Шумен е погасила още 2,3 млн.лв. от наследения дълг и към началото на 2018 г. той вече е 12 млн.лв. По време на обсъждането кметът Любомир Христов напомни, че от началото на управлението си новата кметска администрация е заварила задължения в размер на 25 млн.лв. заедно с още 10 млн.лв. други пасиви.  През 2018 г.ще продължи изплащането на задълженията към търговски предприятия – по извънсъдебното споразумение с „Експресгаранцион“ в размер на 1,1 млн.лв. Предстои бюджетът да бъде разгледан в детайли от постоянните комисии и да бъде гласуван на заседание на Общинския съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " 69,4 млн. лв. е бюджетът на Шумен за догодина\t\t\t"}
{"url": "https://trud.bg/%d0%b0%d0%bf%d0%b8-%d0%bf%d0%be%d0%ba%d0%b0%d0%b7%d0%b0-%d0%b2%d1%8a%d0%b2-%d1%84%d0%b8%d0%bb%d0%bc-%d0%ba%d0%b0%d0%ba%d0%b2%d0%be-%d0%b4%d0%b0-%d0%bf%d1%80%d0%b0%d0%b2%d0%b8%d0%bc-%d0%bf%d1%80%d0%b8/", "text": "Информационен филм разяснява на шофьорите какво трябва да предприемат за безопасността си в случай на пътен инцидент в тунел. Агенция „Пътна инфраструктура“ подготви близо 3-минутен видеоматериал, за да може шофьори и пътници да са запознати с последователността на действията, които трябва да извършат без паника при евентуална катастрофа или пожар в голямо пътно съоръжение. Ремонтираните тунели „Витиня“ и „Ечемишка“ на автомагистрала „Хемус“ са с модерни системи за пожароизвестяване, вентилация, видеонаблюдение, светофарна уредба, осветление и система за светлинно водене, с които се осигуряват безопасност на пътуването и възможност за бърза реакция при инцидент. Това, което всеки трябва да знае е, че в ремонтираните тунели през 150 метра има аварийни SOS станции. Те са с телефон и пожарогасители. При пожар първото, което шофьорът трябва да направи е да подаде сигнал, натискайки бутона до SOS станцията. До него има и телефон за връзка с дежурния диспечер, който чрез системата за видео наблюдение веднага локализира точното място и подава сигнала към тел. 112. Автоматично се задействат светофарната уредба и пътните знаци за спиране на движението. Включва се и вентилационната система. Според експертите при възникването на пожар първите 10 минути са най-важни за потушаването му и затова шофьорът с пожарогасителя от автомобила или от SOS станцията е необходимо да се опита да го изгаси. Без паника хората се евакуират, а автомобилите се оставят със спрени двигатели. Задължително аварийната лента трябва да е свободна, за да може пожарни и линейки да стигнат бързо и безпрепятствено до мястото на инцидента и да окажат нужната помощ. Информационното видео е публикувано на интернет страницата на Агенция „Пътна инфраструктура“   . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " АПИ показа във филм какво да правим при инцидент в тунел"}
{"url": "https://trud.bg/%d0%b8%d1%82%d0%b0%d0%bb%d0%b8%d1%8f-%d0%bf%d1%80%d0%b0%d1%89%d0%b0-%d0%b2%d0%be%d0%b5%d0%bd%d0%bd%d0%b8-%d0%b2-%d0%bd%d0%b8%d0%b3%d0%b5%d1%80-%d0%b7%d0%b0-%d0%b4%d0%b0-%d1%81%d0%bf%d1%80%d0%b5/", "text": "Италианският министър-председател Паоло Джентилони съобщи, че ще изпрати „небойна“ военна мисия в Нигер, която да спре трафикантите на хора да достигат до ЕС, предава  . 370 мигранти са пристигнали в Италия от Либия само на 24 декември, но преминаването на Средиземно море е намаляло драстично, откакто Италия и ЕС започнаха да си сътрудничат с либийската брегова охрана за прехващане на корабите – решение, което предизвика възмущението на правозащитните организации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Италия праща военни в Нигер, за да спре мигрантския поток"}
{"url": "https://trud.bg/%d1%81%d0%bb%d0%b0%d0%b2%d0%b8%d1%8f-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d0%b0%d0%bb%d0%b2%d0%b5%d1%88/", "text": "„Славия“ привлече Сашо Александров. Известният с прякора си Българския Даниел Алвеш подписа договор за две години с „белите“. Преди дни десният бранител разтрогна договора си с „Етър“. Президентът на най-стария столичен клуб Венцеслав Стефанов веднага се свърза със защитника и постигна договорка, която влиза в сила от 1 януари. „Във Велико Търново изкарах шест отлични месеца, но си тръгнах по мое желание – разкри Александров пред „Спортал“. – Избрах „Славия“, тъй като Венци Стефанов беше най-настоятелен. Имах оферти и от други тимове в България, но това е минало.“ Александров бе използван като десен халф-бек на стадион „Ивайло“ във Велико Търново, където записа 19 мача, в които отбеляза един гол и се отчете с две асистенции. Преди „Етър“ играчът бе част от „Левски“, като на „Герена“ взе участие в 63 срещи.", "date": "2017.12.28", "title": " „Славия“ привлече българския Алвеш"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%b5-%d0%b2-%d1%80%d0%b0%d0%b7%d0%b2%d0%b8%d1%82%d0%b8%d0%b5%d1%82/", "text": "Наградиха Тихомир Веселинов, Георги Иванов и Милен Милев от местното доброволно формирование в с. Овча могила за проявена храброст в конкретна ситуация, застрашаваща живота и здравето на хората, съобщиха от МВР. Страната ни не бе подмината от тежки кризи в резултат на промените в климата, които предизвикаха загуба на човешки живот и сериозни щети. Сполетяха ни наводнения, бури, силни ветрове, снегонавявания, претърпяхме щети за десетки милиони, заяви директорът на ГД „Пожарна безопасност и защита на населението“ главен комисар Николай Николов на церемония в МВР. Правителството реагира на ситуацията и преди няколко години бяха приети законодателни промени и Стратегия за развитие на доброволчеството в България. Със закон бе осигурена възможността неправителствените организации и граждани да се сдружават в доброволчески организации за защита на населението от пожари и бедствия. Резултат от този процес са 3000 добре обучени доброволци, готови във всеки момент да окажат помощ на хора в беда, преминали през учебните центрове на пожарната и получили съответната квалификация, припомни Николов. „Дължим това на ентусиазма на служителите от ГД „Пожарна безопарсност и защита на налесението“, подкрепата на Националната асоциация на кметовете на общините в България и на самите кметове. През идната година ни предстои да подкрепим усилията на още 22 кметове на общини с население под 20 хил. души да създадат доброволни отряди, за да можем в края на предстоящата година да се похвалим, че приблизително 3500 доброволци са обединени в 250 структури към общините. Доброволчеството е осъзнато решение да дариш безвъзмездно собствения си труд, за да помогнеш със знания и усилия на човек в беда. Благодарение на вас тримата, 30 души продължават да се радват на живота. Благодаря за това, което правите. Бъдете пример за другите, пожела главен комисар Николов. Благодарим на тримата мъже, които са пример за доброволчеството и показват на практика грижа за другите. Това е бъдещето. Постепенно изпълняваме Националната стратегия за развитие на доброволчеството и виждаме резултата – трима души спасяват 30 в критична ситуация. Благодаря им, както и на кмета за инициативността за осигуряване на оборудването им. Няма политика, коалиции и цветове при спасяването на човешки живот,важно е да поощрим чувството на съпричастност на хората, които сами се квалифицират, за да помагат на свои съграждани и първи да реагират при необходимост. Благодарим ви всички, заяви министърът на вътрешните работи Валентин Радев на тържеството по награждаването, което се проведе в МВР в присъствието на пожарникари, служители на министерството, кметовете на Свищов и с. Овча могила Генчо Генчев и Нели Великова, председателят на Националната асоциация на доброволците в България Иван Видоловски. Тихомир Веселинов, Георги Иванов и Милен Милев от местното доброволно формирование в с. Овча могила са наградените за проявена храброст в конкретна ситуация, застрашаваща живота и здравето на хората. На 20-и декември около 14.40 часа е получено съобщение за пожар в здравната служба на село Овча могила. На място първи пристигат доброволците Тихомир Веселинов, Георги Иванов и Милен Милев. До пристигане на професионалните пожарни екипи, те предприемат действия за ограничаване на разпространението на огъня и осъществяват извеждането на безопасно разстояние на 30 човека с различни здравословни проблеми. Продължават усилията на правителството за реализиране на целите, заложени в Стратегията за развитие на доброволните формирования в България, посочват от МВР. До този момент са изградени почти 220 доброволни формирования, в които участват около 3000 д. В центровете за обучение на ГД „Пожарна безопасност и защита на населението“ доброволците са преминали различни курсове – за действия при пожарогасене, за оказване на първа и долекарска помощ, за извършване на височинно спасяване и др. Доброволните формирования са една от основните части на Единната спасителна система. Според анализите, за страната ни са необходими близо 5000 обучени доброволци. Търсят се още 2000 смели мъже и жени, със силно развито гражданско самосъзнание. Развитото гражданско общество и активната местна власт имат водеща роля при създаването и развитието на доброволните формирования. Държавата, в лицето на Министерството на вътрешните работи, има координираща функция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Валентин Радев: Бъдещето е в развитието на доброволчеството"}
{"url": "https://trud.bg/%d1%82%d1%80%d0%b8-%d0%b2%d1%8a%d0%bb%d0%ba%d0%b0-%d0%b1%d1%80%d0%be%d0%b4%d1%8f%d1%82-%d0%ba%d1%80%d0%b0%d0%b9-%d1%80%d0%b5%d0%b7%d0%be%d0%b2%d0%be/", "text": "Три вълка са засечени да бродят край култовия морски курорт Синеморец и гранично Резово. За това съобщиха местни жители. Вълците били видени на камери от ловците, които оттогава бродят из ловните полета наоколо, но все още не са ги срещнали и не са отстреляли нито един. Трите вълка са засечени от камери конкретно в Резовското землище. По- навъртре в Странджа планина, тази година няма сигнали за глутници, за разлика от миналата. Сега вълците се навъртат край странджанските селища, които са близо до морето. Обяснението на авджиите е, че там ловните полета са пълни и с крави на местните хора, а е и по топло заради морето.  През студените зими, глутниците са основно край селата Богданово и Алаген, в Странджа. 12 телета и 400 килограмов бик бяха убили вълци през май тази година. Вълците тогава пак бяха засечени от камери в местността „Гогово нивище“ край Малко Търново. Тогава ловците коментираха, че вълците може да са дошли от южната ни съседка, а после след направата на оградата по границата, не можели да се върнат обратно. В края на май те ставали по смели в нападенията си, защото тогава отглеждали малките си. Освен това в европейската част на Турция били разселени над 100 хищника, в развъдници в Анадола, но поради липса на местообитания дошли у нас, затова се предполагало, че това са анадолски вълци.  През 2009- та например, в Богданово, ловците убиха три вълка, а местният кравар им дари теле за благодарност. В пусията им влязла цяла група – глутница от 7 вълка, организаторът на лова видял хищниците и стрелял по тях. Глутницата се разбягала и ловците успели да убият един мъжкар, 6-годишна вълчица и вълче на 1 година. Богданово е село в сърцето на Странджа планина, в община Средец, над Вълчановото ханче. Пак същата година край друго странджанско село – Граматиково, четири вълка излезли срещу един ловец. Той отстрелял два и ранил единия. Миналата година, на пусията за диви прасета, пак в същия район, авджоиите отстреляха два вълка. За благодарност, че са отървали хората от набезите на хищниците, фермерът Жеко Николов поканил ловната дружинка на печено агне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Три вълка бродят край Резово\t\t\t"}
{"url": "https://trud.bg/%d1%8f%d0%bf%d0%be%d0%bd%d0%b8%d1%8f-%d0%bf%d1%80%d0%b5%d0%b2%d1%80%d1%8a%d1%89%d0%b0-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f-%d1%81%d0%b8-%d0%b1%d0%be%d0%b5%d0%bd-%d0%ba%d0%be/", "text": "Японското правителство смята, да трансформира хеликоптероносача „Изумо“ в самолетоносач, способен да пренася стелт-изтребители от 5-то поколение Ф-35Б. Няколко високопоставени служители от японското министерство на отбраната съобщават, че в момента се обмисля възможността най-големият боен кораб на Япония – „Изумо“, с дължина от 248 метра, да се пригоди за писта за самолети, пише Asahi Shimbun. В момента министерството подготвя да издаде до края на 2018 г. новата средносрочна отбранителна програма на страната и се очаква в нея да се постави като възможност превъоръжаването на кораба. Решението може да предизвика конфликт с японската отбранителна политика, както и притеснения, че ще влоши отношенията с Китай. Едно от предложенията е „Изумо“ да бъде обявен за „отбранителен самолетоносач“, който да има задачата да защитава близките и спорните острови в Източнокитайско море. Служителите от министерството на отбраната признават затруднения при дефинирането каква е разликата между отбранителен и настъпателен самолетоносач. По тази причина е възможно корабът да бъде назован с абсолютно нова терминология, когато бъде пригоден на него да кацат и излитат изтребители. През последния период правителството на министър-председателя Шиндзо Абе одобри закупуването на нови въоръжения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Япония превръща най-големия си боен кораб в самолетоносач"}
{"url": "https://trud.bg/%d0%b3%d0%b0%d0%b7%d1%8a%d1%82-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d1%81-275-%d0%be%d1%82-%d0%bd%d0%be%d0%b2%d0%b0-%d0%b3%d0%be%d0%b4%d0%b8%d0%bd%d0%b0/", "text": "Цената на природния газ ще се увеличи с 2,75% от 1 януари 2018 г., реши окончателно Комисията за енергийно и водно регулиране. За крайни клиенти цената става 352,65 лв. на 1000 куб. м. или 33,39 лв./MWh (без акциз и ДДС). Новото увеличение няма да доведе до повишаване на цените на топлинната енергия до края на отоплителния сезон, както и на тока.  ", "date": "2017.12.28", "title": " Газът поскъпва с 2,75% от Нова година"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%b7%d0%b0%d0%bf%d0%bb%d0%b0%d1%88%d0%b8%d0%bb-%d0%bd%d0%b0-%d1%82%d0%b5%d0%bb-112-%d1%87%d0%b5-%d1%89%d0%b5-%d1%81%d0%ba/", "text": "Полицаи от Момчилград задържаха 57-годишен мъж за подаден неверен сигнал на тел. 112. В събота, в 21.20 часа, той се обадил на телефона за спешни повиквания и съобщил, че възнамерява да скочи от мост в района на село Груево. Незабавно на място бил изпратен полицейски автопатрул, който установил, че сигналът е фалшив, а авторът му се е укрил. Мъжът е установен на следващия ден. Проверката по случая е по чл. 326, ал. 1 от Наказателния кодекс за подадени заблуждаващи знаци за помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Задържаха мъж, заплашил на тел. 112, че ще скочи от мост"}
{"url": "https://trud.bg/%d0%b4%d0%b5%d0%bb%d0%be%d1%82%d0%be-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b2-%d0%b1%d0%be%d1%80%d0%b8%d1%81%d0%be%d0%b2%d0%b0%d1%82%d0%b0-%d0%b3%d1%80%d0%b0%d0%b4%d0%b8/", "text": "Делото за убийството на 15-годишния ученик Георги Игнатов в Борисовата градина ще започне през февруари догодина. Подсъдим за смъртта му е Йоан Матев, който вчера се яви пред Софийския градски съд (СГС) с трима адвокати, които ще го защитават. Те обаче заявиха, че не успели да се запознаят с всички материали по делото и поискаха процесът да бъде отложен. Съдебният състав с председател Руси Алексиев отложи разпоредителното заседание за 20 февруари. След него процесът ще започне по същество. Родителите на убития Георги – Албена и Валентин Игнатови, не желаят да присъстват в залата, съобщи вчера адвокатът им Костадин Костадинов. Клането стана през лятото на 2015 г., а близо две години МВР издирва убиеца, заснет на видеокамерите до столичния парк, където издъхна Игнатов. Според прокуратурата двете момчета не се познавали, а мотивът на Матев бил опит за грабеж. 17-годишният тогава Йоан наръгал веднъж Игнатов с нож в гърдите, след което побягнал. Изхвърлил ножа в шахта. Оръжието бе открито едва в началото на тази година, след като братът на Йоан – Марсел, разказал на разследващите какво знае по случая. По ножа имало кал и косъм, който може да се окаже ключов за изхода от делото, ако се докаже, че е на Георги.", "date": "2017.12.28", "title": " Делото за убийство  в Борисовата градина тръгва догодина\t\t\t"}
{"url": "https://trud.bg/%d0%bd%d0%b0%d0%b4%d0%b0%d0%bb-%d1%80%d0%b0%d0%b7%d1%87%d0%b8%d1%81%d1%82%d0%b8-%d0%bf%d1%8a%d1%82%d1%8f-%d0%bd%d0%b0-%d0%b3%d1%80%d0%b8%d0%b3%d0%be%d1%80/", "text": "Рафаел Надал няма да е едно от препятствията пред Григор Димитров по пътя към защитата на първата от четирите му титли догодина. Българинът започва сезона в Бризбейн (Австралия). Надпреварата стартира в неделя и трябваше да стане арена на завръщането на куп големи имена на корта. Сред тях обаче няма да е испанецът, който все още не е възстановен от травмата, извадила го от АТП финалите в Лондон. Тогава Рафа се оттегли преди дългоочаквания мач с Григор, който впоследствие грабна титлата. „Съжалявам, защото наистина смятах да играя, но все още не съм готов – призна Матадора. – Закъснях с подготовката, но ще съм на линия за Аустралиан Оупън.“ Така Димитров става №1 в схемата. Оттеглянето на Надал е първият удар по организаторите в Бризбейн, които до последно уверяваха феновете, че големите звезди ще играят. Под въпрос обаче е участието и на Анди Мъри, който се очакваше да е втори в схемата. „Вече не мисля за победи и титли, а само как да се върна в играта – обяви британецът. – Това е единствената ми цел, но процесът е бавен.“ Преди няколко дни японецът Кей Нишикори се оттегли от Бризбейн и отложи завръщането си. Засега в списъка с участниците са местният скандалджия Ник Кириос, Милош Раонич (Канада), Жил Мюлер (Люксембург) и Диего Шварцман (Аржентина).", "date": "2017.12.28", "title": " Надал разчисти пътя на Григор"}
{"url": "https://trud.bg/%d1%81%d1%83%d0%bf%d0%b5%d1%80-%d0%bb%d1%83%d0%bd%d0%b0-%d0%be%d1%89%d0%b5-%d0%b2-%d0%bf%d1%8a%d1%80%d0%b2%d0%b8%d1%82%d0%b5-%d0%b4%d0%bd%d0%b8-%d0%bd%d0%b0-2018-%d0%b3/", "text": "Още в първите дни на 2018 г. ще можем да наблюдаваме Супер Луна. Явлението, при което пълнолунието съвпада с най-голямото приближаване на естествения ни спътник до Земята, ни очаква на 1 и 2 януари. В първия ден на 2018 г. Луната ще бъде на 356 565 км от нас. Вечерта на 2 януари тя вече ще се е отдалечила с 300 км, съобщи  , позовавайки се на информация от от Института по астрономия към БАН. Супер Луната ще изглежда с около 10 процента по-голяма и до 20 на сто по-ярка. Дано времето е подходящо за наблюдения и астрофотография. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Супер Луна още в първите дни на 2018 г."}
{"url": "https://trud.bg/4-%d0%b2%d0%bc%d0%b5%d1%81%d1%82%d0%be-6-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b8%d0%b2%d0%b0%d0%bd-%d0%b5%d0%b2%d1%81%d1%82%d0%b0%d1%82%d0%b8/", "text": "Съдът в Пловдив намали присъдата на бившия кмет на Стрелча Иван Евстатиев от 6 на 4 години, съобщи  . Той бе осъден на първа инстанция заради изнасилване на 16-годишно момиче от Стрелча. Според обвинителите бившият кмет опил с алкохол момичето и тогава го изнасилил. През цялото време на съдебното дело Евстатиев отричаше да е имало изнасилване. Адвокатът му Ташкена Колчева ще обжалва присъдата пред ВКС, тя иска пълното му оневиняване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " 4 вместо 6 години затвор за Иван Евстатиев\t\t\t"}
{"url": "https://trud.bg/%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%b8-%d0%b3%d0%b0%d0%bb-%d0%b3%d0%b0%d0%b4%d0%be%d1%82-%d1%81%d0%b0-%d1%81%d1%80%d0%b5%d0%b4-%d0%bd%d0%b0%d0%b9-%d1%81%d0%b5%d0%ba/", "text": "Актрисата Гал Гадот и годеницата на британския принц Хари Меган Маркъл влязоха в списъка на най-сексапилните жени на 2017 г., публикуван от сайта Лайф. Меган Маркъл се класира в списъка заради прекрасната си усмивка, бронзовата си кожа и гъвкавостта си, благодарение на всекидневните практики йога. Гал Гадот е служила в израелската армия, роди дете и се снима в един от най-сензационните филми на годината. Тя определено е „Жената-чудо“. Съпругата на футболиста от санктпетербургския клуб „Зенит“ Александър Кержаков също влезе в класацията. Милана не само е вярна опора на мъжа си, но и добра „фея“ за тежкоболни деца. Тя закупи оборудване за лечението на детска церебрална парализа, плати за реабилитацията на децата и организира два мащабни благотворителни бала. През годината Милана роди първото си дете и бързо възвърна добрата си форма. Руската актриса Юлия Пересилд привидно е скромна и срамежлива, но завъртя главата на мастития режисьор Алексей Учител, който изостави жена си и децата си заради нея. На русокосата муза на Учител приписват дори връзка с Роман Абрамович – Юлия винаги има място в ложата на олигарха в Болшой театър. Мароканката Тина Кунаки пък успя да замени Моника Белучи. Само бедрата й могат да отвлекат вниманието на възлюбения й, актьора Венсан Касел, от разкошните й къдрици. Бледата и неуверена в себе си героиня на Софи Търнър от сериала „Игра на тронове“ беше преобразена в последния сезон. Желана от всички мъже във Вестерос, тя се справи с враговете и стана господарка в замъка на своя род. В реалността животът на Софи е малко по-прозаичен – тя подготвя сватбата си с певеца Джо Джонас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Меган Маркъл и Гал Гадот са сред най-сексапилните жени на 2017 г."}
{"url": "https://trud.bg/%d0%b3%d0%be%d1%81%d1%82%d0%b8-%d0%be%d1%82-32-%d0%b4%d1%8a%d1%80%d0%b6%d0%b0%d0%b2%d0%b8-%d1%80%d0%b0%d0%b7%d0%b3%d0%bb%d0%b5%d0%b4%d0%b0%d0%bb%d0%b8-%d0%b4%d0%b2%d0%be%d1%80%d0%b5%d1%86%d0%b0-%d0%b2/", "text": "Холограма на кралица Мария е новата атракция, която ще предлага Двореца в Балчик от началото на 2018 г. 3D образът на румънската владетелка ще посреща туристите във вила „Тихото гнездо“ и на български и английски език ще ги поздравява „Добре дошли в кралския ми дворец“. Оригиналният проект струва 10 000 лв. Той бил замислен преди 4 г., като за реализацията му са били прегледани над 1000 снимки на кралицата. Накрая изборът паднал на фотос, на който Мария е на 21 г., а движенията пресъздала дъщерята на Хилда Казасян. Атракцията е проектирана в затворена от години зала в ориенталски стил. „Надяваме се тя да предизвика интереса на гостите“, каза директорът на Двореца Жени Михайлова. Над 261 000 туристи от 32 държави са разгледали културния институт тази година, което бележи 2% ръст спрямо 2016 г., отчете тя. Близо 50% от посетителите са били румънци, следвани от българи, руснаци и поляци, а за първи път в топ 10 са попаднали и французите. 67 двойки, половината от които българи, са избрали Двореца като декор за сватбените си церемонии. Вече има депозирани 36 заявки за бракосъчетания догодина и една – за 2019 г., обясниха от ръководството на Двореца. Заради богатата културна програма с над 10% са се увеличили и приходите, които за годината са 1,8 млн. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Холограма на кралица Мария ще посреща туристите в „Тихото гнездо“\t\t\t"}
{"url": "https://trud.bg/%d0%bd%d0%b8%d0%ba%d0%be%d0%b9-%d0%bd%d0%b5-%d0%b8%d1%81%d0%ba%d0%b0-%d0%b4%d0%b0-%d0%be%d0%b7%d0%b2%d1%83%d1%87%d0%b0%d0%b2%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0/", "text": "Няма желаещи фирми, които да озвучават парламента. Това става ясно от прекратена обществена поръчка, която е била обявена от Народното събрание. Срокът за офертата за озвучителна техника е бил удължен, но въпреки това няма подадени документи за участие в тръжната процедура. Става дума за двете заседателни зали в сградата на парламента на “Княз Александър I”. Прогнозната стойност на офертата, която е зададена от администрацията на народното събрание е 24 000 лв. без ДДС. Освен доставка и монтаж на микрофоните и пултовете за управление, от парламента са задали и условие с новата техника да бъдат обучени и трима служители от екипите на Народното събрание. Няма желаещи компании да участват и в обществената поръчка за доставка и монтаж на автоматизирана архивна система за висящи пенделни папки и демонтаж на съществуващата. Прогнозната оферта по тази обществена поръчка е била 42 000 лева без ДДС. Освен автоматизирането на архивната система, фирмите трябва да осигурят и 3-годишната й гаранция. Точно дългият срок на безплатната поддръжка обаче е спряла единствената компания, която е подала документи в процедурата, от понататъшно участие. От последните търгове, обявени от администрацията на парламента става ясно, че ще бъдат дигитализирани архивни документи, съдържащи се в досиетата на протоколи от заседанията на  комисиите в 38-то  Народно събрание на Република България, както и  на комисии от 39-то Народно събрание. Тук цената е до 40 000 лева без ДДС, а поръчката вече е възложена.", "date": "2017.12.28", "title": " Никой не иска да озвучава парламента\t\t\t"}
{"url": "https://trud.bg/%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%b1%d0%b0%d0%bd%d0%ba%d0%be%d0%bc%d0%b0%d1%82-%d0%b7%d0%b0%d1%80%d0%b5%d0%b4%d0%b5%d0%bd-%d1%81-%d1%87%d0%b5%d1%80%d0%b2%d0%b5%d0%bd%d0%be-%d0%bc/", "text": "Бандити взривиха банкомат и избягаха, опръскани с червено мастило, без да задигнат и един лев.  Екшънът се разиграл около 3,25 ч вчера в столичния квартал “Люлин 4”. Двама мъже с качулки, облечени с черни дрехи, влезли в помещението с банкомата. До устройството има 24-часов достъп, тъй като вратата се отключва с банкова карта. Вътре на спокойствие пробили дупки в банкомата и  заложили бутилки със сгъстен въздух. Последвал взрив, който разбил корпуса на машината и стъклата на помещението. Жители от близкия блок 441 се разбудили от шума и видели двамата престъпници да бягат. Единият носел торба, но тя била празна. Най-вероятно на банкомата е имало стикер, че парите се боядисват при експлозията, но обирджиите или не са го видели, или са сметнали, че е лепнат за заблуда, коментираха очевидци. Според други обаче банкоматът бил от нов модел, при който по-трудно се стига до касетата с парите. Това е първият банкомат, взривен след 9 ноември т.г., когато полицията влезе в дирите на “пернишката банда”. Тогава трима мъже разбиха с въздух под налягане устройство в Сапарева баня и задигнаха касета с 9000 лв. Край село Боснек, на връщане към родния си град Перник, Тодор Богданов, Кирил Микев и Красимир Йорданов попаднаха на полицейска блокада. С джипа си БМВ се хвърлиха в дере, зарязаха автомобила и избягаха в гората. За издирването им бяха пратени и барети, но без резултат. Ченгетата заловиха техния авер Господин Динев, който бе обвинен за кражбата на използвания от групата джип и за това, че е бил през нощта в Сапарева баня като съучастник с друг автомобил, за да осигурява “отцепка”. Динев е за постоянно в ареста, а останалите перничани са обявени за издирване. Неофициално от полицията смятат, че банкоматът в “Люлин” е взривен не от тях, а от апаши, които използват същия метод и се опитват да имитират почерка им.", "date": "2017.12.28", "title": " Взривиха банкомат,  зареден с червено мастило\t\t\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%b7%d0%b4%d1%80%d0%b0%d0%b2%d0%bd%d0%be%d0%be%d1%81%d0%b8%d0%b3%d1%83%d1%80%d0%b8%d1%82%d0%b5%d0%bb%d0%bd%d0%b0-%d0%ba%d0%b0%d1%81%d0%b0/", "text": "Националната здравноосигурителна каса създава организация, за да не остават пациенти без лекарства през новогодишните празници. Това съобщиха от НЗОК, след като по-рано информираха гражданите за възникнала повреда, която е довела до прекъсване на достъпа до общите информационни ресурси на Централното управление на институцията и Столичната здравноосигурителна каса. Гражданите, които трябва да заверят протоколи за скъпоструващо лечение, могат да го направят в районната каса и в нейните офиси, независимо от техническия проблем. Столична каса е преминала на ръчна обработка на протоколите, които – след отстраняване на повредата, ще бъдат въведени в Персонализираната информационна система (ПИС). За да се осигури безпроблеменното получаване на лекарства, тест-ленти или стоми от страна на здравноосигурените граждани, до възстановяване на нормалното функциониране на ПИС, в Централното управление на НЗОК – ул. „Кричим“ №1, ще бъде обособено едно работно място, което да обслужва пациенти, които трябва да заверят или презаверят рецептурните си книжки. И в момента институцията продължава да работи за отстраняване на повредата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Столичната здравноосигурителна каса заверява ръчно протоколи за лечение заради повреда в електронната система"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b8-%d1%81%d0%b0%d1%89-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-%d0%b8%d0%b7%d0%b4%d0%b0%d0%b2%d0%b0%d0%bd%d0%b5%d1%82%d0%be/", "text": "Посолството на САЩ в Анкара обяви пълното възстановяване на визовите услуги в Турция, прекратявайки т.нар. „визова криза“ между двете държави, пише Daily Sabah. Според официално заявление на американското посолство, въз основа на дадени от Анкара гаранции „Държавният департамент е уверен, че състоянието на сигурността се е подобрило достатъчно, за да се позволи пълното подновяване на визовите услуги в Турция“. Според дипломатическото ведомство Анкара е дала гаранции, че няма допълнителни негови служители под разследване, че те няма да бъдат задържани и арестувани за изпълняването на официалните си задължения и че турските власти ще информират своевременно правителството на САЩ, ако някой служител е заплашван от задържане. На свой ред турското посолство във Вашингтон обяви, че премахва ограниченията върху визовите услуги за американски граждани. Посолството обаче отбеляза, че турското правителство не е давало никакви гаранции на Вашингтон. Също така от там допълниха, че са загрижени от делата водени в САЩ срещу турски граждани. САЩ и Турция отмениха издаването на визи в дипломатическите си служби през октомври, след като служителя на американското консулство в Истанбул Метин Топуз бе арестуван за предполагаеми връзки с гюленистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Турция и САЩ възстановиха издаването на визи по между си"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-47-%d0%bc%d0%b0-%d0%b2-%d1%81%d0%b2%d0%b5%d1%82%d0%b0-%d0%bf%d0%be-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b0/", "text": "България се изкачва с цели 13 позиции до 47-мо място в “Индекса на икономическата свобода” на Фондация “Херитидж” и списание “Уолстрийт джърнъл”, съобщават от Българска търговско-промишлена палата (БТПП), които обобщиха оценките на международните институции за страната ни през 2017 г. В доклада са оценени 186 страни по дванадесет компонента от 0 до 100 точки. Най-свободната икономически страна е Хонгконг с 89,8 точки, докато България има общо 67,9 точки и е почти в средата на класацията. Румъния ни изпреварва с 8 позиции с 69,7 точки, а до нея се нареждат страни като Израел, Колумбия, Уругвай, които са също с резултат  от 69,7. Страната ни отбелязва подобрения и по конкурентоспособност в новото издание на класацията на Световния икономически форум. В “Индекс на глобалната конкурентоспособност” 2017-2018 България се изкачва от 50-о на 49-о място. Страната ни заема 25-о място в света по макроикономическа стабилност – по този подкритерий България продължава да получава високи оценки. Повишава се и позицията ни в “Индекса на просперитет” на лондонския институт Легатум, където от 57-мо място през 2016 година, през тази сме на 51-во.  Все още страната ни има слаб успех в иновациите и това е областта, в която бизнесът и държавата трябва да насочат своите усилия за постигане на напредък, отчитат от БТПП. Само с една позиция напредваме според “Глобалния иновационен индекс” от 2017 година. Там страната ни заема 38-мо място спрямо 39-то в предходното издание на класацията. По отношение на “Индекса на глобализация” на икономическия институт KOF отбелязваме спад с 8 позиции от 30-о място през 2016 г. до 38-мо място. При “Индекса на право на собственост” също се отчитат негативни тенденции – от 66-то място през 2016 г. спадаме чак на 85-о през 2017 г.", "date": "2017.12.28", "title": " България е 47-ма в света по икономическа свобода\t\t\t"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%b3%d0%b0%d0%bb%d0%b0-%d0%b2%d0%b5%d1%87%d0%b5%d1%80-%d0%b2-%d1%81%d0%b2%d0%be%d1%8f-%d1%87/", "text": "Кристиано Роналдо организира гала вечер в своя чест и я кръсти на себе си – „КР7“. Португалецът изпраща изключително успешна година, в която спечели Шампионската лига, Примера дивисион и Световното клубно първенство с „Реал“ (Мадрид). Освен това звездата завоюва рекордна пета „Златна топка“ и стана баща на още три деца. Именно заради това Роналдо събра своето семейство и най-близките си приятели, за да отпразнуват отиващата си 2017 година. Сред присъстващите съвсем очаквано бяха най-близките на Кристиано, а именно неговата приятелка Джорджина Родригес, майка му Долорес Авейро, сестрите му Катя и Елма, както и брат му Уго. Голямата горчилка за португалеца обаче си остават обвиненията в укриване на данъци, заради които дори може да лежи в затвора. Може би това и накара 32-годишният играч да сподели снимка в социалната мрежа инстаграм с 6-седмичната си дъщеря Алана Мартина, както и 6-месечните близнаци Ева и Матео. „Аз съм затворник на тези бебета“, написа Кристиано под снимката.", "date": "2017.12.28", "title": " Роналдо организира гала вечер в своя чест"}
{"url": "https://trud.bg/%d0%b1%d0%bd%d0%b1-%d0%bf%d0%b5%d1%87%d0%b0%d1%82%d0%b0-84-%d0%bc%d0%bb%d0%bd-%d0%bd%d0%be%d0%b2%d0%b8-%d0%b1%d0%b0%d0%bd%d0%ba%d0%bd%d0%be%d1%82%d0%b8/", "text": " ", "date": "2017.12.28", "title": " БНБ печата 84 млн. нови банкноти"}
{"url": "https://trud.bg/%d1%82%d0%be%d1%82%d0%bd%d1%8a%d0%bc-%d0%bf%d0%be%d0%b7%d0%bb%d0%b0%d1%82%d1%8f%d0%b2%d0%b0-%d1%85%d0%b0%d1%80%d0%b8-%d0%ba%d0%b5%d0%b9%d0%bd/", "text": "„Тотнъм“ ще позлати Хари Кейн, за да го задържи в своя състав. Нападателят не спира да бележи, а сериозен интерес към него има един от работодателите с най-широки пръсти – „Реал“ (Мадрид). За тази цел „шпорите“ вече работят по изготвянето на новия му договор. Кейн взима скромна заплата за един от най-добрите нападатели в света – 124 хил. евро седмично. Предстоящото увеличение на възнаграждението му ще е четвърто за последните три години и половина. Националът на Англия подобри върховото постижение във Висшата лига на Алън Шиърър от 36 попадения от 1995 година, след като се разписа 39 пъти в шампионата през календарната 2017 година, в която завърши и като водещ реализатор в Европа с общо 56 гола на клубно и национално ниво. Кейн има и осем хеттрика за 2017-а. „Годината, която изпращам е страхотна, но такава я направи раждането на дъщеря ми – каза таранът. – Осемте топки, с които вкарат хеттриците ги пазя в чанти. Все още не знам какво да ги правя. Ще говоря с жена ми, тя ще каже къде ще ги сложим. Очаквам по-силна 2018-та година. Винаги съм казвал, че предпочитам да печеля титли с „Тотнъм“ пред личните постижения. Имаме добър шанс да се борим за Купата на Англия. В Шампионската лига показахме, че можем да побеждаваме най-добрите. Ще видим докъде можем да стигнем.“", "date": "2017.12.28", "title": " „Тотнъм“ позлатява Хари Кейн"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d0%bf%d0%be%d1%81%d1%80%d0%b5%d1%89%d0%b0-2018-%d1%82%d0%b0-%d1%81-%d0%bf%d1%80%d0%b0%d0%b7%d0%bd%d0%b8%d1%87%d0%b5%d0%bd-%d0%ba%d0%be%d0%bd%d1%86%d0%b5%d1%80/", "text": "Бургазлии ще посрещнат новата 2018- та година на площад „Тройката“ с много веселие, хора и почерпки. Автобусите от 23 часа в Новогодишната нощ ще са безплатни. „До 03 часа на 01.01., по линиите, свързващи комплексите „Изгрев“, „Меден рудник“ и „Славейков“, и минаващи през центъра на града, ще се пътува без билет. Така хората ще могат спокойно да са на празника и после да се приберат у дома“, заяви инж. Петко Драгнев, директор на градския превозвач „Бургасбус“. Новогодишният празничен концерт, с който Община Бургас ще зарадва своите жители, е с начало 22:30 часа. Организаторите съобщиха, че в него ще вземат участие певицата Сантра, група „Celebration“ и един от прогресиращите млади хип-хоп изпълнители Dее, който ще влезе и в по-нестандартната за него роля – на водещ на концерта.  На празничната сцена ще се качи и една от най-обичаните ни и популярни странджански народни певици Жечка Сланинкова, а точно в полунощ небето над Бургас ще бъде озарено от пищна новогодишна заря. Фолклорен оркестър „Странджа“ допълнително ще вдигне градуса на настроението на празнуващите. Община Бургас кани бургазлии да посрещнат заедно Нова година под открито небе. По традиция празнуващите на площада ще могат да се почерпят с хубаво вино и новогодишна баница.  Площадът ще бъде зорко охраняван от полицаи, които ще бдят за сигурността и реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Бургас посреща 2018-та с празничен концерт\t\t\t"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b2%d0%b7%d0%b5-%d0%bd%d0%b0%d0%b9-%d0%b5%d0%ba%d0%be%d1%81%d1%8a%d0%be%d0%b1%d1%80%d0%b0%d0%b7%d0%bd%d0%be%d1%82%d0%be-%d1%80%d0%b5%d1%88/", "text": "Монополизирането на професията еколог от група чуждестранни лобисти нанесе през годините огромни щети върху икономиката на България. Но най-големите вреди са върху самата екология – какво е наистина екосъобразно у нас не се определя от истинските професионалисти в природозащитата и устойчивото развитие, а от две фамилии храненици на чужди фондации и правителства.  Във всяка нормална западна държава превръщането на един беден регион като Банско в туристически център би се празнувало като триумф на екосъобразното и устойчиво развитие. Строителството на всеки нов лифт и отварянето на всяко ново работно място в туризма би се зачитало като поредна стъпка към опазване на природните ресурси от местното население. В България е точно обратното – премахването на дори едно дърво или храст заради туристическа дейност се раздува като същинска екологична катастрофа. Телевизии облитат пъновете с дронове, правят се графики и компютърни симулации, канят се веднага еколози, вдига се олелия до небето. И тук трябва да се запитаме, защо на Запад туризмът се цени като най-природощадящата индустрия, а в България вървим в точно обратната посока? Науката отдавна е дала отговора – произведената икономическа стойност от единица земя през туризма е много по-висока, отколкото през индустрията и земеделието. Едно от последните изследвания в тази посока е на Американския национален център за биотехнологична информация, който изработва сложен математически модел, за да определи кой икономически сектор използва най-малко земя, за да произведе единица продукт. Заключенията са най-категорични и валидни за почти всички държави в света – най-щадящият сектор е търговията, следван от услугите и туризма, като индустрията и земеделието нанасят най-голям отпечатък.  Това е дори очевидно – представете си един хотел с приходи от 10 милиона лева на година и една ферма със същите приходи. Върху колко земя ще е построен този хотел? Пет декара? Десет декара с голям двор и дори парк? А сега си помислете колко декара ще трябва да се трансформират от ливади и гори в изорана, наторена с химия и перманентно променяна като ландшафт земя, за да може една земеделска ферма да изработи 10 млн. лв. Това са десетки хиляди декари. (виж по-долу) В лицето на Нено Димов България има екоминистър, който мисли по-далеч от носа си. Премахването на едно дърво не може да се разглежда изолирано като екологичен казус от национално значение, тъй като човек-природа е сложна матрица от динамични взаимоотношения. Димов доказа, че разбира тези отношения в тяхната цялост – екология, икономика, политика и дори социална политика. И именно поради тази причина той защити като екологичен министър построяването на втори кабинков лифт и засилване на туристическия сектор в България – колкото повече туризъм, търговия и услуги, толкова по-опазена природа, повече гори и по-малко сеч. Или казано накратко, вече имаме министър на околната среда, който непросто разбира, но и не го е страх да обяви, че именно туризмът е най-добрият приятел на природата – нещо, което знае всяка цивилизована държава в света. През системата Global Forest Watch, използваща сателитно наблюдение за проследяване на развитието на горите в световен мащаб, може да проверим дали научният модел е валиден и за България, по-специално казуса Банско. Анализирайки през системата квадранта, затворен между Горно Осеново, връх Вихрен, Рибново и Якоруда, виждаме, че между 2001 и 2016 г., в района са загубени около 2429 хектара гори. За същия период системата показва обаче, разширяване на горските масиви с нови 3160 хектара. Тоест, откакто районът на Банско преминава от земеделие, дърводобив и дървопреработване и лека индустрия към туризъм, горите са се увеличили нетно с 731 хектара или 7 310 декара. И това, отчитайки не само създаването на една ски зона, но и цяло голф игрище.", "date": "2017.12.28", "title": " Нено Димов взе най-екосъобразното решение за Банско\t\t\t"}
{"url": "https://trud.bg/%d1%88%d1%83%d0%bc%d0%b5%d0%bd-%d0%bf%d0%be%d0%b4-%d0%b0%d1%82%d0%b0%d0%ba%d0%b0-%d0%bd%d0%b0-%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8/", "text": "Повече от 15 са получените сигнали от граждани в оперативната дежурна част на ОДМВР- Шумен в четвъртък, които са съобщили, че ги атакуват измамници по телефона. На прицел са взети телефонните номера на жители на Шумен и съседния град Нови пазар. Схемата е добре позната – искане за съдействие от мним полицай за специализирана акция за залавяне на мошеници. На стационарен телефон звъни непознат, който се представя за „инспектор Димитър Попов от Криминална полиция“ и обяснява, че телефонът, на който звънят, е намерен в списък на задържана група измамници. Понеже един от тях все още е на свобода, е много вероятно да се опитат да мамят по телефона. „Полицаите“ съветват хората да бъдат внимателни. По време на разговора дават несъществуващ номер 9112. Следва второ обаждане от непознат, който съобщава, че близък е пострадал в инцидент и за лечението му са нужни между 10 и 15 000 лева. Следват люти заплахи, ако парите не бъдат предоставени. Хората са били плашени, че ще разбият домовете им и ще ги убият. Следва трето обаждане от „полицай“ спасител и инструкция да се съберат всички налични пари и да се оставят пред входа на жилището или да се хвърлят през тераса.  Призоваваме хората да не дават пари на непознати, да не оставят пред вратите си и да не изхвърлят парични средства през терасите, колкото и убедително да им звучат хората от отсрещната страна на телефона, оповестяват от шуменската полиция. „Припомняме, че няма практика, в която полицията да иска пари от хората за съдействие“, категорични са от шуменския пресцентър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Шумен под атака на ало измамници"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d0%b8-%d1%89%d0%b5-%d0%bf%d0%be%d1%81%d1%80%d0%b5%d1%89%d0%b0%d1%82-%d0%bd%d0%be%d0%b2%d0%b0-%d0%b3%d0%be%d0%b4%d0%b8%d0%bd%d0%b0-%d0%bd%d0%b0-%d0%b1/", "text": "Морският парк в Бургас се изпълни с народ през почивните дни. Разходка край вълните и топлите слънчеви лъчи продължават да са най-желани от жители и гости на морския град. „Времето е топло, водата е над 10 градуса, което не се е случвало от години насам“, разказаха морски спасители, излезли да нагледат вишките си. Те споделиха, че с нетърпение чакат Йордановден, защото всички се стягат да се хвърлят за кръста в топлото море. Нещо повече, мнозина разкриха, че ще посрещнат Новата година на брега, както било в Бразилия, и по- конкретно в прословутия квартал на Рио де Жанейро- Копакабана, известен с 4-километровия си прекрасен плаж. В необичайно топлото време, по брега работят всички капани и е пълно с риба. Рибена чорба и карагьоз на скара са хитовете по масите на насядалите край вълните.  Клубът на моржовете има сборен пункт всяка сутрин, а членовете му са традиционна атракция за разхождащите се по алеите хора. В тези дни, всички си правят снимки и до паметника на Петьо Пандира, знаменития зевзек- гларус на Бургас, който стои до другия символ на града – Мостика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Бургазлии ще посрещат Нова година на брега, като в Копакабана"}
{"url": "https://trud.bg/%d1%80%d0%be%d1%81%d0%ba%d0%be%d1%81%d0%bc%d0%be%d1%81-%d0%bd%d0%b0-%d0%bf%d1%80%d0%b8%d1%86%d0%b5%d0%bb-%d0%b7%d0%b0%d1%80%d0%b0%d0%b4%d0%b8-%d0%b7%d0%b0%d1%80%d0%b0%d0%b4%d0%b8-%d0%b4%d0%b2/", "text": "Кремъл взе на мушка шефовете на „Роскосмос“ заради два космически провала. Преди 2 дни руска ракета изведе в орбита първия анголски спътник, но връзката с него беше загубена. Месец по-рано Русия да загуби ракета-носител с 19 спътника, предаде  . Вицепремиерът Дмитрий Рогозин, призна, че липса на координация е довела до това, че ускорителният блок на сателита е бил настроен като за пуск от космодрума „Байконур“ в Казахстан. Стартът обаче беше от новия космодрум „Восточний“ в Далечния Изток. В резултат от сбъркания азимут спътниците вместо в космоса се оказаха в Атлантическия океан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " „Роскосмос“ на прицел заради заради два космически провала"}
{"url": "https://trud.bg/%d0%ba%d0%be%d0%b0%d0%bb%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d1%81%d0%b0%d1%89-%d1%81%d1%80%d0%b5%d1%89%d1%83-%d0%b8%d0%b4%d0%b8%d0%bb-%d0%bf%d1%80%d0%b8%d0%b7%d0%bd%d0%b0-%d0%b7%d0%b0-8/", "text": "Водената от САЩ коалиция, бореща се срещу „Ислямска държава“ в Ирак и Сирия съобщи, че е убила най-малко 817 цивилни по време на въздушните удари от 2014 г. насам. Тя продължава да нанася бомбардировки в региона и съобщи, че, макар и иракското правителство да е обявило победа, „остава много работа, за да сме сигурни, че ще има трайна победа над ислямистите“, пише The Independent. Общото командване на силите за операция „Непоколебима решителност“ излезе с официално заявление, според които цивилните са ликвидирани случайно . Експертите смятат, че реалният брой на цивилните жертви може да задмине значително изчисленията на армията. През ноември американското издание „Ню Йорк Таймс“ съобщи, че „в усилията си да изгони „Ислямска държава“ от Ирак и Сирия, коалицията извърши повече от 27 500 удара“. Само през ноември бе съобщено за 695 случая на възможни цивилни жертви от въздушни и артилерийски удари, проведени през последните месеци.  Командването не отговори на молбата да представи какви методи е използвало за определянето на това кои доклади за жертви са реалистични и кои не. Според него „Ислямска държава“ все още се опитва да установи регионални мрежи и остава регионална и глобална заплаха“, най-вече заради възможността си да „организира и вдъхновява“ актове на насилие по света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Коалицията на САЩ срещу ИДИЛ призна за 817 цивилни цивилни жертви в Сирия и Ирак"}
{"url": "https://trud.bg/%d1%82%d0%b5%d0%bd%d1%8c%d0%be-%d0%bf%d0%be%d0%bf%d0%bc%d0%b8%d0%bd%d1%87%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%bf%d1%80%d0%be%d0%b3%d1%80%d0%b5/", "text": "Е, не е като успешно да удряш топка с някой крайник, каквито по масово ги предпочитаме съвременните ни национални богатства, но пък си е постижение все пак. Последното, казано с тъжната ирония, че явно вече сме се примирили, че българските научни успехи и открития ще се случват само и единствено зад граница, с чужди инвестиции и интерес; че каквото имаме като природен талант в точните науки, ще търси всякакви начини да се развива в чужбина – ако не заради условията (или липсата им), най-малкото защото тук третират менторите им като „архаични старчета“; защото „учен“ в съвременна България звучи като борец от съпротивително движение срещу интелектуална окупация, наложена от удобно плиткоумие, с което се също сме се примирили. Името на професор Попминчев прелетя отново по различни родни „новинарски“ интернет страници последните дни преди Коледа, с информацията че е бил посочен от авторитетно американско списание сред 10-те най-обещаващи млади учени, които оформят своите сфери занапред. Разбирайте, сред тези хора, чиято всяка крачка напред в науката им, тласва цялото ни развитие и познание за света и вселената напред. Съвременните Галилей, Нютон, Дарвин и … шапки долу за учителя Теодосий Теодосиев от Казанлъшката природоматематическа гимназия, открил таланта на Теньо Попминчев във физиката. Всичко това щеше да е още повече повод за национална гордост, ако не се беше случило през септември миналата година. Когато на конкретното събитие в България му е било обърнато също толкова задълбочено внимание. На един от споменатите „сайтове“ даже бяха успели да се дублират – разбирайте, имаха новината и сега, и като архивна от преди година, но с различен автор. Което смятам, че напълно затвърждава тезата, изложена един абзац по-нагоре за примиряването с плиткоумието. Иначе, има си съвсем редовен повод да обърнем внимание на професор Теньо Попминчев в края на годината – а именно че през ноември Европейският съвет за научни изследвания, му е присъдил грант в размер на 1,5 млн. евро, за да продължи работата си с лазерни и рентгенови технологии в Техническия университет във Виена. Което също си е повод за гордост, когато знаеш, че това фактически означава, че не само е привлякъл интерес в Брюксел, но ЕС е и успял поне временно да го „издърпа“ от САЩ, където живее, работи, създава и преподава последните близо две десетилетия Теньо Попминчев. Роден в Стара Загора, младият Теньо израства през 80-те и 90-те години на миналия век в Казанлък. Там завършва и Природоматематическата гимназия под напътствията на един от онези борци срещу интелектуалната окупация, преподавателя по физика Теодосий Теодосиев. Последният е този, който го убеждава че „физиците са по-добри математици“. Теньо Попминчев е редовно попълнение в разширения национален отбор, който представлява България на международните олимпиади по физика в Пекин и Осло. И макар и от двете си участия да донася „само“ един бронзов медал, негови експериментални резултати още тогава влизат в обзорните материали на една от олимпиадите. След гимназия Попминчев остава верен на науката и завършва магистратура по лазерна физика във Физическия факултет на СУ „Св. Климент Охридски“. Оттам следва защита на докторска титла в университета „Боулдър“, Колорадо, през 2010 г. – година по-късно дисертацията му е избрана от Американското физическо общество за една от 4-те най-добри в света, в областта на атомната, молекулярната и оптичната физика. Пак в Колорадския университет, под негово ръководство през 2014 г. е създаден първият ренгенов лазер със свръхкъси импулси. Портативното устройство разбива много съществуващи дотогава във физиката догми и използва технология, която тепърва започва да революционализира света на технологиите – от практически безвредни и светкавични ренгенови снимки, до свърхбързи и мощни чипове и компютри. От Колорадо Теньо Попминчев се прехвърля в Калифорнийския университет в Сан Диего, а паралелно провежда и зрелищни експерименти в Техническия университет на Виена. По-голямата част от постиженията си споделя с брат си Димитър, също физик, с когото работят заедно.   *„Прогресор“ е термин от научната фантастика, измислен от братята руски фантасти Аркадий и Борис Стругацки, с който описват научно напреднала раса, която пътува през времето и пространството, за да помага на по-изостанали светове в развитието им. Думата се появява за първи път в романа „Трудно е да бъдеш Бог“, публикуван през 1963 г. и до ден днешен смятан за един от върховите шедьоври на руската научна фантастика. „Прогресорите“ имат и полу-митични опоненти във философията, наречени „странници“. За да сме съвсем изчерпателни.   Експерименталната физика не е слабите по сърце. Една малка грешка – или струпване на много наведнъж – може да провали нормалното провеждане на всеки сложен експеримент. За щастие на всички ни, Теньо Попминчев има необходимата изключителна упоритост, за да се справи.   Изключително съсредоточен е, когато се хвърля напред. И (б.р. – Теньо Попминчев) никога не се тревожи, дали нещо може да се провали, когато провежда експеримент.   Благодарение на това постижение можем да „надникнем“ и в най-бързите природни процеси в атома, в полза на биологичните, физичните и други научни изследвания. Постижението на проф. Попминчев реализира мечтата на много физици, работещи в най-реномираните научни институти в целия свят. Доверявайки се на своята интуиция и на основата на теоретичните си изчисления, той успява да построи експериментален прототип, който няма аналог в световната практика. Има Бог и няма никакъв конфликт между науката и Него. Арогантността на онзи, който е сигурен, че няма Бог, е съпоставим само с арогантността на мравката с фасетъчно зрение, която не вижда човеците и смята, че не може да има нищо извън нея и няма творец на света, в който тя лази.", "date": "2017.12.28", "title": " Теньо Попминчев – Българският „прогресор“*"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd-%d0%be%d1%81%d1%8a%d0%b4%d0%b8-%d0%b0%d1%82%d0%b5%d0%bd/", "text": "Президентът на Афганистан Ашраф Гани осъди  , довел до смъртта на най-малко 40 души. „Терористичните групировки и тези, които ги подкрепят, трябва да знаят, че народът на Афганистан е обединен и стои твърдо срещу плана, скроен от враговете му. Тези подли атаки няма да сломят афганистанския народ“, съобщава афганистанското президентство на страницата си в социалната мрежа Туитър. Президентът Гани е инструктирал властите да разследват нападението и да обърнат сериозно внимание на ранените и на семействата на жертвите. Същевременно и американският посланик в Кабул Джон Р. Бейс осъди терористичното нападение. „Силно осъждам днешното ужасяващо нападение срещу цивилните в Кабул. Оставаме убедени, че правителството на Афганистан и народът му, подкрепяни от техните приятели и партньори, ще победят стоящите зад това ужасно деяние“, заяви дипломатът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " Президентът на Афганистан осъди атентата в Кабул"}
{"url": "https://trud.bg/%d0%ba%d0%b7%d0%ba-%d0%b3%d0%bb%d0%be%d0%b1%d0%b8-%d0%bc%d0%b0%d1%88%d0%b8%d0%bd%d0%be%d1%81%d1%82%d1%80%d0%be%d0%b8%d1%82%d0%b5%d0%bb%d0%b5%d0%bd-%d0%b7%d0%b0%d0%b2%d0%be%d0%b4-%d0%b7%d0%b0-%d0%bf/", "text": "КЗК наложи имуществена санкция на „Завод за шлифовъчни машини“ АД за извършено нарушение по чл. 32, ал. 1 във връзка с чл. 33, ал. 1 от ЗЗК. Комисията установи, че рекламното послание на дружеството „ЗШМ“ АД е единственият специализиран производител на шлифовъчни машини в България“ има заблуждаващ характер и е в състояние да повлияе на икономическото поведение на субектите, до които достига. В хода на проучването Комисията установи, че „Завод за шлифовъчни машини“ АД не е единственият производител и доставчик на шлифовъчни машини за територията на страната, защото такъв е и подателят на искането. При определяне на санкцията в размер на 6 795 лв. (0,5% от приходите от продажби на стоки на дружеството за финансовата 2016 г.). Комисията е взела предвид тежестта и продължителността на нарушението, както и смекчаващите и отегчаващите отговорността обстоятелства по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " КЗК глоби машиностроителен завод за подвеждаща реклама"}
{"url": "https://trud.bg/8-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d0%b0%d1%82%d0%b5%d0%bc%d0%b0%d1%82%d0%b8%d0%ba-%d1%81%d1%8a%d1%81-%d0%b7%d0%bb%d0%b0%d1%82%d0%b5%d0%bd-%d0%bc%d0%b5%d0%b4%d0%b0%d0%bb-%d0%be%d1%82/", "text": "Второкласникът Йоан Михайлов от старозагорското Средно училище „Максим Горки” спечели златен медал от Международната олимпиада по математика в Тайланд. Сребърен медал завоюва неговият съученик Иво Ивков Ганчев. Олимпиадата е за ученици от 6 до 18-годишна възраст. В нея участваха и старозагорските математици, които спечелиха през 2017 г. 1 златен, 7 сребърни и 13 бронзови медала. Доброто представяне допълват още 6 сребърни медала за Ивалин Боев от Второ ОУ „Петко Славейков” – Стара Загора, Христо Георгиев, Димитър Енчев, Любен Карбанов, Михаил Михов и Мирослав Минчев – всички от Природоматематическата гимназия „Гео Милев” в Стара Загора. Сред бронзовите медалисти са Фабияна Николаева (1 клас, 6-о Основно училище „Св. Никола“); Мария Георгиева (3 клас, Средно училище „Иван Вазов”), Станислав Димов и Иван Точев (4 клас, Средно училище „Максим Горки”), Димитър Георгиев (6 клас, Природоматематическа гимназия „Гео Милев”), Паола Павлова, Никола Кирилов и Пламен Крумов (5 клас, Природоматематическа гимназия „Гео Милев” – Стара Загора), Кристиян Тошев, Светослав Карабалиев (7 клас, Природоматематическа гимназия „Гео Милев”), Калоян Руев (9 клас, Езикова гимназия „Ромен Ролан”), Елина Димова (10 клас, Езикова гимназия „Ромен Ролан”), Деян Дечев (11 клас, Езикова гимназия „Ромен Ролан”). В началото на януари 2018 г. ще бъде определена и квотата на България, но отсега е ясно, че Стара Загора отново ще бъде на престижния форум – на 21 февруари 2018 г. в столицата на Тайланд – Бангкок. През 2017 г. в Куала Лумпур старозагорецът Теодор Танков стана шампион по математика на Азия. „Очевидно е, че неговият примерен е заразителен. Дано и продължението през 2018 г. да е също така успешно“ – коментира математикът Любомир Любенов, координатор на българските участници в олимпиадата. Кметът на Стара Загора Живко Тодоров подпомага изявите на талантливите деца на международни форуми. С подкрепата на Община Стара Загора с медали от олимпиади по математика в Сингапур и Хонконг това лято се завърнаха Михаил Михов, Светослав Карабалиев и Любен Карбанов от Природоматематическа гимназия „Гео Милев”, и Христо Анастасов от Средно училище „Максим Горки”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.28", "title": " 8-годишен математик със златен медал от олимпиада в Тайланд"}
