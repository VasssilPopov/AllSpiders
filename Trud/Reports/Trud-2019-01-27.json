{"url": "https://trud.bg/%d1%81%d0%b0%d1%89-%d0%b8%d1%81%d0%ba%d0%b0%d1%82-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%86%d0%b8%d1%8f-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%ba%d0%be%d0%b9/", "text": "Българин, който се занимава с търговия с биткойни, ще бъде екстрадиран в Съединените щати. Решението е на Софийския апелативен съд. 51-годишният Росен Йосифов, който от 2015 г. управлява у нас фирма за търговия с виртуални валути, е задържан в дома си миналия декември. По искане на САЩ – да бъде екстрадиран и след това съден за „конспирация за извършване на рекетиращо престъпление” и „пране на пари”, съобщи  . „Това, което ние прочетохме по документите, изпратени от САЩ, е, че един от неговите клиенти наистина е участвал в някаква група, занимавала се с измами на територията на САЩ. Баща ми никога не е бил в САЩ, никога не е бил в Румъния. Когато тези сделки се случват в България, е пълен абсурд някой в Щатите да иска да те съди по тяхното законодателство”, посочи Виктория Йосифова – Кънева, дъщеря на Росен Йосифов. Пред близките си Йосифов разказал, че не помни румънския клиент, разследван от американските служби. „Фирмата на баща ми има над 1000 клиенти през последните 4 години и половина. Тя е легална фирма, регистрирана в Търговския регистър”, допълни Виктория. Софийският апелативен съд е одобрил окончателно екстрадирането на Йосифов. Кога точно ще се случи – засега не е ясно. „Оставиха не само него без бъдеще или без бизнес. Те оставиха едно цяло семейство след себе си, което е в разруха”, каза още дъщерята на Росен. По всяко от обвиненията българинът е заплашен от 20 години затвор.", "date": "2019.01.27", "title": " САЩ искат екстрадиция на българин, търгуващ с биткойни\t\t\t"}
{"url": "https://trud.bg/%d0%be%d1%82%d0%bf%d0%b0%d0%b4%d0%b0-%d0%be%d0%b3%d1%80%d0%b0%d0%bd%d0%b8%d1%87%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-%d1%81-%d0%b2%d0%b5/", "text": "Отпада ограничението за движение с вериги през прохода Рожен. Остават ограниченията за движение на МПС над 12 т с ремаркета и полуремаркета. Това съобщиха от Агенция „Пътна инфраструктура“.", "date": "2019.01.27", "title": " Отпада ограничението за движение с вериги през прохода Рожен"}
{"url": "https://trud.bg/k%d0%b0%d0%bb%d0%bd%d0%be-%d1%81%d0%b2%d0%bb%d0%b0%d1%87%d0%b8%d1%89%d0%b5-%d0%bf%d0%be%d0%bc%d0%b5%d1%82%d0%b5-%d1%85%d0%be%d1%82%d0%b5%d0%bb-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0/", "text": "Най-малко 15 души загинаха след като огромно кално свлачище удари хотел в югоизточната част на Перу. Жертвите били на сватбено тържество по време на инцидента, съобщава БГНЕС. „Лавина от кал буквално проби стените на хотела и навлезе с огромна сила в балната зала по време на празненството“, заяви Еваристо Рамос – кмет на град Абанкей, където е разположен хотела. Градоначалникът допълни, че 34 от около 100 гости на сватбеното тържество са получили леки наранявания.", "date": "2019.01.27", "title": " Kално свлачище помете хотел по време на сватбено тържество"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0%d1%89-%d0%bd%d0%b0-%d0%b3%d0%be%d1%81%d1%82%d0%b8-%d0%bf%d1%80%d0%b8-%d0%ba%d0%bc%d0%b5%d1%82%d0%b0-%d0%bd%d0%b0/", "text": "Кметът на Перник Вяра Церовска прие в кабинета си посланикът на САЩ Ерик Рубин и гостуващата за първи път в града делегация от Чикаго. Гостите са в Перник по повод провеждащият се тук 28-и Международен фестивал на маскарадните игри „Сурва“. Те са от предградието Елк Гроув, в което живеят най-много българи и с което Перник подписа споразумение за приятелство и сътрудничество. Патън Федър-член на Градски съвет и Чарлс Уолш – директор на полицията, споделиха, че тук, в Перник, за първи път виждат такава удивителна атмосфера и заявиха свето желание през лятото отново да дойдат заедно със семействата си. Кметът отправи покана към тях за участие в празника, който общината подготвя по случай 100-годишнината от създаването на ФК „Миньор“. Трети ден Перник пулсира в ритъма на Сурва. На площад „Кракра“ продължават състезателните дефилета. Звънци и чанове огласят града. И днес много гости от близо и далеч са в сърцето на Сурва, за да гледат играта на сурвакари и кукери, да се докоснат до маските, да се снимат с тях.", "date": "2019.01.27", "title": " Посланикът на САЩ на гости при кмета на Перник"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d1%80%d0%b0%d0%b7%d0%ba%d0%be%d0%bf%d0%b0%d0%b2%d0%b0%d1%82/", "text": "Всички ремонтни дейности по подмяна на стара и изграждане на нова подземна инфраструктура по ул. „Граф Игнатиев“, ул. „Солунска“ и ул. „Ангел Кънчев“, които са в обхвата на ремонта на Зона 2, са завършени. Не отговарят на истината твърдения, че отново ще бъдат разкопавани участъци, на които ремонтът е завършил с полагане на настилки, съобщи  ,  позовавайки се на информация от пресцентъра на Столичната община във връзка с появили се публикации, че след няколко месеца ще трябва централните части и улиците около „Граф Игнатиев“ отново да бъдат разкопани, заради промяна в схемата за поставяне на подземни контейнери за битови отпадъци и заради „Топлофикация-София“, откъдето искат да подменят тръбите си в части от Зона 2. „За ремонтите в Централна градска част Столична община предварително съгласува работата на всички експлоатационни дружества, която да върви непосредствено преди ремонта на пътните и тротоарни настилки“, са заявили от пресцентъра. От там уверяват, че в ремонтираните участъци от Зона 2 е изградена цялата подземна инфраструктура, което включва подмяна на ВиК от началото на миналия век, стари топлопроводи, изграждане на нови тръбни мрежи на ЧЕЗ и за видеонаблюдение, както и подземни контейнери за изхвърляне на отпадъци. Проектът за обновяване на централна градска част ще продължи с ремонти на ул. „Шести септември“ и ул. „Шишман“, които до този момент не са ремонтирани. Там преди подмяната на настилките, ще бъде сменена канализация от 1920 г., топлопровод, който често аварира и ще бъдат изградени подземни контейнери. Тези улици до момента не са били ремонтирани и съответно няма „отново да бъдат разкопавани“, твърдят от „Московска“ 33.", "date": "2019.01.27", "title": " Столична община: Няма да се разкопават завършени участъци по „Граф Игнатиев“"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%b8-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f-%d0%bf%d1%80%d0%b8%d1%87%d0%b8%d0%bd%d0%b8%d1%85%d0%b0-%d0%b8%d1%81%d1%82%d0%b8%d0%bd/", "text": "Рекордни наводнения, предизвикани от проливни дъждове, причиниха истински хаос в североизточната част на Австралия, съобщава   Река Дейнтрий в щата Куинсланд повиши нивото си с близо 13 метра – равнище, което не е било отчитано от 118 години, и заля обширна територия. Синоптиците предупредиха, че условията в Северен Куинсланд ще са сравними с мусонните дъждове и времето ще остане лошо до края на седмицата. Жителите на тропическите части на Австралия са свикнали с проливните дъждове, но наводнения с подобни мащаби са нещо невиждано. Придошлите води прекъснаха единствената фериботна връзка за достъп до някои от по-отдалечените райони. Има и няколко градчета, откъснати от останалата част на света. Наводненията създадоха проблеми и на фермерите, като на места са унищожени не само посевите, но има и десетки удавени животни.", "date": "2019.01.27", "title": " Рекордни наводнения причиниха истински в Австралия"}
{"url": "https://trud.bg/%d0%bd%d1%83%d1%82%d1%80%d0%b8%d1%86%d0%b8%d0%be%d0%bd%d0%b8%d1%81%d1%82%d0%ba%d0%b0-%d0%bd%d0%b5-%d1%81%d0%b5-%d1%81%d1%80%d0%b0%d0%b2%d0%bd%d1%8f%d0%b2%d0%b0%d0%b9%d1%82%d0%b5-%d1%81-%d0%bd%d0%b5/", "text": "Линди Коен е австралийска диетоложка, нутриционистка и блогърка, която се изправи срещу перфектните снимки в Инстаграм, които заливат фийдовете ни. Коен споделя серия колажи в профила си, на които показва как изглежда в перфектната ситуация и светлина, представяйки се по възможно най-атрактивния начин, а от другата страна показва обикновена снимка във вида, в който повечето жени биха изглеждали, ако просто се снимат за Инстаграм, пише  . „Това е още един пример защо не трябва да сравняваш себе или тялото си с непознати в Инстаграм“, споделя Линди. И допълва: „Снимките са заснети с 10 минути разлика. Тази вляво съм аз, докато позирам на подходящо осветление. Другата вдясно показва начина, по който изглеждам, когато излизам на разходка.“ Коен е споделила снимки под наслов „Инстаграм срещу реалността“ с цел да окуражи хората да не се сравняват със снимките, които виждат в интернет. „Промотирайте възприемането на реалността. Бъдете модел за подражание“, казва Коен. В социалните мрежи има много хора, които чувстват постоянен натиск да изглеждат по определен начин. Чрез блога си и социалните медии Коен се стреми да покаже истината и споделя снимки, които не са обработвани допълнително, за да изтъкне, че това, което виждаме в Инстаграм, не е истински живот. Подобно на Коен, моделите Искра Лоурънс, Ла’Теша Томас и Чеси Кинг също използват своите платформи в социалните мрежи, за да оспорят очакванията, които социалните медии поставят за това, как трябва или не трябва да изглеждаме. Все повече известни личности и инфлуенсъри прокламират положително отношение към собственото тяло. Много често те показват в социалните мрежи несъвършенствата на телата си, с което искат да обяснят на всички, особено на младите жени, че никой не е перфектен и всеки трябва да се харесва такъв, какъвто е.", "date": "2019.01.27", "title": " Нутриционистка: Не се сравнявайте с непознати от Инстаграм (СНИМКИ)"}
{"url": "https://trud.bg/%d1%83%d0%b1%d0%b8%d0%b9%d1%86%d0%b8%d1%82%d0%b5-%d0%bd%d0%b0-%d0%b1%d0%b8%d0%b2%d1%88%d0%b8%d1%8f-%d0%b2%d0%be%d0%b5%d0%bd%d0%b5%d0%bd-%d0%be%d1%82-%d0%b1%d0%b5%d0%bb%d0%be%d1%81%d0%bb%d0%b0%d0%b2/", "text": "Окръжният съд във Варна даде в неделя най-тежката мярка ”задържане под стража„ за двамата убийци на 80-годишен старец от Белослав. 20-годишният Диян Валентинов и 23-годишният Митко Иванов, остават зад решетките, след като бяха задържани броени часове след зверското престъпление. Двамата роми са обвинени в грабеж, придружен с убийство на възрастния мъж. На 24 януари бай Георги, бивш военен, беше открит мъртъв от брат си, който живее в съседство. Убийството е станало в ранните часове, като от пенсионера по предварителни данни са задигнати 8000 лв. Само за няколко часа спестените пари на стареца били похарчени до стотинка, най-вероятно на хазарт в казино и за наркотици. За да издаде къде крие парите си, бай Георги е бил ръган с нож , с ножица, ритан и жестоко пребит, имал е счупени ребра, посочи наблюдаващият окръжен прокурор Милен Ставрев. Стана ясно, че и двамата са били дрогирани при извършване на жестокото умишлено престъпление. Единият е бил задържан още същата вечер, а другия – в 5 ч.на следващия ден и беше докаран по домашни пантофи. С мотива, че клиентът му Митко Иванов е млад и с чисто криминално досие и за да не се раздухвал случаят, служебната защита поиска делото да се гледа на затворени врати. Въпреки несъгласието на държавното обвинение с това, съдия Жулиета Шопова отстрани представителите на медиите от залата. Определенията на ВОС за наложената постоянна мярка „задържане под стража” на двамата могат да бъдат обжалвани пред Апелативния съд. Ако бъдат признати за виновни, НК предвижда затвор от 15 до 20 години, доживотен или доживотен затвор без право на замяна.      ", "date": "2019.01.27", "title": " Убийците на бившия военен от Белослав остават  в ареста\t\t\t"}
{"url": "https://trud.bg/%d0%b0%d0%bc%d0%b5%d1%82%d0%b8%d1%81%d1%82%d1%8a%d1%82-%d1%80%d0%b0%d0%b7%d0%ba%d1%80%d0%b8%d0%b2%d0%b0-%d0%bd%d0%b5%d0%b2%d0%b8%d0%b4%d0%b8%d0%bc%d0%be%d1%82%d0%be/", "text": "Попива отрицателната енергия Поредицата на „Труд” за тайните на камъните продължава с най-обаятелната разновидност на кварца – аметиста. Лилавият минерал е сред най-мощните енергийни камъни. Стимулира творчеството, съзерцанието, медитацията и пророческите сънища. Лекува безсъние и зависимости. За тези, които се интересуват от тайните на невидимото, които постоянно търсят и се опитват да разберат собствената си вселена, както и Вселената извън нас, които не се страхуват да навлязат във висшите сфери на познанието, аметистът е незаменим помощник. Той е един от най-силните и най-благите енергийни камъни, който подпомага духовното ни развитие, обира негативната енергия и поглъща ниските вибрации. С негова помощ се работи за отваряне на Третото око или шеста чакра, която отговаря за сънищата, интуицията и ясновидството. Аметистът е разновидност на кварца. Най-често расте върху непрозрачна сива скала като отделни кристални прозрачни или полупрозрачни образувания. Красивият му цвят – от много бледо до тъмно, почти черно лилаво, се дължи на кобалт, манган и желязо, съдържащи се в камъка. Цветът му се разкрива най-пълно на естествена светлина. Тя подчертава както дълбочината на оттенъка, така и блясъка му. Търсете австралийски или от Урал Аметисти се добиват в Канада, Бразилия, Уругвай, Боливия, Аржентина, Замбия, Намибия, Русия и Австралия. Австралийският е най-тъмен и най-рядък. Напълно прозрачните и чисти камъни са най-ценни, като от тях най-скъпият е тъмнолилавият. В Азия има малки находища, но камъните там са от най-високо качество. Високо ценени са и уралските аметисти. У нас също има малки находища на не особено скъпи аметисти в Родопите. Целебни свойства Литотерапевти и специалисти в лечението с минерали, твърдят, че аметистът засилва паметта. Той подобрява производството на хормоните, спомага за нормализиране на работата на жлезите с вътрешна секреция и укрепва нервната система. Минералът помага при заболявания на стомаха и червата. Дарява пророчески сънища Аметистът, както и планинският кристал помагат за получаване на скрита, тайна информация, но аметистът работи на по-високи вибрации, докато кристалът работи на всякакви честоти. Шестоъгълният кристал плюс връхчето олицетворява 7-те плана на битието и свещеното число 7. Аметистът прочиства пространството около човека. Виолетовият му цвят олицетворява Третото око, затова се твърди, че помага за отваряне не шестата Аджна чакра и дава на притежателя си достъп до по-висшето познание и мъдрост. В древността аметистът е използван за амулет за късмет, предпазващ от черна магия и лекуващ носталгията. Стимулира творчеството, съзерцанието и медитацията, пророческите сънища. Камъкът е символ на духовната чистота, предаността към идеалите и почтеността на мислите. Подходящ е за хора, които лесно се палят. Ако постоянно носите аметист, той ще пропъди тревогата и агресията, ще ви донесе спокойствие, дискретност и доброта. Носи хармония, предпазва притежателя си от конфликти и кавги. В случай на конфликт камъкът попива отрицателната енергия. Ето защо, ако носите бижу с аметист, е добре да го сваляте по време на кавги. След това трябва да го пречистите, като го подържите 2-3 минути под течаща вода. Не се подарява на чужда жена По отношение на любовта и семейството камъкът има нееднозначно магическо значение. От една страна той съхранява любовта. В семейството носи обич и разбирателство. Но може да доведе и до раздори и раздяла, особено ако е подарен от човек, който търси любовта на един от съпрузите. Смята се че минералът ще разпали любов към човека, който подарява камъка. Затова украшение с аметист не бива да се подарява на омъжена жена. Аметистът може да унищожи здрав брак, но няма да донесе щастие на разрушителя. Ненапразно се казва, че аметистът лекува душата. Той ни освобождава от нервното напрежение и стреса. Човек, който носи непрестанно със себе си аметист, може да победи наркоманията и пиянството, дори да загуби изцяло интереса си към алкохола. За целта трябва да има директен контакт с кожата. Ето още няколко начина на употреба на люляковия минерал.   Люляковият минерал лекува душата Стрит на прах Ако се пие стрит на прах успокоява гастритните болки и лекува черния дроб. Прах от аметист помага и при изгаряния. За масаж Масаж с камъка подобрява тена на кожата и намалява бръчките. По този начин може да запази задълго младостта и красотата на собственика си. Синини и цицини минават по-бързо, ако се натъркат с аметист. Помага при заболявания на ставите и увреждане на слуха. В чаша Ако оставим аметиста да престои в чаша вода за през нощта, тази вода се пие за пречистване на съдовата система, черния дроб и бъбреците. При мигрена Облекчава болките при мигрена – трябва само да се загрее между дланите и да се постави на челото или слепоочията. Под възглавницата Но най-силно въздейства при безсъние. Ако сложите аметист под възглавницата си, ще спите дълбоко и без кошмари. Носете златно бижу Благородните метали злато и сребро усилват качествата на аметиста.  Златен амулет носи късмет в любовта, а сребърен пръстен с кристала помага за трезвата преценка.  Мъжете трябва да го носят на безименния пръст на дясната ръка, а жените – на лявата.   Само Телци не бива да го носят Смекчава егоизма на Лъва и Овена Аметист може да се носи от всички знаци, с изключение на Телеца. Камък е на родените през февруари, затова подхожда на Водолей и Риби. Препоръчва се и за родените под знаците на Дева, Стрелец и Козирог. Кристалът увеличава ефекта си върху родените на датите: 3, 12, 21 и 30. Лилавите аметис­ти са благоприятни за Овена и Лъва, защото ги прави по-уравновесени и тушира егоцентризма им при вземането на важни решения.   Как да познаем дали е фалшив Аметист лесно се фалшифицира. Ето няколко начина да проверим дали камъкът ни е истински. 1. На цвят Обикновено цветът на естествения аметист е неравномерен. Дори да е с идеална прозрачност и оцветеност, при оглед с лупа може да се видят малки несъвършенства в камъка. Цветът на аметиста се променя леко, когато се гледа на естествена светлина. 2. Студен е на допир Поставете го на сгъвката на лакътя. Ако се загрее веднага, значи е синтетичен. Аметистът има слаба топлопроводимост, затова остава по-дълго време хладен. 3. В чаша вода Ако потопите естествен аметист в чаша студена вода, той ще побелее по ръбовете.   Истории В Елада смятали, че пази от напиване Облекчава махмурлука Аметист не е кристал. Тя е изящно момиче, тръгнало да поднесе дарове в храма на Артемида. По нещастно съвпадение богът на виното Дионисий я видял и се влюбил в нея. Аметист не желаела бога, тя бил влюбена в друг, затова го отблъснала. Дионисий станал извънредно напорист, затова девойката се примолила: “Богиньо, защити ме!” Артемида я превърнала в огромен къс красив кристал. Дионисий бил покрусен от постъпката си. Като изкупление облял кристала с най-хубавото си вино. И така аметистът добил лилавия си цвят. А Артемида я надарила със силата да предпазва от опиянение – в чест на бога на веселието. Но камъкът аметист е кристал от семейство кварцови. От старогръцки името му “аметустос” се превежда като “не пиян”, тъй като елините смятали, че предпазва от въздействието на алкохола, а на сутринта цери махмурлук. Древните гърци украсявали бокалите си с аметист, а по празниците носели пръстени с лилавия камък, за да не се напиват бързо. Според фъншуй, аметистово дръвче, поставено в югоизточен ъгъл (който е център на богатството), привлича парите в дома. А според аюрведа аметистът дарява благородство, състрадание, надежда и любов. Този камък възстановява баланса на вата и пита, спомагайки за контрол на по-емоционалния темперамент.   „ИНТЕРГЕОРЕСУРС“ – МИНЕРАЛИ И СКЪПОЦЕННИ КАМЪНИ ТЪРГОВИЯ СЪС СКЪПОЦЕННИ КАМЪНИ И МИНЕРАЛИ София, ул. Козяк 17, бл. 4 партер;  ; е-мейл: intergeoresource@gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.01.27", "title": " Аметистът разкрива невидимото"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d0%be%d0%b1%d0%bc%d0%b8%d1%81%d0%bb%d1%8f-%d0%b2%d1%8a%d0%b2%d0%b5%d0%b6%d0%b4%d0%b0%d0%bd%d0%b5-%d0%bd%d0%b0-%d0%b2%d0%be%d0%b5%d0%bd%d0%bd%d0%be-%d0%bf%d0%be/", "text": "Британското правителство разглежда възможността за въвеждане на военно положение на Острова в случай на безредици при евентуален брекзит без споразумение с Брюксел. Някои от вариантите предполагат извънредно или дори военно положение в съответствие със Закона за извънредни ситуации от 2004 г., съобщи  . Това ще позволи на британските власти да обявят комендантски час, да конфискуват имущество, да налагат забрани за пътуване и да използват войски, ако сметнат, че има заплаха за живота и здравето на населението. „Министър-председателят заяви, че може да има сътресения в случай на напускане без сделка. Като отговорно правителство обаче ние вземаме всички съответни мерки да сведем тези сътресения до минимум и да се погрижим страната да е подготвена“, посочи правителствен говорител.          ", "date": "2019.01.27", "title": " Лондон обмисля въвеждане на военно положение след Брекзит"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d1%81%d1%80%d1%83%d1%82%d0%b8-%d1%82%d1%80%d0%b8%d0%b5%d1%82%d0%b0%d0%b6%d0%bd%d0%b0-%d1%81%d0%b3%d1%80%d0%b0%d0%b4%d0%b0-%d0%b2-%d1%85%d0%b0/", "text": "В Хага взрив на газ е разрушил триетажна жилищна сграда, съобщава Асошиейтед прес. Под развалините има затрупани хора, като броят им не се уточнява. Според първоначалните хипотези причината за инцидента е взрив на битов газ.", "date": "2019.01.27", "title": " Експлозия срути триетажна сграда в Хага (ВИДЕО)"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0%d1%82-%d0%bb%d0%b8%d1%85%d0%b2%d0%b8%d1%82%d0%b5-%d0%b4%d0%b0-%d1%82%d1%80%d1%8a%d0%b3%d0%bd%d0%b0%d1%82-%d0%bd%d0%b0%d0%b3%d0%be%d1%80%d0%b5/", "text": "Очаква се лихвите да тръгнат нагоре, след като през последните години имаше тенденция за постоянен спад. “За икономиката и банковия сектор на България 2019 г. ще протече при очаквания за промяна в лихвения цикъл и по-вероятно забавяне на темпото на икономически растеж, предвид сигналите от заобикалящата външна икономическа среда и курса на паричната политика на водещите централни банки”, посочва председателят на Асоциацията на банките в България Петър Андронов в своя публикация в бюлетина на АББ. “За тези развития банките вече подготвят своите клиенти”, допълва той. Европейската централна банка (ЕЦБ) прекрати в края на 2018 г. програмата си за покупка на облигации на стойност 2,6 трлн. евро, като дава сигнал, че смята да увеличи лихвите след лятото. Но редица участници на пазара залагат на увеличение в минимални размери чак към средата на 2020 г. А преди това увеличение да се усети в България ще мине още доста време. Двама от членовете на Управителния съвет на ЕЦБ и водещи кандидати за поста на председател на ЕЦБ дадоха скептична оценка за възможността банката да увеличи лихвите през тази година. Беноа Кьоре и Франсоа Вилерой дьо Гало заявиха пред Bloomberg в Давос, че ЕЦБ прави оценка на икономическото забавяне на еврозоната и вероятното увеличаване на лихвите ще зависи от тази оценка. Мандатът на сегашния председател на ЕЦБ Марио Драги изтича през октомври. Според Кьоре е рано да се каже дали лихвите ще бъдат увеличени през 2019 г. За банковата система в България 2019 г. ще премине под знака на процедура за оценка на качеството на активите и стрес тест, които ще бъдат извършени от EЦБ в процеса по присъединяване към валутния механизъм ERM II и към банковия съюз, посочва Андронов. Резултатите от проверката на банките трябва да бъдат обявени през юли. На фона на увеличеното кредитиране, банките внимават да не разхлабват кредитните стандарти, да не допускат неразумно финансиране на бизнеса и населението, допълва той. Банките изчистват портфейлите си като необслужваните заеми намаляха до 8,8% в края на септември 2018 г. (при 16,9% в края на 2014 г.). Изразяваме надежда политическите процеси през 2019 г., както и аргументирането на политически тези, да не са за сметка на банките и техния имидж, тъй като е опасно подценяването на тяхната роля за общественото развитие и за икономическата стабилност на страната, посочва Петър Андронов.", "date": "2019.01.27", "title": " Очакват лихвите да тръгнат нагоре\t\t\t"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb-%d0%bf%d1%80%d0%b8%d0%b7%d0%bd%d0%b0-%d1%85%d1%83%d0%b0%d0%bd-%d0%b3%d1%83%d0%b0%d0%b9%d0%b4%d0%be-%d0%b7%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd/", "text": "Израелският премиер Бенямин Нетаняху заяви в неделя, че Израел признава лидера на опозицията Хуан Гуайдо за държавен глава на Венецуела, предава TACC. Специално видео съобщение от ръководителя на правителството по тази тема беше публикувано в социалната мрежа „Фейсбук“ от неговия офис. „Днес Израел се присъединява към Съединените щати, Канада и повечето страни от Латинска Америка и Европа. Днес обявявам, че признаваме новото ръководство на Венецуела“, каза Нетаняху във видеото.  ", "date": "2019.01.27", "title": " Израел призна Хуан Гуайдо за президент на Венецуела"}
{"url": "https://trud.bg/%d1%82%d0%be%d0%b4%d0%be%d1%80-%d1%82%d1%80%d0%b0%d0%b9%d1%87%d0%b5%d0%b2-%d0%b1%d0%b0%d1%82%d0%b5%d1%82%d0%be-%d0%bd%d0%b8-%d1%81%d1%8a%d0%b1%d1%80%d0%b0-%d1%81-%d0%bc%d0%b0%d1%80%d0%b8%d0%b0%d0%bd/", "text": "Тато заспиваше на песните ни Ожених се за всички жени, които обичах Краде се по целия свят, но тук няма спирка Вече имам съгласие от Мариана да снимам филм по книгата ми – Г-н Трайчев, през миналата година се завърнахте окончателно в България. Какви са новините около вас? – Най-новото е, че от няколко дни се опитвам да се свържа с режисьори, за да направя филм по автобиографията ми, а за един филм трябват доста усилия. Аз имах желание да направим този филм още преди години, заедно с Елен Уайлз, която е продуцент в Холивуд, като тогава само за две седмици бяхме събрали пет милиона за него. След това, обаче, не можахме да се разберем с Марианка, но с днешна дата вече всички имаме тотално съгласие за филма. – Как успяхте този път да стигнете до съгласие, защото не е тайна, че с вашата бивша дуетна партньорка и съпруга Мариана, почти не поддържате отношения? – По договор всички пари, които евентуално би спечелил този филм от моя страна отиват при сина ни Пантелей, защото се нуждае от някакъв финансов кик и може би това повлия за съгласието й. Моето желание е да направим продукцията в България с български режисьор – ще бъде един художествен филм по риалити събития. – На 28-ми януари имате рожден ден. Как ще празнувате? – Ще се съберем с най-близките ми хора в Клуба на журналиста в София. Иска ми се в това уютно заведение на Ивайло Диманов да направим сбирка с много веселие и музика, само дано не стане, както преди години, когато поканих 40 човека, а дойдоха 150 и се чудих какво да направя. – Най-нестандартният подарък, който сте получавал? – Много интересно е, че Данито (втората съпруга на Тодор Трайчев – балерината Даниела Винарова, с която имат дъщеря -Теодора – б.а.) ми направи невероятен подарък, още бяхме гаджета. Тогава работех в един клуб в центъра и тя ме изненада с един, мога да кажа еротичен подарък – никога няма да го забравя, а пък аз още същата вечер й направих предложение да се оженим. – Защо озаглавихте първата си биографична книга – “Рой недовършени неща” и бихте ли споделили някоя любима история от нея? – Това не е моя фраза, а на поета Владимир Башев, който е виновен за целия успех на музиката ни – той и Иван Славков, който като чу песните ни и изкрещя на сбирката ни на една поляна – да станат известни! И на следващия ден вече тръгнахме с Мариана… Във всяка глава на книгата ми има по нещо, но най-интересна може би беше срещата ни с Мариана. Тогава аз бях изгонен от момчешката ми група, заради запиване – млад бях и си пийвах, голяма работа… Тогава се събрах с двамата близнаци – Коко и Сашо Петров, който написа “Развод им дай”, взехме и един флейтист – Валери, за да се явим на конкурс, на който спечелихме първото място и заминахме за Куба. На този конкурс за първи път видях Мариана и ми направи впечатление, че когато тя тичаше към сцената, краката й почти не докосваха земята. След завръщането ни от Куба се срещнахме отново и тя ми предложи да отида с нея на концерт във Враца, защото си търсеше китарист, а аз я попитах два въпроса. Единият – дали ще има хонорар за мен, защото тогава работех в радиото и хонорарите бяха малки, а вторият беше моя редовен въпрос – вие девствена ли сте? Хората там ни харесаха, а после в ресторанта похарчихме скромния ни хонорар, за да благодарим на всички, които ни подкрепиха и не ни останаха пари за хотел. Добре, че двама наши приятели ни приютиха в стаята си и спахме буквално един върху друг на пода, защото нямаше легло… След това във влака си стиснахме ръцете и така стояхме в продължение на 6-7 години… – Истина ли е, че с Мариана сте били любими изпълнители на Тодор Живков? – Много често ходехме да пеем пред него, защото нашата музика беше много мелодична и в нея нямаше много рокендрол – нямаше къси рокли и тесни панталони, ние си бяхме като комсомолци и те ни обичаха за това. Аз го осъзнавах и затова се държахме като такива. Забавното е, че Тодор Живков много често заспиваше по време на нашите участия, но неговата дъщеря – Людмила, която беше като врабче с това много високо вратле и тя после сигурно му разказваше всичко. След като ни канеха толкова често, сигурно е имало защо, но никога не сме пили кафе с Живков например, а за някакви облаги не може да се говори. Мога спокойно да погледна Господ и да кажа – никога, на никого не сме искали нищо, въпреки че бяхме там почти всеки месец, когато идваха чуждите делегации. – Заминавате за Америка в пика на славата си у нас, успяхте ли да се докоснете до американската мечта? – Бяхме едни от първите, които избягаха в Америка и американската мечта започна веднага да се изпълнява, но не във финансово отношение. Още на първия ден след кацането ни и пет национални телевизии излъчиха това, че сме пристигнали в Америка – двама души, които са били много популярни в източния свят. Тогава започнаха концертите ни там, имаше дори концерт за Хирошима, бяхме често и подгряващи на велики американски изпълнители, като понякога даже пеехме по-дълго от тях. Сега искам да внедря американската музика и култура и у нас. В репертоара имам много кънтри песни и ако някой иска да разбере какъв е животът в Америка, може да научи повече от книгите ми и от тези песни, защото те са отражение на истинския живот. – Какво ви липсва най-много от Щатите? – Мисля, че видях всичко и на тази възраст вече почти нищо не ми липсва. Единствено децата ми липсват, но не мога да ги накарам да живеят по друг начин. Синът ми го заведох в Сан Франциско и той взе, че се ожени там преди две години, а дъщеря ми я заведох във Флорида и тя също взе, че хареса един човек и направо се омая от него. Вие жените знаете какво е, като харесате някого, а тя само на 21-години и заради него спря да пее, всичко спря, защото тоя Пит “бил божествено красив” и наистина той е по-умен и по-красив от нея. – След раздялата ви с Мариана, имахте ли връзки с американки? – Да, имах връзки – тогава бях млад човек. Връзките, особено музикантските, са много тайни, а и много явни в същото време, но са много. Като един човек на тази възраст мога да се обърна назад и да кажа, че всички цветове са ми познати, различни женски характери са ми познати и не бяха малко жените до мен, но всички жени, с които съм бил съм ги обичал. Ожених се за всички жени, които обичах, защото моите жени бяха най! Даниела например беше изключително красива – дъщеря на ген. Винаров. Тя беше много плавна и внимателна и още е всичко за мен. – Бихте ли се оженили отново и какво са изискванията ви към жените? – Не, няма да се женя повече в никакъв случай, много изисквания имам – искам да е много представителна, да ме държи гладен, да е красива и по възможност да е девствена. – Не криете, че една от причините да заминете за Америка е, че българинът не издържа на слава и пари, а на какво издържа нашенецът? – На всичко друго издържа, обаче му липсва чувството за мярка, когато се сдобие с власт – то си личи, пуснете телевизора и ще видите Парламента. Освен това, парите са огромен проблем за българина, защото той иска да има още повече отколкото има и това е страшно. Просто иска да ги има и използва начини, които не са съвсем регламентирани. Хубаво е да има дозирано отношение към нещата, а тук я няма тази граница. Не само тук се краде, краде се по целия свят – и в Департамента на САЩ дори, но се краде културно, пропорционално, докато тук няма спирка. – Защо се върнахте окончателно в България? – По някакъв начин вече уредих децата си там. На Теодора успях да взема къща, а на Панталей му приписвам от банковите спестявания. Видях, че отношенията между Теодора и Пит Гудрич са прекрасни и веднъж, когато бях при тях – седях, скучаех и пушех цигара след цигара пред къщата и тя ми каза – отиди в България, имаш толкова приятели и какво да правиш там. След това отидох при Панталей и му казах, че отивам да го видя, но си държах очите отворени – как се обичат със съпругата му, как се целуват, дали се целуват… Те са женени от две години и видях, че положението и там е нормално и пак чух същите думи – баща ми, ти имаш статут в тази страна, отиди си в България, престани тук да пушиш и нищо да не правиш. И аз взех, че си дойдох. – Коя от вашите емблематични песни има най-интересна история? – “Искам да те нарисувам”. Едно от особените неща на Мариана беше, че като види, че нещо става и започва да плаче, това е ужасно. Тогава, като влязохме в студиото и направихме песента и тя започна да плаче, което за мен беше показателно, че песента е хубава. След 2-3 дена, обаче тя ми направи забележка, че в припева нещо не й се връзва смислово. Аз го промених и после той вече не звучеше така, както в оригинала – тя се оказа права, това не съм го казвал. Въпреки тази забележка, аз бях убеден, че това е песента на живота ми и наистина се оказа така. – Много от вашите близки вече не са на този свят. Сънувате ли ги и вярвате ли, че душата продължава да живее? – Преди не сънувах въобще, а сега вечер много често сънувам и дори си говоря с тях, в един момент си викам – да не съм полудял? Като сънувам Данито (съпругата му –б.а.) и тя ме пита – вие как сте, грижиш ли се за кучето, изобщо живота добре ли е при вас? После ми казва – айде, чакаме ви! Викам й – чакай ни и така целият ни разговор минава в такъв, много весел вариант. – Любима мисъл? – Светът делим на две –едните го могат, другите – не! Нашият гост  Известният музикант Тодор Трайчев напуска България, точно когато се радва на най-голям успех в годините на развития социализъм. Една от причините е, че със съпругата му и дуетна половинка – Мариана имат близо 350 участия в годината, което води до голяма умора и изостряне на личните им отношения. Пристигането им в Америка в началото оказва положително влияние, впоследствие обаче те се разделят окончателно. От дуета има остават незабравими песни като “Искам да те нарисувам”, “Слънчева жена”, “Зад прозореца”, “Завръщане”, “Прощавай, палавнице”. След “бягството” в Щатите хитовете им са забранени за излъчване и повечето ленти са унищожени, но някои от тях оцеляват, благодарение на колегите на Тодор от националното радио.           ", "date": "2019.01.27", "title": " Тодор Трайчев: Батето ни събра с Мариана"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d1%80%d0%b5%d0%b7-%d0%bf%d1%80%d0%be%d0%b3%d0%bb%d0%b5%d0%b4-%d0%ba%d1%8a%d0%bc-%d0%bf%d0%b0/", "text": "В Смолянска област остава в сила бедственото положение, но обстановката постепенно се нормализира. Бедственото положение остава в сила докато се отворят всички участъци от републиканската мрежа и се възстанови електрозахранването във всички населени места, предаде  . Поетапно бе възстановено електрозахранването в смолянските общини Доспат и Борино. От 14 ч се ограничава движението през Проглед-Пампорово, за да могат туристите да се придвижат спокойно, каза областният управител на Смолян Недялко Славов. „В 14 часа ще въведем ограничения на прохода на Проглед и ще забраним влизането на коли от Проглед към Пампорово, което ще позволи изтеглянето на трафика от Пампорово към Проглед и Чепеларе, тоест този път от Пампорово към Проглед и Чепеларе ще е еднопосочен. Трафикът от областния град приоритетно се насочва през прохода Рожен, където в 14 часа ще отпаднат ограниченията за придвижване с вериги. Пътуващите от езерата и посока вътрешността на страната ще бъдат пренасочвани през Смолян и прохода Рожен. Идеята е максимално да намалим входящият трафик към курорта Пампорово, за да можем да изтеглим хората, които са там“, каза областният управител на Смолян Недялко Славов. „Нормална е проходимостта на Рожен и Пампорово“, каза той по-рано през деня. „Ограниченията остават предвид факта, че трябва да имаме възможност да реагираме в по екстремни ситуации, тъй като се предполага следобед интензивен трафик от и към курорта Пампорово, както и към областният град. Възможно е преминаването с вериги през прохода Рожен и Пампорово. Затворен остава проходът Превала, както и пътят Момчиловци-Лъки“, каза Недялко Славов.  ", "date": "2019.01.27", "title": " Спират движението през Проглед към Пампорово, за да могат да се придвижат туристите\t\t\t"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d1%83-%d1%81%d0%bf%d0%b8%d1%80%d0%b0%d1%82-%d1%81-%d1%83%d1%87%d0%b0%d1%81%d1%82%d0%b8%d1%8f%d1%82%d0%b0/", "text": "Най-популярният дует на хип-хоп сцената СкандаУ слизат временно от сцената преди големия си концерт в „Арена Армеец“. Лъчо и Тото, които иначе имат натоварен с клубни участия график, си взимат почивка, за да се подготвят за представянето си на 6 април.  На 31 януари в столичния столичния Club Eleven те ще направят последно пре-парти на шоуто, което готвят вече година, а следващите им клубни изяви ще бъдат чак края на април или началото на май. Участието им няма как да мине без тоталните хитове: „Хайвера“, „Чужди усмивки“, „Кокаина“ и т.н, обещават любимците на тийнейджърките.  Последното им парче „Но!“ с Чарли се приема доста добре от публиката и няколко седмици държи челни места в класациите.  ", "date": "2019.01.27", "title": " СкандаУ спират с участията"}
{"url": "https://trud.bg/%d0%b4-%d1%80-%d0%b0%d0%bd%d0%b3%d0%b5%d0%bb-%d0%ba%d1%83%d0%bd%d1%87%d0%b5%d0%b2-%d0%b2-%d0%bf%d0%be%d0%b2%d0%b5%d1%87%d0%b5%d1%82%d0%be-%d1%81%d0%bb%d1%83%d1%87%d0%b0%d0%b8-%d0%b2%d0%b8%d1%80%d1%83/", "text": "Броят на болните от грип тази зима не е по-голям, в сравнение с миналата година. В повечето случаи на усложнения след респираторна инфекция обаче се доказва именно наличие на грипния вирус, коментира по   главният държавен здравен инспектор д-р Ангел Кунчев. Засегнати от епидемията са повече хората в активна и в детската възраст. Почти във всички лечебни заведения, в които има недостиг на легла, заради големия брой болни, са осигурени допълнителни места, където е необходимо – дори отделения. Специалистът съветва при първите симптоми да се приемат антивирусни медикаменти. Децата обаче задължително трябва да бъдат прегледани от лекар. Специалистът посочи, че спецификата на вируса определят възрастовите групи, които засяга: „Тази грипна епидемия като заболеваемост и като интензитет не много по-различна, дори нещо повече – дори е малко по-слабо интензивна в сравнение с миналата година, но поради специфичните характеристики на вируса се засягат по-различни възрастови групи. Не, както винаги казваме, хората над 65-годишна възраст, а по-скоро активната и детската възраст. Процентът на усложнения също не е по-висок, но те са сравнително по-тежки, когато става въпрос за засягане на тези нехаратерни групи. Това прави впечатление на обществото и това е нормално“, каза д-р Ангел Кунчев. По време на епидемия инфекцията е толкова разпространена, че шансът активно живеещите хора да се срещнат с вируса е много голям. Самолечението крие риск за развитие на сериозно усложнение. Д-р Кунчев все пак препоръчва прием на антивирусни лекарства (съдържащи оселтамивир или занамивир) още при първите симптоми. „Много са ефективни, но приети рано – най-късно до 48-ия час. След това ефектът им е по-слаб“, предупреди специалистът. Антивирусните препарати са подходящи и за деца. За тях има лекарства и под формата на суспензия. Ако състоянието на болния не се подобрява, той трябва да посети лекар. Това е задължително при децата, още при първите симптоми. Д-р Кунчев отново напомни, че не трябва да се приема антибиотик в началото на заболяването. „Основното заболяване е чисто вирусно-грипно. И пневмониите са грипни, бактериите нямат отношение. Антибиотиците имат приложение, само ако е доказана бактериална суперинфекция. В повечето случаи вирусните пневмонии се лекуват в болница“.", "date": "2019.01.27", "title": " Д-р Ангел Кунчев: В повечето случаи вирусните пневмонии се лекуват в болница\t\t\t"}
{"url": "https://trud.bg/%d0%b4%d0%b6%d0%b5%d0%bc%d0%b0-%d0%b0%d1%80%d1%82%d1%8a%d1%80%d1%82%d1%8a%d0%bd-%d1%80%d0%be%d0%b4%d0%b8%d1%85-%d1%81%d0%b5-%d1%81-%d1%88%d0%b5%d1%81%d1%82-%d0%bf%d1%80%d1%8a%d1%81%d1%82%d0%b0-%d0%bd/", "text": "Мразя да се гледам Избягвам партитата Да се издокарваш е адски скучно Държа хората да ме уважават и да не гледат на мен като на поредното момиче с готин задник Особено любима ми е ерата на Лондон от 60-те години на миналия век. Ако можех да се върна с машина на времето бих живяла в този период Джема Артъртън е още една прекрасна експортна стока от Великобритания за Холивуд. Тя изгрява с ролята си на Бонд-мацка в “Спектър на утехата” редом до Даниел Крейг и още преди 12 години се превръща в сексуална атракция за милиони зрители. После се доказва и като наистина гореща актриса с екшън роли в “Изчезването на Алис Крийд”, “Принцът на Персия”, “Бягството” и “Сблъсъкът на Титаните”. Тя е номинирана за няколко награди за ролите си, а бъдещето е пред нея. С това тяло Джема Артъртън няма да гладува. Тази година излизат няколко филма с нейно участие, включително “Звездното куче и турбо котката” и “Murder Mystery”. – Джема, Вие сте имали едно доста нетрадиционно детство и специфични проблеми, които са започнали още с раждането Ви. Бихте ли разказали малко повече? – Да, родих се с шест пръста на всяка ръка. Наистина ужасен генетичен дефект – полидактилия. Тази аномалия се лекува по хирургически път. Лекарите са направили операция и са премахнали допълнителните пръсти, които дори не са били с кост. С този бекграунд наистина имах едно по-интересно и нестандартно детство. Винаги ще нося този несъзнателен спомен за дефектите, с които съм се появила на този свят. Няма как това да не се отрази на един човек. – Кой Ви е любимият филм, в който участвате? – Не мога да кажа. Имала съм щастието и привилегията да участвам в страшно много хубави проекти, но ми е трудно да откроя някое заглавие. Аз гледам на работата си по друг начин. Освен това мразя да се гледам. Наистина изпитвам неудобство от своя голям образ, прожектиран в тъмния салон. Побиват ме тръпки, цялата ставам кълбо от нерви и си излизам от салона. Особено ми е странно да се гледам в екшън сцени, а се случи така, че вече имам доста екшън роли зад гърба. Направо си станах една екшън героиня. – Лесно ли се работи в Холивудската система? – Зависи. Все още има страшно много трудности, предизвикателства и предразсъдъци. Но нещата се променят. Важно е да се разбираш с хората, с които работиш. Важно е да бъдете на една страница. Аз извличам страшно много дивиденти, когато работя и общувам със сродни души. Държа хората ме уважават и не гледат на мен като на поредното момиче с готин задник. Но ми се е случвало да попадна точно на това отблъскващо отношение. Тръгвала съм си от снимачните площадки на големи филми заради такива ситуации и бих го направила отново без да се замислям. Сексисткото отношение не може да е част от моя живот. Аз искам да изпитвам удоволствие от работата, която върша. – Променя ли се ситуацията на актрисите през последните години? – Все още бих казала, че е трудно за едно момиче да пробие и да се ориентира в този свят. Има определено време за младите актриси, в което те имат възможност да капитализират върху желанието на индустрията за млада плът и да изиграят всичките млади любовници, гаджета и героини на света. Но този времеви прозорец се затваря сравнително бързо. За мъжете няма проблем да играят, на която и да е възраст. – Каква бяхте като тийндейджърка? – Бях доста буйна рокерка и пънкарка и постоянно се озовавах в някаква ужасна банда. Пишех доста слаба музика, но нямам нищо против някой ден да изиграя някоя рок или пънк звезда. От малка се опитвах да излизам от определените кутийки и рамки за поведение, от очакванията на обществото. Дори и сега, например, най-досадното нещо са светските събития, свързани с работата и средата ми. Избягвам тези партита и мразя цялата суета около премиери и награди. Да се издокарваш е адски скучно. – Бихте ли променили нещо от младостта си? – Нищо не бих променила. Но ако имах тази хипотетична възможност с удоволствие бих се върнала назад във времето и бих живяла в някои от легендарните епохи. Особено любима ми е ерата на Лондон от 60-те години на миналия век. Ако можех да се върна с машина на времето бих живяла в този период. Партитата тогава вече наистина си е струвало да бъдат посещавани и звучи омагьосващо човек да потъне в тази култура. – Как гледате на глада за британски актьори и акценти в Холивуд? – Това е прекрасно, много се радвам как ни посрещат в Америка и винаги ще съм благодарна на възможността да работя и там. Киното се обогатява от подобна динамика. В момента наблюдаваме изобилие от английски актьори и актриси, които блестят в холивудските филми. – Великобритания предлага изобилие от диалекти. Вие имахте ли специфичен начин на говорене преди да станете актриса? – Всъщност като по-млада говорих с ясен кокни акцент. Кокни акцентът е типичен лондонски акцент, много популярен сред някои определени среди и романтизиран като акцента на гангстерите и коравите копелета във филми като “Две димящи дула” и “Гепи” на Гай Ричи. Аз също говорех на кокни. Но след като влязох да уча актьорско майсторство преминах на по-класически литературен английски и смекчих драматично своето кокни говорене. Но беше забавно, признавам си. – Какви са любимите Ви хобита? – Обожавам да играя на компютърни игри. Но съм ужасно слаба. За съжаление наистина нямам талант в тази сфера и се радвам, че не съм избрала подобен професионален път. Но пък съм страшно амбицирана и нахъсана да се представям добре. Конкурентна съм по природа. А когато се случи да не съм най-добрата в нещо, което ми харесва да правя и направо откачам. Точно такъв е случаят с компютърните игри.", "date": "2019.01.27", "title": " Джема Артъртън: Родих се с шест пръста на всяка ръка\t\t\t"}
{"url": "https://trud.bg/%d1%81%d0%b0%d0%bb%d0%b2%d0%b8%d0%bd%d0%b8-%d0%b7%d0%b0%d0%bf%d0%bb%d0%b0%d1%88%d0%b8-%d1%81%d1%8a%d1%81-%d1%81%d1%8a%d0%b4-%d0%b5%d0%ba%d0%b8%d0%bf%d0%b0%d0%b6%d0%b0-%d0%bd%d0%b0-%d1%81%d0%bf%d0%b0/", "text": "Италианският вътрешен министър Матео Салвини заяви, че събира доказателства срещу екипажа на спасителен кораб, плаващ под холандски флаг, на фона на призивите мигрантите да бъдат допуснати, предава AFP. „Имаме конкретни данни, за да декларираме, че капитанът и екипажът на Sea Watch 3 са изложили на опасност живота на хората на борда, като не се подчинили на точните указания преди няколко дни да ги оставят в най-близкото пристанище, а не в Италия!“, каза Салвини. „Доказателствата ще бъдат предадени на съдебните органи“, добави той, обвинявайки капитана и екипажа в „престъпление и явно желание да използват тези имигранти в политическа битка“. Салвини отказа да отвори пристанищата за мигрантите, спасени в Средиземно море преди повече от седмица, като каза, че корабът е имал възможност да акостира, докато е плавал през либийски, тунизийски и малтийски води.", "date": "2019.01.27", "title": " Салвини заплаши със съд екипажа на спасителен кораб, превозващ мигранти"}
{"url": "https://trud.bg/%d0%b1%d0%bb%d1%8f%d1%81%d0%ba%d0%b0%d0%b2%d0%be-%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d0%ba%d0%b0%d1%82/", "text": "Общото между Джон Кенеди, Ричард Никсън, Джими Картър и Роналд Рейгън е не само това, че са били господари на Белия дом, но и че като президенти на САЩ са се возили в лимузини Continental на американската компания Lincoln. Престижната щатска марка днес се намира в труден период – не само защото последните четирима президенти използват Cadillac, но и защото продажбите за цялата 2017 г. са паднали под 200 хиляди коли, пласирани основно в САЩ, Близкия изток, Китай и Южна Корея. Със специална серия Lincoln отбелязва 80-ата годишнина от представянето на първата лимузина Continental през 1939 г. и напомня за златния си период от 60-те и 70-те години на миналия век. Лимитираното издание Lincoln Continental 80th Anniversary Coach Door Edition ще бъде произведено само в 80 екземпляра по случай 80-ия рожден ден на модела. В сравнение със стандартното изпълнение междуосието е увеличено с 15 см, за да има повече пространство в дългата 5,27 м лимузина. Колите от специалната серия са оборудвани със срещуположно отварящи се врати. В Европа с подобни врати се отличава Rolls-Royce, но в Щатите те са добили много по-голяма популярност с Lincoln Continental. Четвъртото поколение на модела (1961 – 1969 г.) също е със срещуположни врати. Именно в такъв автомобил, но в открит вариант, е прострелян Джон Кенеди на 22 ноември 1963 г. в Далас. Освен с удължената база и широко отварящите се срещуположни врати, юбилейният лимитиран модел на Lincoln изкушава с много стилен интериор, в който повечето детайли са ръчно изработени от най-качествени материали като кожа, алкантара, кашмир. Луксът на задните места е забележителен, тъй като това е шофьорска лимузина, в която собственикът се вози в пълен комфорт. Между двете места отзад има сгъваема масичка с поставка за таблет и гнездо за безжично зареждане на телефони. Седалките имат 30 опции за настройка, вътрешното осветление също може да се регулира по различни начини, а аудиосистемата се адаптира автоматично към нивото шума в кабината. Специални надписи на праговете показват, че това е автомобил с уникален номер (от 1 до 80) от специална серия. Head-up дисплеят пред водача е с такава резолюция и контраст, че може да се вижда със слънчеви очила. Под дългия преден капак работи типичен американски мотор V6 с обем 3,0 л и мощност 400 к.с., постигната с двойно турбо пълнене. По избор на водача пътуването може да се извършва в спортен, стандартен или комфортен режим. Цената на специалната серия е малко над 100 000 долара, двойно по-висока от стандартния модел, но изненадващо ниска в сравнение с цените на подобни лимузини в Европа.", "date": "2019.01.27", "title": " Бляскаво завръщане на президентската лимузина\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%b7%d0%b0-%d0%b2%d0%b0%d0%bd%d0%b4%d0%b0%d0%bb%d1%81%d1%82%d0%b2%d0%be-%d0%bd%d0%b0/", "text": "Сигналът в полицията е подаден тази сутрин около 5.10 часа, съобщиха от МВР. По първоначални данни в столичния квартал „Младост“ 2 са увредени около 30 автомобила. Задържани са двама 19 – годишни, съпричастни към извършеното деяние. Работата на полицията по установяването на други участници в проявата продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.27", "title": " Задържаха двама души за вандалство над 30 коли в столичния квартал „Младост“"}
{"url": "https://trud.bg/%d1%8f%d0%bd%d0%ba%d0%be-%d1%8f%d0%bd%d0%b5%d0%b2-%d0%b8%d0%b7%d1%82%d0%be%d0%ba-%d0%b8%d0%bb%d0%b8-%d0%b7%d0%b0%d0%bf%d0%b0%d0%b4/", "text": "Всеки нов народ започва с влияния и заимствания Русофилите докараха първата национална катастрофа, а германофилите втората Ние стоим между началото на небето и началото на земята Янко Янев е от ония тълкуватели на битието, които изричат пророчества. Още през 1933 г. той предупреди да не очакваме нещо от Европа. Тогава старият континент е объркан и подвластен на “маймунската софистика”. Такъв е и днес с един съюз, който започва да се разпада. Родом от Пещера, Янев е представител на българското ницшеанство и неохегелианство. Следва философия и история в Лайпциг, Фрайбург и Хайделберг. Защитава докторат на тема “Живот и свръхчовек”. Завежда културния отдел към Министерството на народното просвещение. След 1934 г. се установява в Германия, чете лекции в Берлинския университет по културна история на България. Загива по време на бомбардировките през 1945 г. У нас Янев е в кръга на сп. “Златорог”, където излиза статията “Изток или Запад”. В тези посоки е ориентиран домашният политически компас. По хълмовете на времето стрелката се върти наляво или на дясно. Славянофилството е “заръждавяло” още от времето на Христо Ботев. Русия ни освободи, но веднага се намесиха западните сили. Берлинският конгрес разпокъса земите, населени с етнически българи. Сетне русофилите докараха първата национална катастрофа, а германофилите втората. Третата дойде пак с дружните усилия на Изтока и Запада на конференцията в Ялта. Съюзниците си стиснаха ръцете и ни затвориха в Социалистическия лагер. За тъй наречената Демокрация си приписаха заслугата западняците. Официално влязохме в Европа, която открай време се гаври с нас. Сега ще договаряме самолети от Запад, но има предложение и от Изток. “И тъй – обобщава Янко Янев, – застанали между два свята, не можем да чакаме помощ нито от славянския изток, нито от обществото на уморените западни народи. Остава само един-единствен път – пътят към самите нас…” По кой път? За първи път ние поставяме този въпрос с тая решителност, с която никога не е бил поставян досега. Защото сме нямали до днес никаква философия на българската история и защото на тоя въпрос се е гледало най-често от “книжовно”-педагогично и моралистично-реакционно гледище. Трябва да се има предвид, че нашата душа днес е разтревожена и ако не искаме да бъдем само един отпадък от ракетите на днешния революционен човек, трябва да бъдем смели като никога и да поставим проблемата за българската участ неотвратимо и ясно. Това не е само един въпрос на политиката, а на цялото ни културно и национално битие. Важното е да се знае преди всичко, че не сме народ, който може да се отъждестви с който и да е друг народ, че ние представяме нещо съвсем самостойно, особено, първично. Колкото и близки да сме на славянския свят, ние не сме славяни в истинския смисъл на думата, както не сме и никакъв западен народ. Нямаме нищо общо с източната екстатика, нищо с механичния формализъм на западната цивилизация. Нито мистичното, нито рационалното начало е присъщо на българския дух. Затова нашата проблема се движи между Изток и Запад; тя не се покрива нито със света на тайната, нито със света на знанието; не е нито божествен, нито човешки, нито само духовен или само материален момент. Ние стоим между началото на небето и началото на земята, без да бъдем само пустинници или само пленници на живота. Несъмнено и в нас живеят славянски сили. Но колкото и значителни да са, те нямат първично действие и не могат да съдействат за нашето бъдещо развитие, защото не са органически, не са сраснали с нашата първосъщинска особеност, а са наследени. Но и да допуснем, че сме славяни, какво можем да очакваме днес от славянството? Къде е славянското царство? Това, що наричаме славянство, не е друго освен една абстракция, една категория на историкософското мислене, което имаше живот и действителност само в миналото. Днес душата на изтока е престанала да се чувства славянска. Стихиите, които изразяваха могъществото на славянството и които често са заплашвали западното царство на човека със своята тайнственост и фантастика, всички тия сили на апокалипсиса и метафизичната химника, на религиозната глъбина, на националния романтизъм и живото богоносно слово – отдавна са превърнати в сили, които движат гигантски мотори и са превърнали цялата славянска епопея в американски техницизъм. Ненапразно има днес в Русия цели американски селища; нищо друго не се строи там освен чудовищни заводи и фабрики за динамит, за трактори и автомобили. Че и там, подобно в Ню Йорк, времето е пари, че индустриализираните маси живеят в разрив с капитализма, че гнетът на техническото робство е надминал робството в капиталистичните страни, че социализирането на живота е довело проституция на еротиката, на личността – това е краят на славянството и заместването му с американския бандит и американската блудница. Ето защо напразно бихме очаквали спасение от славянския тракторизиран изток. Ако някога Москва е била прицелна точка за нашето развитие, това се оправдава с помирителния акт на Освобождението, както и с това, че руската общественост и образованост, колкото назадничеви и закъснели да са били в сравнение с напредъка на германския и романски свят, са били най-близки за първите ни общественици и за интелигенцията. Безспорно и тогава тоя път е бил погрешен, и тогава би трябвало да се отклони развитието ни и да се насочи към други хоризонти, още повече, като се знае, че тоя път не беше друго, освен подражаване на външната и административна форма на руския живот. Може би никой българин не е могъл да се срасне с душата на славянина и да разбере пустинното й мълчание както нейната нелогична и противоречива същност. И не само българинът, но който и да е друг представител на западните народи едва ли би могъл да погледне в дълбините на тая душа, която живееше заключена в своето царство, недостъпна и необяснима за никой човешки разсъдък. Може би тъкмо тая душа на неизвестното и безбрежното са имали предвид Хердер или Шпенглер, Кайзерлинг или Мьолер Ван ден Брук, когато са писали, че на Русия предстои голямо бъдеще. Но тая душа днес е преобразена и цинично усмихната към целия свят; от нейната страхотност и безмълвност, която изкуси дори Наполеона и го привлече в широкото си царство, не е останало нищо. А Запад? Тук засягаме най-сложната страна на проблема за нашето самосъзнание, защото още от началото на политическото освобождение в нашия живот започнаха да действат формите на европейската цивилизация. Създадоха се традиции в политиката и културата, институти и мирогледи, програми на образованието, заети от запад – също тъй по най-смешен и безотговорен начин. Едва ли някога ще можем да се освободим от въздействието на западния дух, особено от ония категории, в които той се е осъществил през неговата класическа и романтична епоха; и трябва да се признае, че нашата метафизика и музика, устройството на висши учебни заведения, както и символичното саморазрушение на личността в изкуството, критиката на художественото съзнание – дойдоха от запад. Не можем да не бъдем признателни на западната култура. Но колкото и голяма да бъде нашата благодарност, трябва да се подчертае, че – подобно първото влияние на русизма – и западното влияние е една от причините, задето и до днес българският дух не е могъл да стъпи на здрава почва и да тръгне по своя истински и самоотговорен път. Не само руското, но и западното влияние е твърде много допринесло за засилване на безисторичния хаотизъм на нашето съзнание, особено когато се има предвид, че в много по-голяма степен западът е влиял у нас със своите технически ефекти, отколкото с дълбочината на своята мисъл. Историята на нашата интелигенция ще се натъкне тъкмо на тая страна на чуждите влияния и ще посочи, че ползата е била еднаква с вредата. Безспорно всеки нов народ започва с влияния и заимствания, но това става по един начин, съвършено различен от тоя, по който нашите интелигенти се втурнаха по големите западни градове и се върнаха в отечеството си по-груби и по-смешни, отколкото са били, преди да се запознаят с духа на техниката и цивилизацията. Истинският път на подражаване и заимстване е съвсем друг, тъй като той се извършва в името на националното самоосъзнаване и облагородяване, а не само в усвояване и пригаждане на външни, ефектно-помпозни форми, които могат да бъдат само прикачени и пришити, но не и вътрешно изживени и сродени със силите на първородното битие. Особено днес не можем да очакваме никакво разрешение на националната ни участ чрез подражаване на западната цивилизация. Европа, която днес е объркана, прилича по-скоро на някаква грозна и прегърбена богиня, в чиито очи не играе никакъв пламък и която още продължава да скимти из своите запустели чертози, без да подозира, че само една мълния от небето ще я срази завинаги. Тоя континент, по който са префучали досега всички бури на историята, днес няма никаква опора, никаква догма, никаква религия. Какво можем да очакваме от един свят, който си отива?  Там всички лирически сили са прогонени, нихилизмът е нахлул по всички посоки, свободата отдавна е станала насилие, животът – алгебра. От тая Европа на израждаща се цивилизация и маймунска софистика, която залязва под тежестта на своята техника – от тая Европа не можем да очакваме нещо; можем да бъдем само свидетели на нейния трагизъм и да вземем поука от нея, че само расовият и вдъхновен човек е божествен, останалото е израждане на личността и пигмейство. И тъй, застанали между два свята, не можем да чакаме помощ нито от славянския изток, нито от обществото на уморените западни народи. Остава само един-единствен път – пътят към самите нас…” (Със съкращения.)          ", "date": "2019.01.27", "title": " Янко Янев: Изток или Запад\t\t\t"}
{"url": "https://trud.bg/%d1%82%d0%be%d0%b2%d0%b0%d1%80%d0%b5%d0%bd-%d0%b2%d0%bb%d0%b0%d0%ba-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0-%d0%b2-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%be-%d0%bd%d1%8f/", "text": "Товарен влак е дерайлирал на подбалканската жп линия в събота вечер. Инцидентът е станал около 19 часа край гара Шивачево (обл. Сливен). Пострадали няма, съобщава bTV. Заради инцидента през нощта участъкът между Шивачево и Твърдица остана затворен през нощта. Малко преди гара Шивачево два от вагоните са излезли от релси. Влакът продължил пътя си и разбил перона на гарата. Така той преминал още близо 10 км в посока Твърдица, като по пътя си е изкъртил траверси. Композицията е пътувала от Бургас за Пирдоп, като всички вагони са били празни. Още преди полунощ са започнали дейностите за отместването на вагоните, а експерти вече са се заели с изясняване на причините за дерайлирането. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Товарен влак дерайлира в Сливенско, няма пострадали"}
{"url": "https://trud.bg/%d1%83%d0%b5%d1%81%d1%82-%d1%85%d1%8f%d0%bc-%d0%b2%d0%bb%d0%b8%d0%b7%d0%b0-%d0%b2-%d0%bd%d0%b0%d0%b4%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d0%b4%d0%b5%d1%81/", "text": "Появата на нов силен играч отлага продажбата на Кирил Десподов, която явно ще стане факт в последните часове на трансферния прозорец, затварящ на 31 януари. Английският „Уест Хем“ влиза в наддаването за звездата на ЦСКА и то явно с много сериозна ставка. Индикация за нови обстоятелства по трансфера дава промяната в плановете на „червените“. Очакваше се столичният гранд да обяви този понеделник новия клуб на Футболист №1 на България след близо 3 месеца преговори с половин дузина отбори. В рулетката на трансфера се завъртяха английските „Уотфорд“ и „Кардиф“, както и италиански, холандски и белгийски тимове. Клубът от Уелс спешно търси нов нападател след трагедията с аржентинеца Емилиано Сала, изчезнал заедно със самолет над Ла Манша.  ЦСКА пази абсолютна конфиденциалност относно преговорите. Английски мениджър, който работи с „Уест Хем“, е от вчера в София. Британският клубът вече е работил със собственика на ЦСКА по времето на славния мениджър Хари Реднап. Тогава Гриша Ганчев продаде от „Литекс“ на лондончани Светослав Тодоров, а Радостин Кишишев изкара проби в тима преди да заиграе във Висшата лига.", "date": "2019.01.27", "title": " „Уест Хем“ влиза в наддаването за Десподов"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b5%d0%bb%d0%b5%d0%ba%d1%82%d1%80%d0%be%d0%b7%d0%b0%d1%85%d1%80%d0%b0%d0%bd%d0%b2%d0%b0%d0%bd%d0%b5%d1%82%d0%be-2/", "text": "Всички екипи на Електроразпределение Юг продължават възстановителните дейности за засегнатите населени места в Родопите. Основните аварии са скъсани електропроводи и счупени стълбове от разпределителната мрежа вследствие на множество паднали дървета. Това съобщиха от пресцентъра на Електроразпределение Юг. Дружеството възстанови електрозахранването за гр. Доспат. Допълнително чрез мобилни агрегати ще бъде подсигурено захранването с вода на Доспат и Борино. В събота, 26.01.2019 г., дружеството успя да възстанови захранването на гр. Сърница чрез мобилни агрегати. Днес ще бъде доставен още един мобилен генератор в града. Усложнена остава обстановката за селата в общини Доспат и Борино, като приоритетно се работи по отстраняване на повредите, а където е възможно, се организира включване на мобилни агрегати. Същевременно продължават дейностите в засегнатите села в района на Смолян. В Електроразпределение Юг продължава да функционира Кризисен щаб за по-добра координация на възстановителните дейности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Възстановено е електрозахранването в град Доспат"}
{"url": "https://trud.bg/%d0%bb%d0%b5%d0%b9%d0%b4%d0%b8-%d0%b3%d0%b0%d0%b3%d0%b0-%d0%bf%d1%80%d0%b5%d1%80%d0%be%d0%b4%d0%b5%d0%bd%d0%b0%d1%82%d0%b0-%d0%b7%d0%b2%d0%b5%d0%b7%d0%b4%d0%b0/", "text": "Поп-сензацията Лейди Гага отново е в центъра на медийното внимание. Причината този път не са скандалните й изпълнения или визия, а актьорският й талант. Певицата за първи път в кариерата си е номинирана за най-престижните филмови награди „Оскар“ в категориите „Най-добра актриса“ и „Оригинална песен“ (Shallow), благодарение на продукцията „Роди се звезда“. Тя е спрягана за фаворит да спечели и в двете категории. Участието на Лейди Гага в главната роля в “Роди се звезда” е вероятно най-доброто й кариерно решение от поне десетилетие. Този проект буквално “прероди” Лейди Гага на световната сцена. Въпреки че тя винаги ще остане една от най-влиятелните съвременни жени в шоубизнеса, нейната “звезда” започна малко по малко да угасва с всеки следващ проект. Все пак преди да стигне до това ниво, певицата извървява дълъг път. Стефани Джоан Анджелина Джерманота, както е известна по паспорт Лейди Гага, е родена на 28 март 1986 г. в Ню Йорк, в семейството на италиански имигранти. Завършва същото частно девическо католическо училище в Ню Йорк, в което е учила и Парис Хилтън. На 19 г. напуска семейното огнище и започва работа на 3 места. Явява се множество прослушвания, на които й казват, че има страхотен глас, но няма излъчване. В последствие сключва договор като автор на текстове и композитор с компанията Sony. Тогава изпълнителят Ейкън чува няколко нейни демо записи и я харесва. Благодарение на това Гага подписва договор с Interscope Records, запознава се с продуцента RedOne, с когото правят някои от най-известните й песни. А псевдонимът й, вдъхновен от песен на Queen, идва от театралното й поведение на сцена. През 2008 г. Лейди Гага пуска първия си сингъл Just Dance. Парчето покорява класациите в десетки страни. Втората й песен Poke Face също е огромен хит в целия свят и с него успява да се наложи на музикалната сцена. Започва да изгражда имиджа, с който се прославя навсякъде – дръзка, провокативна, непредсказуема. Всички нейни песни от онова време стават световни хитове – LoveGame, Paparazzi, Bad Romance, Telephone и Alejandro. Те са част от дебютния й албум The Fame (излиза през 2008 г.) и допълнението към него The Fame Monster. По онова време тя е първата изпълнителка, която дава име на своите фенове – нарича армията си от последователи “чудовища” (monsters), а самата тя се провъзгласява за тяхна “Майка”. Вторият албум на Лейди Гага идва с големи очаквания към нея. Вече е на върха не само на собствената си кариера, а и в музикалния бизнес. Успехите и продажбите й са нечувани за нов изпълнител, а критиците започват да я оприличават на Кралицата на попа, Мадона. Сравненията достигат връхната си точка през 2011 г. с появата на първото парче от едноименния албум на Гага – Born This Way. Певицата е обвинена в плагиатство спрямо Мадона и нейният хит от 1989 г. Express Yourself,  в музикално, и в смислово отношение. Двете изпълнителки влизат в задочен спор и между тях настава тиха война, която към настоящия момент се твърди, че е утихнала. Успехът и милионите й фенове по света опияняват Лейди Гага и тя става значително по-дръзка с песните и поведението си. Едновременно с това тя посвещава целия проект на своите “различни” феновете (представители на ЛГБТ общността) и почти обръща гръб на останалите си почитатели, което води до двойно по-ниски продажби. Въпреки разочароващия за доста фенове втори албум, Лейди Гага се отправя на световно турне през 2012 година, в което посещава и България. То постига грандиозен успех с приходи от близо 200 милиона долара. След края му Лейди Гага започва да работи по следващия си проект, който самата тя определя в свои интервюта като “албумът на хилядолетието”. Този цитат я преследва през цялата 2013-а, която е и най-лошата в кариерата й. Тогава се появява третият й албум ARTPOP (амалгама между арт културата и поп музиката, както тя твърди). Всяко нейно действие и изказване са подлагани на подробен анализ и критики от страна на медиите и голяма част от “малките чудовища”. Продажбите й са критично ниски за звезда от нейния калибър, а нагласата й към това разочарование е да обвинява другите. Години по-късно признава, че не е разсъждавала трезво по онова време. След провала на ARTPOP Гага си взима поука и решава да направи необходимите промени. През 2015 г. приема да участва в петия сезон на хитовия сериал “Зловеща семейна история”, с което печели награда “Златен глобус” за “Най-добра актриса”. Четвъртият й самостоятелен албум Joanne (2016 г.) успява частично да възстанови щетите от ARTPOP. За целия проект тя избира по-семпла визия, а парчетата са предимно кънтри/поп. Шокира света с рокля от месо През 2010 година по време на видеомузикалните награди на MTV Лейди Гага са появява облечена с рокля, направена от сурово месо. Появата на Гага с това облекло шокира света и влезе в централните емисии новини навсякъде. А интерпретациите какво символизира роклята варират от “анти-мода” до феминизъм и да покаже отношението на обществото към месото. Същата вечер екстравагантната изпълнителка беше най-номинираният изпълнител (13) и излезе на сцената с тази визия да вземе наградата си за “Най-добро видео”. За нея Същинско откритие за киното Толкова много се радвам, че Господ е дал този огромен талант на Лейди Гага. Тя е прекрасно човешко същество. Любовта ми към нея е огромна, защото бяхме заедно един до друг в моментите, когато бяхме най-уязвими. Тя е същинско откритие за киното. Изключителни харизматична още от момента, в който я видях. Мога да кажа, че нито една актриса не може да направи в музикално отношение това, което изисквах от Стефани да направи за 42 снимачни дни. Трябваше ми плутоний, а гласът на Гага в “Роди се звезда” е точно това. Откровено окраде една от моите песни Единственият път, в който някога съм критикувала Лейди Гага е, когато почувствах сякаш откровено окраде една от моите песни. Това нямаше нищо общо с твърденията, че “ми взема короната” или че е “в моето поле на изява”. Тя си има нейните неща, аз моите. Смятам, че е много талантлива като певица и текстописец. Просто имахме този единствен проблем. Наричам я Стефани Много ми хареса изпълнението й в “Роди се звезда”. И актьорската й игра, и самата тя са прекрасни. Двете сме приятелки и аз я наричам Стефани. Не мога да я нарека Лейди Гага, но разбирам защо тя се нарича така. Брадли ми каза, че е прекарал месеци с нея работейки и е успял да види нейната истинска, добра същност. Смятам, че филмът им е страхотен и знаех, че ще бъде голям хит.", "date": "2019.01.27", "title": " Лейди Гага – Преродената звезда"}
{"url": "https://trud.bg/%d0%b7%d0%b0%d0%ba%d0%be%d0%b2%d0%b0%d1%85%d0%b0-%d1%87%d1%83%d0%ba%d0%be%d0%b2%d0%b5%d1%82%d0%b5-%d0%b7%d0%b0-%d0%ba%d1%83%d0%bf%d0%b0%d1%82%d0%b0/", "text": "„ Уест Хем“ претърпя звучен шамар за купата на Англия. „Чуковете“ бяха заковани от третодивизионния „Уимбълдън“ – 2:4. И неслучайно треньорът Маурицио Пелегрини ще търси нови опции в атаката. В началото на второто полувреме резултатът беше още по-кошмарен – 3:0 в полза на „Уимбълдън“. В първенството „Уест Хем“ вече планира за следващия сезон. От позицията си на десети във Висшата лига тимът нито може да гони евротурнири, нито ще се бори за спасение. В атаката на „Уест Хем“ са австриецът Марко Арнаутович, мексиканецът Чичарито, англичанинът Анди Керъл и украинецът Андрей Ярмоленко. Най-добре представящите се – Арнаутович и Чичарито, искат да напускат. Лондонската полиция имаше сериозен проблем с дуела „Милуол“ – „Евертън“ (3:2). Фенове на втородивизионния тим нападнаха агитката на гостите край метростанция, а после и пред един от пъбовете. Има наръган с нож, но без опасност за живота.", "date": "2019.01.27", "title": " Заковаха „чуковете“ за купата"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-14-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%b1%d1%83%d1%80%d0%b8-%d0%b2-%d0%b0%d0%bd%d1%82/", "text": "Бедствие в съседна Турция. Двама души загинаха и най-малко 14 са ранени при бури с ураганни ветрове, които вилнеят в Анталия през последното денонощие. Бурята повали дървета, причини наводнения и нанесе щети на сгради и земи. Вятърът отнесе покрива р на болница, пациентите са прехвърлени в други лечебни заведения. Вчера 12 души пострадаха на летището в Анталия, където торнадо преобърна два автобуса и нанесе щети на самолети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Двама загинали и 14 ранени при бури в Анталия (ВИДЕО)"}
{"url": "https://trud.bg/%d1%81%d0%b0%d1%89-%d0%be%d1%82%d0%bd%d0%be%d0%b2%d0%be-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b4%d0%b0-%d1%81%d0%bf%d1%80%d0%b5-%d1%81/", "text": "САЩ отново поискаха ЕС и Германия да спрат изграждането на газопровода „Северен поток-2“, пише неделното издание на германския вестник Handelsblatt, цитиран от TACC. „Сега е моментът за действие“, e заявил представител на американската администрация за изданието. По думите му ЕС трябва да положи активни усилия, преди Русия да получи възможността да окаже огромно влияние върху европейските си партньори. „Искаме проектът да бъде спрян“, – отбелязват във Вашингтон. „Ако тръбопроводът бъде изграден, Европа ще загуби важно пространство за действие по отношение на Русия,“ са уверени в САЩ. „Потвърждаваме нашето искане, нашите европейски партньори трябва да предприемат мерки, за да гарантират собствената си енергийна сигурност и да осигурят непрекъсваемо снабдяване с газ през Украйна,“ е заявил за изданието източника от американската администрация. Освен това от там подчертават, че някои мерки в тази посока в САЩ се считат за недостатъчни. В същото време събеседникът на вестника е съобщил, че писма с заплахи за санкции, които са изпратени на германски компании от посланика на САЩ в Германия Ричард Гренел, „не са били предназначени за широката общественост“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.27", "title": " САЩ  отново поискаха Германия да спре строителството на „Северен Поток-2“"}
{"url": "https://trud.bg/%d0%bf%d0%be%d1%80%d0%b8%d1%86%d0%b0%d0%b2%d0%b0%d1%82-%d0%bf%d1%83%d0%b1%d0%bb%d0%b8%d1%87%d0%bd%d0%be-%d1%85%d1%83%d0%bb%d0%b8%d0%b3%d0%b0%d0%bd-%d0%be%d0%b1%d0%b8%d0%b6%d0%b4%d0%b0%d0%bb-%d0%ba/", "text": "14 дни съселяни на мъж, обиждал и псувал катаджии, ще могат да четат на таблото в местното кметство споразумението, което той е сключил с прокуратурата заради извършеното хулиганство. Общественото порицание ще се изпълни и чрез местния радиовъзел в Омуртаг. Това са част от наказателните мерки срещу шофьор, който налетял с обиди на катаджии, извършващи проверки през ноември миналата година на територията на общината. Тогава Ф.А., който вече бил осъждан, крещял срещу двама служители на пътния контрол. Сред изразите били:„Ти къв си, бе?“; „Ти мъжкар ли си, а, мъжкар ли си?“, както и непристойни ругатни, които не подлежат на цитиране. Той бил подведен под отговорност за хулиганство и сключил споразумение, като се отказал от гледане на делото по общия ред. Споразумението е одобрено от Районния съд в Омуртаг. За непристойните прояви, нарушаващи обществения ред и обидите към полицаите, мъжът е получил пробация. Мерките са задължителна регистрация за една година, в която трябва да се подписва два пъти седмично и да се среща с пробационен служител. Съдът е постановил споразумението по случая да бъде разлепено на таблото за съобщения и обяви в кметството на селото, което се явява местното средство за масово осведомяване. То ще остане там в продължение на две седмици. Целта е да се запознаят с него и съселяните му, като форма на обществено порицание за недопустимото поведение срещу служители на реда. Диспозитивът пък трябва да се чете и по местното радио, което покрива цялата община. Нарушителят трябва да плати и 143 лв. за разноски по случая на полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.27", "title": " Порицават публично хулиган, обиждал катаджии\t\t\t"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%bf%d1%80%d0%be%d0%bc%d0%b5%d0%bd%d1%8f-%d0%bb%d0%be%d0%bd%d0%b4%d0%be%d0%bd%d1%81%d0%ba%d0%b8-%d0%bf%d1%80%d0%b0%d0%b2%d0%b8%d0%bb%d0%b0/", "text": "Христо Стоичков успя да промени дори безкрайно консервативните британски правила. Мнозина българи на Албиона недоволстваха, че деца то 14 години нямат право да присъстват на презентацията на автобиографията „Историята“, написана в съатворство с Владимир Памуков. Разбрал за конфузната ситуация, Стоичков веднага „завъртя телефоните“ до Обединеното кралство и от зала  Troxy  решиха, че ще направят изключение и минималната граница ще е шест години. Причината за ограниченията са единствено от съображения за сигурност. Но и кавалерът на „Златната топка“, и организаторите са обещали, че няма как да има проблеми на подобно представяне. Стоичков ще направи още един голям жест към малчуганите. Всички семейства, дошли с децата си, трябва да са на партера и ще имат приоритет пред очакваната огромна опашка. За да не седят малките до късно, Камата ще даде първо автографи на тях. При огромния наплив на презентациите в София, Пловдив, Варна, Бургас, Ямбол и Стара Загора се изредиха над 10 000 души. „Историята“ вече е на английска земя, а презентацията в зала  Troxy  ще бъде в петък от 19 часа местно време. За настроението на публиката от София идват шоумените Димитър Туджаров-Шкумбата и Иво Райчев. Организаторът  Bulgarian Food UK – Ventex BG  пуска и хартиени билети за събитието редом с електронните. Още на следващия ден Стоичков минава на вълна „Унивижън“. Най-успелият български футболист ще е сред ВИП-гостите на „Уембли“ за мача „Тотнъм“ – „Нюкасъл“ от Висшата лига.    ", "date": "2019.01.27", "title": " Стоичков променя лондонски правила"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%b8%d0%b2%d0%b0%d0%bd%d0%be%d0%b2-%d0%b8%d0%bc%d0%b0-%d0%b8%d0%b4%d0%b5%d1%8f-%d0%bc%d0%b2%d1%80-%d0%b4%d0%b0-%d0%b7%d0%b0%d0%ba%d1%83%d0%bf%d0%b8-%d1%81%d0%ba/", "text": "Има идея МВР да закупи скоростни автомобили за контрол по магистралите у нас. Това съобщи пред   главният секретар на МВР Ивайло Иванов. Пътната безопасност е сред приоритетите на ръководството на министерството и заради това ще бъдат взети и още мерки допълни Иванов: “Въпреки лошите данни искам да кажа, че през 2018 година регистрираните ПТП-та са минус 198, загиналите са минус 73, ранените са минус 207 – не е цифрата, която ние очакваме и искаме да постигнем, но все пак с мерките, които са предприемани досега и които смятаме да предприемем за в бъдеще има 73 човешки живота, които са спасени. Трябва да затвърдим тази тенденция. Много мерки сме набелязали“. „Въпреки че има увеличение на доверието в МВР, то не е на нивата, на които на мен би ми се искало да бъде. За да има доверие в служителите на МВР, това е един двупосочен процес. Както хората трябва да ни вярват на нас, така и колегите трябва да реагират адекватно, бързо на сигнал за извършено правонарушение. Аз като главен секретар ще се стремя това нещо да се изпълнява от всички служители“, каза той в интервю за предаването „Неделя 150“ на програма „Хоризонт“. „Такива действия са неприемливи за нас. Няма как да бъдат толерирани. Тук пак опираме до доверието, няма как когато има такива служители, да се повишава доверието“, каза Иванов, коментирайки последния случай с полицаи от 4-то РПУ в София, обвинени за участие в престъпна група. В  Ивайло Иванов заяви също, че “по никакъв начин няма да толерира посегателства срещу полицаи, които изпълняват служебните си задължения“. „Няма как да не следвам основните цели и приоритети на Министерството. Знаете, че това са: активното противодействие на битовата престъпност, противодействието на престъпленията срещу личността и собствеността на гражданите, опазване на обществения ред“. „Да не забравяме, че аз наследих поста от министъра на вътрешните работи Младен Маринов и тенденцията през последните две години е за ясно намаляване на регистрираните престъпления“. По отношение на набелязаните мерки срещу битовата престъпност той коментира : „Това е моят основен приоритет, защото, когато гражданите не се чувстват сигурни, съответно се намалява и доверието в нас. Ежемесечно докладите от областните дирекции пристигат при нас, те се анализират, вижда се къде има пропуски и също така се вижда и къде има добри практики, които се стремим да наложим навсякъде“. Според него наличието на повечето служители не е гаранция за решаване на проблема. “Наличието на полицейски служители в дадено населено място не е гаранция, че там не могат да бъдат извършени престъпления. И в големите градове има много полиция, но продължават да се извършват престъпления“. Знаете, че има сформирани мобилни екипи от областните дирекции, които извършват такива посещения, отделно се правят изненадващи полицейски операции, поясни Иванов. Той коментира още и скандала с фалшивите инвалидните пенсии. „Разследването продължава, защото то не е само на едно място, ние се насочихме първо към градовете, където процента на инвалидните пенсии е най-голям в сравнение с областни градове.  Това не е епизодична акция, тя ще продължи, ще обхванем всички области, просто трябва да се разбере, че има един финансов ресурс, който изтича не по направление“. „В никакъв случай не можем да говорим, че има такива групировки, както бяха познати преди години. Естествено има организирани престъпни групи. Аз смятам, че засега успешно успяваме да противодействаме, отговори той на въпрос свързан с наличието на организирани престъпни групи в страната“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Ивайло Иванов: Има идея МВР да закупи скоростни автомобили за контрол по магистралите у нас"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d0%b0%d0%b4%d0%b5-%d0%b4%d0%b6%d0%b8%d0%bf-%d0%bd%d0%b0-%d0%b7%d0%b0%d0%b5%d0%b2-%d0%b7%d0%b0-%d0%b4%d0%b0-%d1%81%d1%82%d0%b8%d0%b3%d0%bd%d0%b5/", "text": "Македонският премиер Зоран Заев е отпътувал в петък вечерта за Скопие с джип, изпратен му от министър-председателя Бойко Борисов, предава скопското електронно издание  . Членовете на македонската делегация, която участва на Световния икономически форум в Давос, се прибраха в Македония с три джипа и ескорт, изпратени от Борисов, защото поради силния снеговалеж са лоши условията по пътя от София до Скопие. Отново лошите климатични условия на летището в Скопие бяха причината Заев и македонската правителствена делегация да  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.27", "title": " Борисов даде джип на Заев, за да стигне до Скопие в снега"}
{"url": "https://trud.bg/%d0%b4%d0%b6%d0%be%d0%ba%d0%be%d0%b2%d0%b8%d1%87-%d1%81%d0%bf%d0%b5%d1%87%d0%b5%d0%bb%d0%b8-%d1%81%d0%b5%d0%b4%d0%bc%d0%b0%d1%82%d0%b0-%d1%81%d0%b8-%d1%82%d0%b8%d1%82%d0%bb%d0%b0-%d0%be%d1%82-%d0%be/", "text": "Световният номер едно в тениса Новак Джокович спечели рекордната си седма титла от Откритото първенство на Австралия и общо 15-а от турнирите от Големия шлем. На финала на „Род Лейвър Арина“ в Мелбърн сърбинът победи за 2:05 часа с 6:3, 6:2, 6:3 втория в схемата Рафаел Надал от Испания и записа 28-и успех срещу него в 53-ия мач помежду им. Очакваната поредна велика битка между двамата тенис титани не се състоя по вина на Надал, който не оказа нужната съпротива. Джокович стартира перфектно срещата и проби за 2:0, след което с лекота затвърди. В деветия гейм 31-годишният белградчанин стигна до сетбол и го осъществи при форхенд в мрежата на Рафа. В следващия сет Ноле проби за 3:2 след едно дълго разиграване, в което привиканият на мрежата левичар от Манакор изкара прехвърлящия си удар в аут.Надал вдигна нивото на играта си, но сърбинът отговори с нов брейк за 5:2. След това приключи сета с три поредни аса и след 75 минути игра водеше с 2-0 части. Джокович стигна до брейк за 2:1 в третия сет. В шестия гейм Рафа стигна до първата си точка за пробив, но сърбинът я спаси след дълго разиграване. В деветия Новак стигна до две шампионски точки и реализира втората след аут на Надал. Белградчанинът завърши финала с 34 печеливши удари (8 аса) при едва 9 непредизвикани грешки. Рафа направи 21 уинъра при 28 грешки. „И аз като Рафа имах проблеми с контузии. Преди 12 месеца се оперирах. Да спечеля трета поредна титла от Големия шлем след това е направо удивително. Благодаря на моя екип, Мариян (Вайда) благодаря, че се върна! Искам да кажа на моята съпруга и на двете ми деца „здравей“. Преди мача ми обещаха да гледат срещата. Нямам търпение да се върна тук догодина, благодаря на публиката за изживяването!“, заяви Джокович при награждаването. Ноле има вече седем титли от Мелбърн и изпревари Роджър Федерер и Рой Емерсън, които са с по шест трофея. С 15-ата купа в Шлема Джокович вече е трети след Федерер (20 трофея) и Надал (17). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.27", "title": " Джокович спечели седмата си титла от Откритото първенство на Австралия срещу Надал"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bc%d1%8a%d0%b6-%d1%81%d0%b2%d0%be%d0%b4%d0%bd%d0%b8%d1%87%d0%b8%d0%bb-%d0%bd%d0%b0-%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82%d0%b0/", "text": "Безработен от Разград, който продавал приятелката за сексуални услуги, за да му осигурява пари за наркотици, е получи присъда от 18 месеца, при първоначален строг режим. Историята между младия мъж и момичето започнала с интимна връзка през 2015 г. Тя забременяла, но знаейки, че приятелят й взима наркотици, се изплашила, че може да има проблеми с плода и абортирала. Двамата се разделили и момичето заминало зад граница. Връщайки се след две години в Разград, през декември 2017 г., тя отново тръгнала с младия мъж, тъй като все още имала чувства към него. Той пък знаел, че тя била изкарвала пари чрез проституиране, пише в мотивите, и решил да се възползва от това. Направил профил на момичето в сайт за запознанства, където публикувал и цени на извършваните услуги. Приятелката му била съгласна и двамата заживели по квартири. Младежът намирал клиенти, а тя му давала част от получените суми. Той си купувал наркотици, а понякога давал и на нея. Плащал и сметките. Мъжът обаче бил недоволен и се карали, че тя не изкарва достатъчно. Настоявал, че тя трябва да работи повече, тъй като парите не му стигали. Приятелката му, която имала и сериозни здравословни проблеми, го убеждавала, че могат да спестят повече средства, ако той спре наркотиците. Увещавала го тя да престане да проституира и двамата да си намерят постоянна работа, за да заживеят нормално. Това обаче водело до скандали, при които той я обиждал, че е „долна к….“, „смешна проститутка”, не изкарва достатъчно пари. Стигало се и до физическо насилие. В края на април миналата година, заради потока непознати, хазяите им се усъмнили, че момичето проституира и поискали двойката да напусне квартирата. Мъжът бил задържан в началото на май 2018 г. Пред съда той отричал до последно да е извършил каквото и да е престъпление и настоявал за оправдателна присъда. Безработният, с основно образование и вече осъждан, е получил присъда за склоняване към проституция в условията на опасен рецидив. От наложеното наказание се приспада времето, в което е бил задържан. Освен ефективната присъда, съдът е постановил да плати и 585 лв. разноски и такси. Решението на Районния съд подлежи на обжалване пред Окръжния в Разград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.27", "title": " Осъдиха мъж, сводничил на приятелката си"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b8%d1%8f%d1%82-benz-%d0%bf%d1%80%d0%b8%d1%81%d1%82%d0%b8%d0%b3%d0%b0/", "text": "Първият сериен електрически автомобил на Mercedes ще бъде готов за масово производство след шест месеца. Бъдещата електрическа гама ще носи името EQ. Тя ще дебютира на пазара с модела EQC, който се позиционира в сегмента на Mercedes GLC с размерите си – 4,76 м дължина, 1,88 м широчина и 1,62 м височина. До 2022 г. в плановете на Daimler са заложени поне 10 електромобила, включително трите модела Smart. Германският производител използва изложението за потребителска електроника в Лас Вегас в началото на януари, за да покаже EQC за първи път пред американска публика. Европейските любители на автомобилите видяха колата още през есента на автосалона в Париж и още тогава стана ясно, че не само като размери, но и като форми EQC прилича много на GLC. Основната разлика е в по-елегантния, футуристичен дизайн и в задвижващата система. Теглителната сила на Mercedes EQC идва от два електромотора, разположени на предния и задния мост. Всеки от двигателите е в пакет с трансмисия, диференциал, охладителна система и електроника. По същество моторите са еднакви, но имат различни настройки. Този на предния мост е адаптиран към ефикасна работа при ниски и средни натоварвания, а за висока динамика е регулиран задният двигател. Общата мощност на системата възлиза на 300 киловата (408 конски сили), а въртящият момент – 765 Nm. По предварителни разчети ускорението от 0 до 100 км/ч отнема 5,1 секунди, а максималната скорост ще бъде ограничена (най-вероятно на 180 км/ч). Разпределението на тягата между предните и задните колела е променливо и се управлява от електрониката за максимална ефективност и сцепление. При намаляване на скоростта електромоторите работят като генератори и захранват с енергия акумулаторния пакет. Самият той е разположен в пода на автомобила, тежи 650 кг и е съставен от 384 клетки, групирани в 6 модула. Капацитетът достига 80 кВтч и трябва да осигури пробег над 450 км с едно зареждане. Какво разстояние действително ще изминава електромобилът зависи до голяма степен от стила на шофиране. Здравото натискане на газта бързо източва енергията в батериите, докато разумното каране с използване на функцията за рекуперация на енергията може да увеличи дистанцията. Течно охлаждане предпазва батерията от прегряване при високи натоварвания и температури, а в студено време се активира система за затопляне. За комфорта на пътниците в зимните месеци се грижи отделна отоплителна система с термо помпа и два електрически нагревателя. В идеалния случай колата се климатизира по време зареждане на батерията преди шофиране. Захранването с енергия може да се осъществи по три начина – от обикновен контакт, от монтирана в гаража или на паркомястото електрическа станция или от колонка на изградена инфраструктура за зареждане на електромобили. При възможност за извършване на бърз заряд с прав ток батериите акумулират енергия до 80% от капацитета си за време от 40 минути. Инженерите на Mercedes са оборудвали със специална изолационна система високооборотните електромотори, за да не смущават при високи натоварвания с шум пътниците в кабината. Производството на електрическия модел Mercedes EQC ще се извършва на поточната линия на C-класата и GLC-класата в завода в германския град Бремен. Там ще пристигат сглобени електрическите задвижващи системи и батериите. Цената на електромобила ще гравитира около 70 000 евро, гласят публикации в немската преса. Електрическият Mercedes EQC разполага с пет режима на работа, които се задават от водача. Комфортният режим е подходящ за всекидневното пътуване. Еко режимът гарантира нисък разход на енергия. В режим Max Range настройките осигуряват максимално дълъг пробег. Спортният режим гарантира върхова динамика, а индивидуалният е за специалните предпочитания на шофьора. Той може да определя в пет нива и степента на рекуперация на енергия при намаляване на скоростта. При най-ниската степен автомобилът се движи по пълна инерция, когато няма натиск върху педала на газта. При най-високата степен на рекуперация електромоторите работят толкова мощно като генератори, че при отнемане на газта колата започва бързо да спира. В такъв режим може да се шофира с един педал (този на газта), който при натискане – ускорява, а при отпускане – намалява скоростта. В режим за автоматична рекуперация електрониката „мисли“ вместо водача и използва данните от навигацията, сензорите, челната камера и пътните знаци, за да управлява по оптимален начин процеса на изразходване и акумулиране на енергия. С всичката налична информация автомобилът реагира адекватно и бързо съобразно релефа на маршрута, движещите се отпред превозни средства, завоите. Който харесва Mercedes GLC (най-купуваният SUV на марката по света и у нас), би трябвало да хареса и Mercedes EQC. Сходството между двата модела е не само в идентичните габарити. Електрическият също SUV предлага просторна кабина, дълго междуосие (2,87 м) и голям багажник с вместимост над 500 л. С обозначението EQ производителят декларира, че това превозно средство притежава „електрически интелект“. Потребителите ще привикнат с течение на времето към новата номенклатура, както се случи с буквите AMG – символ на мощността и бързината, и с Maybach – емблема на лукса. Mercedes EQC се явява като естествено допълнение към дигиталните технологии, с които човек работи всеки ден. Затова автомобилът разполага с най-модерните възможности за модерна комуникация. Състоянието на батериите, оставащият пробег, потокът на енергия и местоположението на зарядни станции са само част от информацията, която софтуерът предоставя. Собственикът на автомобила може в офиса или вкъщи да програмира маршрута за предстоящо пътуване и чрез телефона си да настрои автомобила за тръгване в съответния час – тогава колата ще е заредена и затоплена (или охладена) според външните температури. Системите за безопасност са адаптирани за адекватни реакции в различни ситуации. Приближавайки задръстване на магистрала, адаптивният автопилот автоматично намалява скоростта до 100 км/ч. При завой колата спира автоматично, ако сензорите доловят опасност от приближаващо превозно средство.  ", "date": "2019.01.27", "title": " Електрическият Benz пристига\t\t\t"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8%d1%82%d0%b5-%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d1%81%d1%82%d0%b0%d0%bd%d0%b0%d1%85%d0%b0-112/", "text": "Екипът на доброволното формирование към Община Бургас се увеличи с 19 души. Така общата му численост стана 112, като цифрата на единния телефонен номер за спешни повиквания. Отрядът е създаден през 2013 година със заповед на кмета Димитър Николов. Оттогава до днес той многократно е оказвал ценна помощ в редица извънредни ситуации – летни пожари, зимни наводнения. „За нас е чест да ви привлечем в бургаското доброволно формирование. Вашето участие в него ще даде възможност за спасяването на живот и предотвратяване на материални щети. Сигурността на бургазлии е по-висока, благодарение и на вас!“ – така кметът Николов приветства новите доброволци. Всички 112 члена на бургаския отряд имат готовност при получаване на сигнал да отидат в оборудвания от Общината склад, да се екипират със специалните си облекла и техническо снаряжение, и по най-бързия начин да стигнат до мястото, където има нужда от тяхната помощ. За това те отделят от личното си време и не получават заплащане, така че заслужават всеобщо уважение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Бургаските доброволци станаха 112"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d0%b1%d0%be%d0%b6%d0%b8%d0%bd%d0%be%d0%b2-%d0%b1%d0%b8%d0%b2%d1%88%d0%b0%d1%82%d0%b0-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d1%8e%d0%b2/", "text": "Валери Божинов е една от най-пъстрите птици във футбола ни. Играл е в 15 различни отбора. Събира погледите и с невероятни голове, и с половинките до себе си. Популярен и с марковите си лафове.  В края на 2018 година Божигол опита да рестартира кариерата си в „Ботев“ (Враца). И веднага показа, че е екстра класа за българското първенство. Нищо чудно скоро отново да го видим зад граница.  Божинов се съгласи да даде ексклузивно интервю за „Труд“.  – Здравословно съм добре. Мога да кажа, че съм във форма, но знаете къде съм бил – в какви отбори, в какви държави. Гостували сте ми в Манчестър, Парма, къде ли не. Така се обърнаха нещата, че сега аз гостувам при вас. Няма лошо, малко сме на разменено гостуване като в Шампионска лига.  – Познавате ме добре и знаете, че имам хумор. Казвам нещо и в последствие се замислям, че е някой бисер. Но остава във фолклора. Казах го, защото така съм го усетил. Не съм го мислил, така ми дойде. Направих равносметка от престоя ми в Китай, сравних с Враца и си казах: „Май тук наистина все едно си в Ню Йорк за разлика от Китай“.  – Водят се много версии, но историята е такава – мениджърът, който ме закара в „Партизан“, е негов кум. Веднага след мача получих обаждане от този мениджър и той ми показа кореспонденцията с треньора. Вътре пишеше: „Божинов направо ни разказа играта, все едно му беше последният мач. Никога не е играл така, никога не се е раздавал така. Каква е тази игра от него, той ни разби, сам игра, сам победи.“ Казах му, че ако треньорът иска да се чуе с мен и да поговорим, аз нямам проблеми. Звъннах на Славиша, извиних му се. Казах му: „Нищо лично, но не може да играеш срещу „Левски“ на „Герена“ така, че да не се докажеш.“ Най-лесно е да си свалиш гащите. Бях мотивиран, амбициран. Имаше пауза за националните отбори и се бях подготвил. Бях в Белград, където тренирах с кондиционен треньор. Подготвях се физически и психически. Чух се с втория ми баща Сашо Ангелов. Най-хубавото е, че ми каза, че отиваме за победа и ще бием „Левски“. Отговорих, че съм на същото мнение. Имах такова усещане, че можем да направим нещо на „Герена“. Както обича да казва Сашо: „Отиваме на „Герена“ и ще ги „лепна“!“. Повярвайте ми, че за първи път играх освободено, без да се напрягам, без да мисля какво ще стане. Нещата ми се получиха, но не съм успял, а успяхме – футболът е колективен спорт.  – Никой не ме е търсил. До мача с „Левски“ всички си мислеха, че щом се е върнал във Враца, е приключил за големия футбол. Няма желание, няма воля, не може да играе. Трябва да сме реалисти – извън България някой вижда тези неща, друг не. Но за България да отидеш с „Ботев“ (Враца), да играеш срещу любимия ти отбор, който уважаваш, и да го биеш с два гола на „Герена“… Показах на всички, че все още съм жив! За съжаление на някои хора…  – Има голям напредък. И в стадионите – направиха се доста терени, осветление…  – „Лудогорец“ още доста години ще бъде така. Докато го реши г-н Домусчиев. Нищо лошо към него, уважавам го и ценя това, което прави. Но докато той реши, винаги ще е шампион. Да, могат да се променят нещата, ако г-н Ганчев и новото управление в „Левски“ решат да инвестират правилно, да правят правилна организация и наистина да водят добри футболисти. Това струва доста пари.  – От това, което чувам, надявам се да са за добро за клуба. Наистина да са сериозни хора, които ще искат да влагат, да помагат и да се развива този клуб. Да има концепция, структура. Дойде нов треньор, нов директор. Надявам се да бъде за добро, но „Лудогорец“ е с години напред.  – Във всеки престой винаги съм имал и хубави, и лоши моменти. Но може би, когато наистина избухнах с „Лече“. В последните шест месеца там се почувствах обичан, толкова млад усетих какво е да играеш срещу такива футболисти, да си на такива стадиони, да вкарваш голове. Не получавах толкова пари, нямах такова напрежение, бях освободен – все едно отивам да играя с приятели. Не съм усещал, че се изправяме срещу „Ювентус“ на „Деле Алпи“ или срещу „Милан“ или „Интер“ на „Сан Сиро“, или срещу „Рома“ и „Лацио“. Излизах и се забавлявах. Но след като ме продадоха, усетих напрежението. Пресата вече не ме пазеше толкова. Правиш един слаб мач и хайде… Като държиш едно ниво, трябва да го държиш. Не може да се лъкатушиш. Ако си голям, ще си горе.  – От това, което съм изпитал, ще кажа Италия. Там се чувстваш обичан. Ако играеш в големите отбори, всички те знаят, хората следят „калчото“, обичат футбола и отборите си. Във Флоренция не можех да изляза на улицата – дърпат те за снимки. Отивам в Милано и мисля, че ще си почина. Но не може – искат ти автографи, питат те какво ще ядеш, черпят те…  – Когато разбрах, че има вариант да отида в „Юве“, казах на спортния директор Пантелео Корвино: „Може ли още утре?“ Отговори ми: „Ама, сигурен ли си? Те са в Серия Б, може да изпаднат. Не се знае.“ Точно тогава беше проблемът с „калчополи“. Казах му: „Директоре, моля ви осъществете тази мечта! Няма значение дали е С1 или Б, това е „Ювентус“!“. Само да чуеш името и да облечеш бяло-черната фланелка. Ще играя с тези, на които преди съм гонил топките – Дел Пиеро, Трезеге, Недвед, Буфон… Леле, майко, какви футболисти! Исках да отида, защото „Юве“ е нещо велико! Влизам в спортния център, който е на 10-15 км от Торино и още със слизането от колата усетих някаква енергия. В съблекалнята гледам снимки на футболисти, на титли, на шампиони… Влизаш облъчен. Искаш, не искаш тук трябва да си победител. Единствената цел е победа и само победа. От значение е само да си първи. В съблекалнята гледам седнали Буфон, Дел Пиеро, Каморанези, а аз на 20 години. Винаги съм бил „перде“, с всеки говоря. Приеха ме много добре. Бях в стая с Павел Недвед. В дома му за първи път видях истинска „Златна топка“. Вдигнах я и наистина си тежи. А Павел ми каза: „Как няма да тежи, все пак и аз тежа.“ Успелите хора с качества също тежат, както тази награда.  – Бил съм съотборник с доста. Но ще кажа един, с който не съм бил в един отбор, но ми е бил кумир, уважавам го и го обичам. Той ме взе в националния отбор. Искал съм да играя с него в един отбор, но не съм имал тази възможност. Беше ми треньор в националния тим, но не ми е бил съотборник, макар че го почувствах като съотборник. Това е Христо Стоичков! За мен е номер 1! Да, другите са големи имена – Трезеге, Дел Пиеро, Недвед, но той е номер 1. Стоичков е единствен и няма смисъл да изброявам другите!  – Взе ме в националния отбор. Направи всичко възможно да отида на европейското първенство в Португалия. Когато един човек прави за теб някои неща, трябва да ги оцениш, да ги кажеш и да ги покажеш. Оставяше ме да бия фаулове, имаше настроение, смях, искаше да вдигне отбора.  – От всеки един тсъм си взел поука. Видял съм и лошо, и добро. Прандели ми беше треньор, Дешан тогава беше много млад в „Юве“.  – Да – Зденек Земан, също и Свен-Горан Ериксон.  – Тъкмо се бях изкъпал и се разхождам с кърпата. Говоря му на италиански и му казвам: „Мистър, може ли? Трябват два-три билета!“ След няма и две минути човекът дойде. И качвате се горе, гледате и хапвате.  – Контузиите са част от играта. Но като размисля и ако мога да върна времето назад и разсъждам така, както сега, ако бях толкова мъдър и имах опита, който придобих последните години, със сигурност нямаше да се стигне до това нещо. Вината си е лично в мен и си я поемам. Човек не трябва да бяга. Най-лесно е да кажеш, че този или онзи ти е виновен. Но като застанеш пред огледалото, виждаш истината.  – Тогава съм разсъждавал и съм мислел по друг начин. Малко се самозабравяш, летиш в облаците.  – Да, и пари, и жени. Не можеш да избягаш от тези неща, но ако имам сегашното мислене… Но не мога да върна времето назад.  – Взех топката и исках да вкарам гол, това ми липсваше. Ако върна времето назад, сега няма да повторя тази грешка. Но си извадих поука, че трябва да биеш дузпа, когато видиш подкрепата, а не да се насилваш да правиш нещо, което знаеш, че няма да се получи.  – За мен – не. Да се надяваме и за г-н Хубчев да не е затворена.  – Да, затова и спрях. Отдавна направих тези глупости. Научих си урока, осъзнах къде съм сгрешил. Вместо да съм пример за децата ми, за феновете и за младите момчета, давам пример за това, което не трябва да бъде. Да, имам профил в Инстаграм, ще си качвам някои неща в кръга на нормалното, на професионалното, било с отбора или нещо правилно и добро за хората, които влизат и гледат. Да видят нещо позитивно, а не глупостите, които правех преди. Осъзнавам си грешките и съжалявам. Трябва да се извиня на себе си и да кажа, че това не е правилно, не е коректно и не е пример за българското общество и за хората в цял свят. Много по-луди неща от мен са правили други хора. Ако трябва, ще се извиня на цяла България за постъпките, които съм правил.  – Това е една от грешките. Това е тъпотия, това е несериозно за човек, който иска да прави нещо и да бъде пример. Не можеш да правиш такива неща. Застанах пред едно огледало и си ударих два шамара. И то хубави шамари. Малко да сляза на земята. Казах си, че или влизаш в прав път, или… Грехота е за самия себе си и най-вече все пак съм баща на две деца. А сега влизаш в интернет и излизат глупости.  – Че не съм направил онова, за което съм имал възможност. Да бъда на високо ниво, да го задържа и да играя в големи отбори. Това най-много ме болеше. Талантът, възможността, млад, перспективен, толкова млад дебютираш, играеш, хората ти дават шанс, а ти се отнасяш непрофесионално и несериозно. Е, няма как после да те възнаградят! Всеки пита как може да играя в „Ботев“ (Враца)? Това е страдание за такъв качествен футболист като мен. Но явно плащам за това, което е трябвало да правя преди, а не съм го правел. Затова съм тук – играя, страдам, боря се най-вече сам със себе си, не се оплаквам, запушил съм си и двете уши, тренирам, давам всичко от себе си… Надявам се да не е късно! Божа работа.  – Да. Благодарение на нея съм друг човек – мъдър, умерен. Един вид и професионалист станах покрай нея. Никога не съм обръщал внимание на себе си, както в момента – за това какво трябва да ям, кога трябва да спя, колко трябва да тренирам. Ходя допълнително да тренирам, правя неща, за да поддържам тялото си. Наистина успях да променя себе си за добро.  – Да, но с него нямаме никакви проблеми. Чуваме се всеки ден. В България хората говорят, но за мен той е приятел и ще остане приятел. Както той, така и баща му. И с Боби, и с Ники имам силна връзка и отношения. Не могат да ни разделят заради глупави ситуации, грешки или заради жени. Няма как. Уважението, отношението, играли сме заедно в националния отбор, познаваме се отдавна.  – Няма проблеми. Всичко е изчистено. Важното е, че съумяхме и направихме така, че всичко да се изчисти. Все пак сме големи хора. Най-важно е да има комуникация. С Ники си пием кафето или ходим на вечеря, говорим си. Считам го за мой приятел, както и той мен.  – Не е това, което трябва да бъде, но имам. Искам да благодаря и на двете майки – и на Николета, и на Алисия, че наистина ме разбират и ме подкрепят. Правя всичко възможно да бъда с тях. Не е времето, което трябва да се отделя, но все пак знаете – тренировки, мачове… Но футболът не е вечен. Надявам се, че когато завърша кариерата си, ще се отдам на моите деца, защото те имат нужда.  ", "date": "2019.01.27", "title": " Валери Божинов, бившата звезда на „Ювентус“ и „Манчестър Сити“, ексклузивно пред „Труд“:  Заради „Малкото коте“ пред огледалото си ударих два шамара"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d0%b0%d1%80%d0%b0%d0%b4%d0%b0-%d0%b2-%d1%81%d0%b0%d0%bd%d0%ba%d1%82-%d0%bf%d0%b5%d1%82%d0%b5%d1%80%d0%b1%d1%83%d1%80%d0%b3-%d0%bd%d0%b0-75-%d0%b0%d1%82%d0%b0/", "text": "2500 военнослужащи, възпитаници на руски военни училища и почетен караул взеха участие във военния парад в Санкт-Петербург, посветен на 75- та годишнина от падането на блокадата около Ленинград, съобщи gazeta.ru. През площада в центъра на града премина и военна колона от танкове, водена от Т-34. Сред образците военна техника са ракетните комплекси „Искандер“ и „Тайфун“, общо над 80 единици. Сред гостите не бе забелязан президента на Русия Владимир Путин. Според информация от журналисти, придружаващи го в пътуванията, лошите условия за полети в Москва вероятно са отложили заминаването му. Въпреки студа – в града е минус 12 градуса, по улиците има множество хора, излезли да наблюдават парада. Правителството на Германия отдели 12 милиона евро за оказване на помощ на пострадали от блокадата през Втората световна война граждани на Санкт-Петербург. Средствата ще бъдат използвани за модернизация на болницата на ветерани от войната и за създаването на руско-германски център в града. Блокадата на Ленинград е една от най-трагичните страници на Втората световна война и е продължила 872 дни. Падането й е станало след операция на Червената армия на 27 януари 1944 година. Според различни данни, по време на блокадата са загинали от 600 хиляди до 1.5 милиона жители на града.    ", "date": "2019.01.27", "title": " Вижте парада в Санкт Петербург за 75-ата годишнина от падането на ленинградската блокада (ВИДЕО)"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b2%d1%87%d0%b5%d1%80%d0%b0-%d0%bf%d1%80%d0%be%d0%b2%d0%b5%d0%b4%d0%be%d1%85%d0%bc%d0%b5-%d0%ba%d0%be%d0%bd%d0%b3%d1%80/", "text": "„Вчера проведохме Конгрес на единството преди първата голяма битка през тази година“, заяви председателят на БСП – София Калоян Паргов по телевизия „Европа“, съобщиха от пресцентъра на столичната структура на левицата. Той обясни, че това е ярък пример за способността на социалистическата партия да се мобилизира и да се обединява преди всяко важно събитие. „През 2019-а БСП ще стане на 128 години и през всичкото това време вътре в партията е имало идейно-политически спорове, които отвън изглеждат като битки, коментира Калоян Паргов. – Тези сблъсъци са типични за БСП. Но преди важно събитие, в което тя участва, вътрешнопартийната дискусия затихва, конфликтите се затварят. Това също е типично за партията ни. И най-важното послание, което излезе от вчерашното заседание на 49-ия Конгрес е именно това – БСП влиза единна в изборните битки през тази година“. Калоян Паргов коментира и въпроса за евентуални бъдещи коалиционни партньори на социалистическата партия. „Този толкова важен въпрос за съюзника винаги е стоял на дневен ред при нас, каза той. – Нашата Визия за България и платформата, която приехме на Конгреса вчера, са основата за всякакъв вид разговори за партньорства оттук-нататък. За нас това е посоката на развитие на страната ни и тя ще бъде водеща при разговори за коалиция. Няма да се коалираме заради постове, какъвто е стилът на патриотите сега, а и на някои други партии. Големият проблем при коалициите е, че когато веднъж отстъпиш от програмата си и направиш завой само и само да спасиш едно правителство, губиш доверието. Ние имаме червени линии, от които няма да отстъпим. Те са заложени в нашата Визия за България. Който ги приеме, с него ще вървим напред. Компромисите имат много висока политическа цена. Ние сме го изпитали няколко пъти“. Според председателя на БСП – София, предстоящите евроизбори ще бъдат най-сериозния тест за коалицията на патриотите. „Няма нищо вярно в твърдението на премиера, че управляващата коалиция работи добре, категоричен е Калоян Паргов. – Видите ли – те били работели добре, а в малката коалиция нещо там си били спорели. За какво спорят – за ланския сняг или за чистотата на въздуха?! Като си тръгнал на път с някой и той постоянно ти създава проблеми, няма как да ти е комфортно пътуването. А фактите, които доказват проблемите в управляващата коалиция, ги виждаме и ги чуваме всеки ден. Волен Сидеров върви на една страна, Валери Симеонов – на друга. А на Каракачанов синята каска му отесня. Вече е съвсем очевидно, че не може да вразуми колегите си“. Калоян Паргов смята, че на БСП й е необходимо още съвсем малко, за да направи решаващата крачка и да се поздрави с победата на 26-и май. „Постепенно БСП се оформя все по-стабилно като Алтернативата, каза той и призна, че мислите му са само за победа на евроизборите. – Доказват го и социологическите проучвания – разликата между БСП и ГЕРБ е почти нулева – в рамките на допустимата грешка. Вярно е, че тези проучвания са само ориентир, не трябва да се уповаваме основно на тях, но е видно, че корабът на управляващите потъва. Вярвам, че 2019-а ще бъде годината на промяната и на новото начало. И ако колегите от ГЕРБ не проумеят факта, че растежът на икономиката, с който се хвалят, не е достатъчен и че на България й трябва по-различна икономика – икономика на догонващ растеж, те просто няма да участват в това ново начало. Та през миналата година дори самият Томислав Дончев призна, че българската икономика в момента е „на ишлеме“. Този път, по който сега се развива икономиката ни, е вреден за държавата“. Калоян Паргов, който е председател на групата на БСП в Столичния общински съвет, коментира и темата за предстоящото гласуване на бюджета на София. „Сумата вече надхвърля 1,7 милиарда лева – рекорден бюджет, каза той. – Разликата е единствено в числата. За съжаление те видимо не водят до резултати за гражданите на София. Метрото вече не е новина, с която да се хвалят управляващите. На дневен ред е мръсният въздух, с който очевидно те изобщо не могат да се справят. До такава степен не могат, че улисани миналата събота и неделя в предизборното им шоу в Зала 3 на НДК, не можаха да реагират на силното замърсяване на въздуха в края на седмицата. Сетиха се да отправят призиви, след като ние излязохме с позиция, а после дни наред обикаляха медиите да се оправдават и да манипулират хората с твърдения, че въздухът бил чист. Така не се решава толкова сериозен проблем, който има пряко въздействие върху здравето на хората“.", "date": "2019.01.27", "title": " Калоян Паргов: Вчера проведохме Конгрес на единството"}
{"url": "https://trud.bg/%d0%ba%d0%be%d0%bd%d1%82%d1%80%d0%b0%d0%bf%d1%80%d0%be%d1%82%d0%b5%d1%81%d1%82-%d0%b2-%d0%bf%d0%b0%d1%80%d0%b8%d0%b6-%d1%87%d0%b5%d1%80%d0%b2%d0%b5%d0%bd%d0%b8-%d1%88%d0%b0%d0%bb%d1%87/", "text": "„Червените шалчета“ срещу „жълтите жилетки“ – това е днешният ход на демонстрациите в Париж. Контрапротестът е организиран в защита на институциите и обществения ред срещу хаоса и насилието на протестите във Франция през последните два месеца. Няколко десетки души се бяха струпали на площад „Насион“ в Париж в очакване на митинга на „червените шалчета“, въпреки че мнозина са дошли без отличителни знаци. „Спрете блокадите“ – гласи лозунгът на фейсбук страницата на групата, която се обявява срещу всякаква форма на насилие по време на протестите на „жълтите жилетки“, предаде  . „Гневът е чут, исканията са основателни, но ние се обявяваме срещу формата, систематичното насилие, омразата към народните избраници и журналистите“ – обяснява пред медиите жителят на Тулуза Лоран Сулие, от когото тръгна начинанието. Водачите на „червените шалчета“ уверяват, че са с различни политически хоризонти и не са нито защитници на президента Макрон, нито противници на „жълтите жилетки“. Те имат скромни очаквания за днешния митинг, за който бяха заявили участие към 9000 души. „Социалните мрежи не са Франция“ – коментира днес председателят на френското Национално събрание Ришер Феран. На вчерашните протести на „жилетките“ отново се стигна до насилие, а един от лидерите им беше ранен. Силите на реда използваха сълзотворен газ и водно оръдие да отблъснат демонстрантите, които хвърляха предмети по тях в столицата. По данни на Парижката префектура арестуваните са 22-ма. Около 69 хил. души протестираха в цялата страна според данни, публикувани от Министерството на вътрешните работи. Това е спад в сравнение с миналата събота, когато броят им беше 84 хил.    ", "date": "2019.01.27", "title": " Контрапротест в париж – „червени шалчета“ срещу „жълтите жилетки“"}
{"url": "https://trud.bg/%d1%80%d0%b5%d0%b2%d0%be%d0%bb%d1%8e%d1%86%d0%b8%d1%8f%d1%82%d0%b0-%d0%b5-%d0%b2-%d0%b4%d0%b5%d1%82%d0%b0%d0%b9%d0%bb%d0%b8%d1%82%d0%b5/", "text": "Автомобилната икона Porsche 911 се преражда – през 2019 година в продажба излиза осмата генерация на този култов модел. Ортодоксалните почитатели на марката могат да отдъхнат, защото радикални промени няма – нито в дизайна, нито в техниката. Революцията е в детайлите и благодарение на тях новото поколение е по-добро по всички показатели. На пръв поглед става дума за дребни, но важни промени. Предната броня е „удължена“ с 2 см заради интегрираните в нея сензори (вкл. за разпознаване на обекти на тъмно) и за по-добра защита на пешеходците. Колкото да си приличат настоящата и новата генерация, между тях няма нито един общ компонент, с изключение на някои електронни модули. Междуосието и височината остават еднакви, но това не бива да заблуждава, защото реално всичко е различно. Широчината на каросерията е разширена с няколко милиметра, което би трябвало да се усеща повече отвътре, отколкото отвън. Двигателят, естествено, е монтиран отзад, както се прави от 55 години. Конструкцията обаче е адаптирана за въвеждане на хибридно задвижване, което вероятно ще се появи на по-късен етап. По тази причина и заради новите изисквания за безопасност колата е стана с около 50 кг по-тежка, но въпреки това е с 5 секунди по-бърза на Северната отсечка на пистата Нюрбургринг. В следващите години Porsche 911 ще се продава с бензинов мотор. Двигателят е сериозно подобрен вариант на 3,0-литровия шестцилиндров боксер от досегашния модел. На двете симетрични изпускателни системи с активни клапи са инсталирани филтри за твърди частици. Това налага промени и на двете уголемени захранващи двигателя турбини за по-ефективната им работа. Подобреното управление на въздушните потоци в системите във всмукателния и изпускателния процес спомагат за увеличаване на мощността. Трилитровият боксеров двигател с шест цилиндъра генерира 450 к.с. (с 30 к.с. повече) в модела Carrera S, нужното време за спринт от 0 до 100 км/ч пада до 3,4 сек, а от 0 до 200 км/ч – до 12,1 сек, като максималната скорост се покачва до 308 км/ч. Същият мотор ще се предлага в базов вариант с 385 к.с., но ще има и още по-мощни версии 911 GTS и 911 Turbo. Автоматичната спортна трансмисия с 8 предавки е адаптирана за работа с електромотор, така че въвеждането на хибридна система да стане по-лесно. Интериорът изглежда познат, защото мултимедийната система и инструменталното табло на 911 са идентични с тези Panamera и Cayenne. Всички индикатори са дигитални, аналогов остава само големият кръгъл оборотомер, обграден от по-малки кръгли цветни дисплеи. Централната конзола е изчистена от бутони. Лостът за автоматичната трансмисия изглежда донякъде ретро, но с него вече не може да се превключват ръчно предавките (това става с лостчета на волана), а само да се задава режима. В сферата на електрониката интересна новост са сензорите в калниците, които разпознават влажна настилка и предлагат на водача да премине в режим за шофиране на мокър асфалт. В задръстване автомобилът потегля и спира автоматично с помощта на адаптивен круизконтрол.", "date": "2019.01.27", "title": " Революцията е в детайлите\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%bd%d0%b0-%d0%b1%d0%be%d1%80%d0%b8%d1%81-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%b2-%d0%b1%d0%b5/", "text": "Експозицията „Борис Георгиев от Варна (1888-1962) – художник на духа“ постави начало на честването на 140 години от установяването на дипломатически отношения между България и Германия, съобщиха от Градската художествена галерия във Варна, чийто патрон е творецът. Събитието се осъществява по покана на Българския културен институт в Берлин към Министерство на културата и представя творчеството на художника 90 години след първата му изложба в немската столица, организирана тогава от световноизвестния учен Алберт Айнщайн. Изложбата се случва сега само на метри от галерията, в която художникът показва за първи път своите творби през далечната 1929 г. Представени са 29 дигитално отпечатани репродукции на творби, създадени между 1914 и 1945 г., правото за които дари Вирджиния Джакомети, осиновена дъщеря на Борис Георгиев. Сред тях са портрети на Алберт Айнщайн, на Панчо и Любен Владигерови, портретите на хайдарабатските принцеси Дуру Шевар и Нилуфар, на Джавахарлал Неру, портрет на Кардинал Мери дел Вал, на Рабиндранат Тагор, Петър Дънов, Махатма Ганди и други изтъкнати личности от обществения живот на XX век. Представени са монография – албум на издателство Кибеа, както и двете луксозни издания на ГХГ- Варна с репродукции на творби на Борис Георгиев от колекцията на Градска художествена галерия-Варна и каталог от изложбата, посветена на 130 години от рождението на художника, осъществени с финансовата подкрепа на фонд „Култура“ и Община Варна. Изложбата открива Борислав П. Петранов, директор на БКИ- Берлин, с разказ за връзката на Борис Георгиев с Берлин и приятелството му с големия учен-физик Алберт Айнщайн. Изкуствоведът Пламена Рачева, директор на ГХГ „Борис Георгиев“ – Варна представя изложбата. Сред гостите са Rascha Osman – културно аташе на Швейцария, Antje Contius – директор на фондация Самуел Фишер, проф. Панчо Владигеров, един от наследниците на братята Любен и Панчо Владигерови, чиито двоен портрет Борис Георгиев рисува на 11 юли 1929 година в Берлин. Експозицията може да бъде разгледана до 26 февруари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Откриха изложба на Борис Георгиев в Берлин\t\t\t"}
{"url": "https://trud.bg/%d0%b2-%d1%81%d0%b2%d0%b8%d1%89%d0%be%d0%b2-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%b4%d0%be%d1%81%d1%82%d0%b8%d0%b3%d0%bd%d0%b0-%d0%bd%d0%b0%d0%b9-%d0%bd/", "text": "На 5.6% възлиза средномесечното равнище на безработицата през 2018 г. в община Свищов. Това е най-ниската стойност за последните 10 години. През 2017 г.то е било 7,0% или с 1,4 процентни пункта по-високо. През декември в община Свищов се отчита тенденция на нарастване броя на регистрираните безработни. В края на месеца те са 957 души, което представлява увеличение в сравнение с предходния месец със 106 души. Равнището на безработица се покачва с 0,7 пункта и в края на месеца е 6,1 % при 6.1 % на национално ниво. През същия период на предходната година броят на безработните е бил 1222 души или с 265 души повече от сегашния. Във възрастовата структура лицата на възраст до 29 години заемат най-нисък относителен дял – 15,46 на сто, а броят им е 148 души. През месеца групата на лицата на възраст над 50 години е на второ място по големина с абсолютен брой 369 души и относителен дял 38,56 на сто. Групата от 30-49 годишните безработни е най-многобройна и наброява 440 души. Лицата с работническа професия са 347. Безработните без специалност и квалификация също се увеличава и е на втора позиция от 310 човека. Групата на специалистите без работа вече е на трето място и обхваща 300 души. Прекратените регистрации поради неспазване на задълженията от страна на търсещите работа лица са 28, а прекратените по други причини – 12. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " В Свищов безработицата достигна най-ниското си ниво от 10 години\t\t\t"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%be%d1%81%d1%82%d0%b0%d0%b2%d0%b8%d1%85%d0%b0-%d1%86%d0%b2%d0%b5%d1%82%d1%8f-%d0%b7%d0%b0-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0/", "text": "Десетки души поднесоха цветя пред Паметника на Съветската армия в София. Повод е Световният ден в памет на жертвите на Холокоста. На този ден през 1945 са освободени концлагеристите от лагера в Освиенцим (Аушвиц) в Полша. Събитието е организирано от Българския антифашистки съюз и в него се включиха представители на БСП, сред които Калоян Паргов, служители на посолствата на Русия и Венецуела, военни ветерани и други.                  ", "date": "2019.01.27", "title": " Десетки оставиха цветя за жертвите на Холокоста (СНИМКИ)"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-68-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8/", "text": "Най-малко 68 души загинаха и 47 бяха ранени при наводнения и свличания на земни маси в индонезийската провинция Централно Сулавеси, предаде ТАСС, като цитира китайската агенция Синхуа. Данните бяха съобщени от говорител на индонезийската Агенция за борба с природните бедствия. В петък агенция Франс прес съобщи, че броят на жертвите на бедствието в провинция Южна Сулавеси е достигнал 59, ранените са 25, а над 3000 са били принудени да напуснат домовете си. Наводненията бяха причинени от продължителни дъждове, поради които се наложи да бъде изпусната водата от дига, намираща се на около 30 км от административния център на провинцията град Макасара, припомня ТАСС АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Най-малко 68 души загинаха при наводнения и свличания на земни маси в Индонезия"}
{"url": "https://trud.bg/%d1%82%d0%b5%d0%be%d0%b4%d0%be%d1%80%d0%b0-%d0%ba%d1%83%d0%bb%d0%b5%d0%b2%d0%b0-%d1%81%d0%b5-%d0%be%d0%bc%d1%8a%d0%b6%d0%b8/", "text": "Внучката на големия Тодор Колев – Теодора Кулева, която гледахме в ролята на д-р Албена Войнова в „Откраднат живот“, се омъжи за британеца Джоузеф Гууд. Това стана ясно от публикация на щастливия младоженец в социалната мрежа Фейсбук, пише  . На 24 януари той е отбелязал, че с Теодора вече са семейство. За профилите си в социалните мрежи Теодора вече е използвала новата си фамилия. Кулева стана особено популярно лице за българските зрители, след като се превъплъти в ролята на д-р Албена Войнова в хитовия сериал „Откраднат живот“. В интервю преди време младата актриса сподели, че не иска да я смятат за връзкарка и затова, когато влиза в НАТФИЗ в класа на Стефан Данаилов, не му казва, че е внучка на Тодор Колев. Освен актьорската кариера, Теодора има и много добри гласови данни и жанрово разнообразие в репертоара си. Подобно на дядо си и тя е любителка на джазовите вокали. Хубавата си фигура пък Теодора дължи на различните спортове, с които се е занимавала, като художествена гимнастика, езда, сценична акробатика, тенис на корт.", "date": "2019.01.27", "title": " Теодора Кулева се омъжи"}
{"url": "https://trud.bg/%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b8%d1%82%d0%b5-%d0%b2-%d0%b0%d1%80%d0%ba%d1%82%d0%b8%d0%ba%d0%b0-%d1%81%d0%b0-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b8/", "text": "Температурите в Арктика са най-високите през последните 115 000 години, се казва в нов доклад, публикуван в Nature Communications. Документът е озаглавен „Топящите се арктически ледове в Канада, разкриват пейзажи, които са били непрекъснато покрити с лед повече от 40,000 години“. Новото проучване „показва, че сега започват да се виждат райони, които са на 120 000 години“, отбеляза основният автор на изследването Саймън Пендълтън от Института за арктически и алпийски изследвания към Университета в Колорадо, пише  . „Горещината през последния век вероятно е по-голяма отколкото във всеки един период през последните 120 000 години“, добавя Пендълтън. Експертите са изучавали географски аномалии и древен лед на канадската Бафинова земя, най-вече ледените шапки на високите плата и дълбоките фиорди. Ледените шапки, за разлика от ледниците, не се движат, а материята, върху която те са се образували се запазва, докато шапката е на мястото си. Тъй като глобалното затопляне, дължащо се на промените в климата, нарушава равновесието на ледените шапки – заедно с всичко останало на планетата – Арктика се затопля два пъти по-бързо от всички други места, пише в обширното изследване. С увеличаването на топенето през лятото в арктическите райони, големи количества древни мъхове и лишеи се показват под бързо намаляващия лед. Когато изследователите събират проби и провеждат радиовъглеродно датиране, те откриват, че мъховете са на около 40 000 години – още от времето на ледниковия период в северното полукълбо. След това Пендълтън и екипът му сравняват своите открития с множество източници, включително данни от леда от намиращата се наблизо Гренландия, и установяват, че регионът е бил заледен за период, много по-дълъг от 40 000 години, което ги кара да забележат, че сега летните температури в Арктика са по-високи, отколкото през всеки друг период през последните 115 000-120 000 години. По-нататъшното топене на ледената шапка ще разкрие още по-древни земи, казват изследователите. Дори и без използването на радиовъглеродно датиране, екосистемата на Бафинова земя и околностите й бързо се измества и промените стават все по-видими. „Трябва да го видим, да ходим по ледената шапка, за да да разберем, че живеем във време, в което се показват места, които не са виждали слънчева светлина 120 000 години“, заяви Пендълтън.", "date": "2019.01.27", "title": " Температурите в Арктика са най-високите от 115 000 години"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d1%80%d0%b0%d0%b7%d1%87%d0%b8%d1%81%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf/", "text": "Военнослужещи от 101-ви Алпийски батальон – Смолян в разчистването на пътя в прохода Превала от паднали дървета и снежни навявания. Това съобщиха от пресцентъра на Министерство на отбраната. В 7.30 ч. сутринта мъжете в униформи напуснаха района на военното формирование, за да се включат в действията по разчистването на пътната инфраструктура в зимните условия. След заседанието на кризисния щаб на военнослужещите е възложено да осигурят проходимостта на пътя от гр. Смолян през прохода Превала, където снежната покривка е около 60 см. Те използват роторен снегорин и полева земекопна машина, за да разчистват снежните навявания и падналите дървета. Действията им се ръководят от командира на полка полковник Димитър Кацаров. През съботния ден до 20.30 ч. военните от Алпийския полк участваха в разчистването на пътя от манастира „Св. Пантелеймон“ край гр. Смолян до автогарата в курортния комплекс Пампорово. Те извличаха закъсали автомобили  и разчистваха пътното платно от снега и падналите дървета.", "date": "2019.01.27", "title": " Армията се включи в разчистването на пътя през Превала (СНИМКИ)"}
{"url": "https://trud.bg/%d0%ba%d0%be%d0%bc%d0%bf%d0%bb%d0%b5%d0%ba%d1%81%d0%bd%d0%b8%d1%8f%d1%82-%d0%be%d0%bd%d0%ba%d0%be%d0%bb%d0%be%d0%b3%d0%b8%d1%87%d0%b5%d0%bd-%d1%86%d0%b5%d0%bd%d1%82%d1%8a%d1%80-%d0%b2-%d1%82%d1%8a/", "text": "Печалба от няколко хиляди лева очаква през тази година Комплексният онкологичен център във Велико Търново. Бизнес-програмата на дружеството за 2019 г. е аналогична с предходната. Оборотът през миналата година е бил 12 милиона лева, вместо заложените  10 милиона лева. С разликата се компенсират предишни загуби на лечебното заведение. Част от средствата си то постоянно използва  за модернизиране на апаратурата. „Инвестициите в тази посока ще продължат и през настоящата година. Имаме намерение, ако местният парламент ни разреши, да закупим отново със собствени средства дигитализираща система на рентгена с архивираща система за него, мамографа и ехографа. Стойността ще е до 150 000 лева. Рентгеновата ни апаратура е стара и затова трябва да я адаптираме”, коментира управителят на здравното заведение д-р Мария Рачева. За да се модернизира лъчетерапията, трябва да се закупят също допълнителни неща за скенера. „Ние сме един от четирите центъра в България, които имат брахитерапия. За лъчетерапия във Велико Търново идват онкоболни и от съседни региони”, поясни д-р Рачева.", "date": "2019.01.27", "title": " Комплексният онкологичен център в Търново купува нова апаратура\t\t\t"}
{"url": "https://trud.bg/%d0%b4%d0%be%d0%bd%d1%87%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2-%d0%b0%d0%bf%d0%b8-%d1%80%d0%b0%d0%b1%d0%be%d1%82%d0%b8%d0%bc-%d0%b7%d0%b0-%d1%80%d0%b0%d0%b7%d1%87%d0%b8%d1%81%d1%82/", "text": "Екипите на всички ангажирани ведомства в област Смолян са на терен и работят за разчистването на пътя през прохода „Превала”. Това съобщи инж. Дончо Атанасов, член на Управителния съвет на Агенция „Пътна инфраструктура”, по БНР. „Разчистването на пътя се затруднява от множеството паднали от тежкия сняг дървета. Групи на „Гражданска защита“ ги премахват, за да може след това пътят да бъде почистен от снега и движението да бъде възстановено“, обясни той. През прохода „Рожен“ е забранено движението на МПС над 12 т, както и преминаването с ремаркета и полуремаркета. Леките автомобили задължително трябва да са с вериги. Пътят се уширява, за да може по-късно днес по него да се пътува без ограничение. Движението по пътищата около Пампорово е затруднено от множеството превозни средства, които са паркирани на пътното платно докато туристите са в курорта. Поради това са възможни задръствания и по-бавно предвижване от интензивния трафик в края на почивните дни, каза Атанасов. Продължава разчистването на падналите дървета и по третокласните пътища около Пампорово, по които движението е ограничено за всички превозни средства. Това са път ІІІ-861 от 31-ви км (граница с област Пловдив) до разклона за Национална астрономическа обсерватория и път III-8631 Момчиловци – Славейно – Момина вода. АПИ апелира шофьорите, на които им предстои пътуване да тръгват само с автомобили подготвени за движение при зимни условия. Да карат с повишено внимание и съобразена скорост, като не предприемат изпреварване на снегопочистващата техника. Блокирането на движението от автомобили, които не са с подходящи гуми, затруднява работата на снегорините и възпрепятства пътуването на всички останали шофьори. Възстановено е движението по път ІІІ-8681 Рудозем – Смилян. Възстановено е движението по път III-864 Стойките – Пампорово. Остава ограничено движението на МПС над 12 т. Леките автомобили трябва да се движат задължително с вериги.", "date": "2019.01.27", "title": " Дончо Атанасов, АПИ: Работим за разчистването на пътя през прохода „Превала”\t\t\t"}
{"url": "https://trud.bg/%d1%81%d0%b2%d0%b8%d1%89%d0%be%d0%b2%d0%bb%d0%b8%d1%8f-%d0%b7%d0%b0%d0%bf%d0%bb%d0%b0%d1%88%d0%b8%d0%bb-%d1%81-%d0%b1%d1%83%d1%85%d0%b0%d0%bb%d0%ba%d0%b0-%d0%b6%d0%b5%d0%bd%d0%b0-%d0%b6%d0%b0%d0%bb/", "text": "Окръжният съд във Велико Търново тази седмица ще заседава по въззивно дело на свищовлия, заплашил с бухалка жена от крайдунавския град. Със своя присъда от 13 декември миналата година Районен съд – Свищов е признал подсъдимия Иван К. от крайдунавския град за виновен в това, че на 28 май 2017 г. отправил закана срещу Е. И. Той размахал пред нея дървена бухалка и казал: „Ела, ела в тъмното да те начупя“. Съдът го освободил от наказателна отговорност за това деяние, като му наложил административно наказание – глоба в размер на 1000 лева. Със същата присъда магистратите признали подсъдимия за невинен в това в периода 23 – 28 май 2017 г. действайки в условията на продължавано престъпление, да е заплашил с убийство Е. И. Делото в Окръжен съд – Велико Търново е образувано на основание протест на Районна прокуратура – Свищов и жалба от подсъдимия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.27", "title": " Свищовлия, заплашил с бухалка жена, жали глоба от 1000 лева"}
{"url": "https://trud.bg/%d0%bc%d0%b0%d0%b4%d1%83%d1%80%d0%be-%d0%b5%d0%b2%d1%80%d0%be%d0%bf%d0%b0-%d0%b4%d0%b0-%d1%81%d0%b5-%d0%be%d1%82%d0%ba%d0%b0%d0%b6%d0%b5-%d0%be%d1%82-%d1%83%d0%bb%d1%82%d0%b8%d0%bc%d0%b0%d1%82%d1%83/", "text": "Европейските страни трябва се откажат от ултиматума, призоваващ за нови избори във Венецуела в рамките на осем дни. Това заяви президентът Николас Мадуро в интервю за турския телевизионен канал CNN Turk. „Европа отново прави грешка по отношение на Венецуела. Те игнорират нашата история, въпреки нашата 200-годишна свобода. Гордеем се с нашата свобода, кръвта на нашите освободители тече в нашите вени“, каза Мадуро. Президентът на Венецуела отбеляза, че лидерът на опозицията Хуан Гуайдо, който се обяви за изпълняващ длъжността президент на страната, „нарушава всички възможни закони и конституцията“. „Аз не съм съдия, съдът ще реши какви стъпки трябва да се предприемат, за да се гарантира сигурността на нашата страна и нашата конституция,“ каза Мадуро и припомни, че „в близко бъдеще ще се проведат парламентарни избори в страната“, а следващите президентски „избори ще се проведат през 2020 г.“. Мадуро декларира, че е отворен за диалог, но отхвърли възможността за евентуална среща с Тръм.", "date": "2019.01.27", "title": " Мадуро: Европа да се откаже от ултиматума за нови избори във Венецуела"}
{"url": "https://trud.bg/%d0%b1%d0%b5%d0%b7-%d0%b2%d1%8a%d0%b3%d0%bb%d0%b5%d1%85%d0%b8%d0%b4%d1%80%d0%b0%d1%82%d0%b8-%d0%b8%d0%bb%d0%b8-%d0%b1%d0%b5%d0%b7-%d0%bc%d0%b0%d0%b7%d0%bd%d0%b8%d0%bd%d0%b8/", "text": "Затлъстяването се превърна в световна епидемия Фактите са си факти: Световната здравна организация обяви, че затлъстяването се е превърнало в глобална епидемия, която нараства по цял свят. А с нея и рискът от множество заболявания включително диабет, сърдечно-съдови болести и други. С увеличаването на броя затлъстели хора по света се увеличават и научните изследвания, които имат за цел да разгадаят тайната на трайното отслабване. Безбройни са и модни диети от типа “кето”, “палео”, “веган”, “безглутеновa” и други подобни режими на хранене, които заливат онлайн пространството. А привържениците на една или друга диета си разменят гневни слова, готови да излязат в жестока словесна битка, за да защитят честта на своите принципи за “здравословно хранене”. Също толкова популярен е спора за това коя е по-ефективната диета за отслабване: ниско въглехидратната или ниско мазнинната? Всъщност, казусът се обсъжда повече от половин век! Нека го разгледаме малко по-отблизо… Ниско мазнинната диета се характеризира с по-малък прием на мазнини (30%) и повече въглехидрати (50%). Този тип хранене става известен след проучване на Университета на Минесота (от средата на XX век), което сравнява диетата и начин на живот на населението в 7 държави. Мащабното проучване стига до заключението, че мазнините (по-точно наситените мастни киселини) биха могли да допринесат за развитието на сърдечно-съдови заболявания. И допреди десетина години “ниско маслената диета” се смяташе за по-ефективната диета… Но в началото на новото хилядолетие, редица нови научни изследвания се противопоставиха на идеята, че ниско мазнинна диета е по-здравословна. Точно обратното – режимът, богат на качествени мазнини (зехтин, авокадо, ядки и др.) и протеини (риба, яйца, кисело мляко, месо и др.) с намалено количество въглехидрати (хляб, паста, ориз, бисквити и др.) се доказва като по-здравословен. Също, той е доказано по-ефективен режим на хранене в дългосрочен план, най-вече защото мазнините и протеините ни придават повече чувство на ситост в сравнение с въглехидратите. Някои изследвания също показват и намаляване на апетита, което допълнително улеснява придържането към низко въглехидратната диета. В края на краищата, теории за отслабване има много. Но тайната не е нито в протеините, нито във въглехидратите, нито в мазнините. ТАЙНАТА Е В КАЛОРИИТЕ. Калориите са енергията, която приемаме от храната или с други думи – горивото на нашия организъм. Ако приемате по-малко калории, отколкото изразходвате всеки ден, ще постигнете калориен дефицит и като следствие от това – намаляване на телесното тегло. Но не се заблуждавайте! Количеството калории е важно, но също толкова важно е и качеството на храната, която приемаме. Бихте могли да приемете цялото препоръчително количество калории за деня само с едно пакетче чипс. Но също така бихте могли да разпределите калориите си на няколко балансирани хранения през деня. Оставям това във вашите ръце и съм сигурна, че ще направите правилния избор…   Примерен режим на хранене за отслабване *Общо количество калории: ~ 1400 kcal  **Всеки човек има нужда от различно количество калории. Моля, консултирайте се със специалист преди да започнете режим за отслабване. 1. Закуска: кисело мляко с 2-3 лъжици овесени ядки или палачинки с овесени ядки; по желание – кафе/чай.  2. Междинно хранене: плод по избор.  3. Обяд: супа от леща/боб или 2 варени яйца с филийка пълнозърнест хляб + салата.  4. Междинно хранене: 1 кофичка кисело мляко или плод.  5. Вечеря: 200 гр. пилешка пържола със салата.   Палачинки с овесени ядки И здравословното е вкусно! Палачинките са любима закуска на българското семейство. Традиционната рецепта за палачинки е много вкусна, но тя често се прави със съставки, които са много калорични и рязко повишават кръвната захар (рафинирано бяло брашно, течен шоколад и др.) Ако желаете да разнообразите сутрешните палачинки с една по-нискокалорична и балансирана алтернатива, ви предлагам следната рецепта. 1. Намачкайте банана в малка купичка.  2. Добавете яйцата и канелата. Разбийте с вилица.  3. Добавете овесените ядки към получилата се смес. Разбъркайте.  4. Загрейте тиган (на средна топлина). Намажете с малко масло (ако използвате тефлонов тиган, може да не използвате мазнина).  5. Изсипете 1/4 от палачинковата смес върху тигана във формата на кръгла палачинка. Сервирайте с добавки по избор!   *Авторката е нутриционист към Британската асоциация за нутриционисти, завършила Медицинския факултет в Лондонския университетски колеж (University College London). Преди това завършва Интегративно хранене в Ню Йорк и психология в НБУ ", "date": "2019.01.27", "title": " Без въглехидрати или без мазнини\t\t\t"}
{"url": "https://trud.bg/%d0%b3%d0%b5%d0%be%d1%80%d0%b3-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%bf%d1%80%d0%b5%d0%b4%d0%b8-76-%d0%b3%d0%be%d0%b4%d0%b8%d0%bd%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Преди 76 години България успява да изпише със златни букви спасяването на над 76 000 евреи. В момента сме свидетели на крайна война на популизъм и реторика, които застрашават демократичните ценности. Това заяви на брифинг заместник-министърът на външните работи Георг Георгиев по повод Международния ден в памет на жертвите от холокоста, предаде  . „Историята има навика да повтаря събития. Ние като наследници сме нагърбени с отговорността да не допуснем отново подобни режими като фашизма, националсоциализма, комунизма“, отбеляза в изказването си Георгиев. Правителството е ангажирано да пресича всякакви вандалски актове в зародиш като издраскани паметници, изпочупени стъкла, като случая със Софийската синагога преди седмица, свастики, изрази и послания, които насаждат езика на омразата. Преди месец от Руската федерация отново излязоха със становище, че страната ни трябва да вземе по-строги мерки срещу поругаването на паметника на Съветската армия. Георг Георгиев заяви, че България винаги е чистела паметника и е реагирала своевременно след всяко надраскване на монумента в София.    ", "date": "2019.01.27", "title": " Георг Георгиев: Преди 76 години България изписва със златни букви спасяването на 76 000 евреи"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%bc%d0%be%d0%bb%d1%8f%d0%bd-%d1%81%d0%b8%d1%82%d1%83%d0%b0%d1%86%d0%b8%d1%8f%d1%82%d0%b0-%d1%81%d0%bb%d0%b5%d0%b4-%d0%be%d0%b1%d1%8f%d0%b2/", "text": "Ситуацията след обявеното бедствено положение в община Смолян се нормализира. Това информира пред медиите кметът Николай Мелемов, съобщават от общината. В отделни села има проблеми. Пропаднал е пътят между Ряка и Катраница, Селище-Еленска е възстановен вече пътя, а Мугла е критична точка. Пътят до селото е затворен, няма достъп и до Депото за твърди битови отпадъци. По участъка има паднали лавини, срутища, свлачища и дървета. Техниката е стигнала до паметника, а от другата страна на пътя също работят машини. Изпратили сме наши хора от община Смолян с резачки да помагат за разчистването. В Мугла няма и електричество. Ще направим всичко възможно поне днес да се разчисти пътя до депото, допълни зам.-кметът инж.Мариана Цекова. Няма да спира и работата по разчистването на пътя до селото. Кметът Мелемов каза още, че селата без ток са Арда, Могилица, Горово и Сивино. Там ще бъдат закарани генератори докато се възстановят повредите. „Няма бедстващи хора“, посочи още кметът. Той обяви, че от понеделник, 28 януари, ще бъдат възстановени учебните занятия в училищата.", "date": "2019.01.27", "title": " Кметът на Смолян: Ситуацията след обявеното бедствено положение се нормализира\t\t\t"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%ba%d0%be%d0%bb%d0%b0-%d0%bd%d0%b0-honda-%d0%b5-%d0%b3%d0%be%d1%82%d0%be%d0%b2%d0%b0/", "text": "Плановете на Honda в сферата на електромобилите вече имат ясни очертания и форми. Японската компания ще представи прототип на изцяло електрическо превозно средство на предстоящото изложение в Женева през март. Предварително се появи първото изображение на автомобила. Очаква се той бъде представен и в сериен вариант до края на годината. Електромобилът на Honda е компактен, функционален и се отличава с ярък дизайн. Външният му вид е сходен с този на концепта Urban EV Concept от франкфуртското изложение през 2017 г. Моделът се разпознава лесно благодарение на симпатичните кръгли фарове и светещата емблема в средата на решетката. За сериозните амбиции на Honda на пазара на електрически коли говорят плановете на компанията до 2025 г. две трети от продаваните в Европа атвтомобили да бъдат електрифицирани – хибриди, Plug-in хибриди и електромобили.", "date": "2019.01.27", "title": " Електрическата кола на Honda е готова\t\t\t"}
{"url": "https://trud.bg/%d0%b4%d1%83%d0%b1%d0%be%d0%b2-%d0%bb%d0%b8%d0%ba%d1%83%d0%b2%d0%b0-%d1%81-%d1%82%d0%b8%d1%82%d0%bb%d0%b0-%d0%b8-%d0%bf%d1%80%d0%b8-%d0%bf%d0%be-%d1%82%d0%b5%d0%b6%d0%ba%d0%b8%d1%82%d0%b5/", "text": "Световният вицешампион от 2013-а Владимир Дубов ликува с титлата и в по-горната за него категория до 65 кг, която е олимпийска, на държавния шампионат по борба свободен стил в Сливен. На финала националът прегази азера Темур Мамедов с технически туш 11:0. На световното през септември в Астана ще е първата квалификация за игрите Токио 2020, като най-добрите 5 във всяка категория ще вземат квоти. Убедителен бе и Георги Вангелов при най-леките до 57 кг, който срази с 11:0 Митко Асенов и взе приза за най-техничен състезател. Оспорван бе финалът при 74-килограмовите, в който титлата атакуваха двама национали. Мирослав Киров обаче успях да измъкне победната точка в последния момент срещу чеченеца с наш паспорт Али Умарпашаев – 8:7. Киров взе и приза за най-резултатен състезател. В категория до 97 кг също имаше интрига. Носителя на златния пояс „Дан Колов“ от 2011-а Николай Щерев загуби инфарктно битката срещу дагестанеца Ахмед Батаев – 3:3. Съперникът му спечели последната точка, а с това и срещата. Същевременно Биляна Дудова (57 кг) взе бронз на турнира „Иван Яригин“ в Красноярск (Русия).", "date": "2019.01.27", "title": " Дубов ликува с титла и при по-тежките"}
{"url": "https://trud.bg/%d0%b1%d0%b5%d0%b7-%d1%82%d0%be%d0%ba-%d1%81%d0%b0-%d0%bd%d1%8f%d0%ba%d0%be%d0%bb%d0%ba%d0%be-%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d1%81%d0%b5%d0%bb%d0%b0-%d0%b2-%d1%8e%d0%b3%d0%be/", "text": "Все още без ток са няколко планински села в общините Якоруда, Белица, Гоце Делчев, Гърмен, както и вилни зони в района на Папаз чаир, съобщиха от ЧЕЗ. Продължава работата на аварийните групи на ЧЕЗ по възстановяване на електрозахранването в някои райони на Благоевградска област. На някои места работата може да продължи и утре.", "date": "2019.01.27", "title": " Без ток са няколко планински села в Югозапада"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b4%d0%b0%d1%80%d0%b8-12-%d0%bc%d0%b8%d0%bb%d0%b8%d0%be%d0%bd%d0%b0-%d0%b5%d0%b2%d1%80%d0%be-%d0%bd%d0%b0-%d1%80%d1%83%d1%81%d0%b8%d1%8f/", "text": "Германия дари 12 милиона евро на Русия по повод 75-ата годишнина от края на опустошителната блокада на Ленинград. Хуманитарното дарение ще бъде използвано за нуждите на болница и за създаването на руско-германски център, съобщиха външните министерства на двете страни в съвместно изявление, предаде БТА. „Уверени сме, че това доброволно действие ще подобри качеството на живота на оцелелите от блокадата и ще помогне за историческото помирение между народите на двете страни като основа за бъдещи двустранни отношения“, се казва още в него. Над един милион души загинаха по време на продължилата около две години и половина нацистка блокада на Ленинград (Санкт Петербург), посочва ДПА.    ", "date": "2019.01.27", "title": " Германия дари 12 милиона евро на Русия"}
{"url": "https://trud.bg/%d1%84%d0%b0%d0%bc%d0%b8%d0%bb%d0%b8%d1%8f-%d0%b7%d0%b5%d0%bb%d0%b5%d0%b2%d0%b8-%d0%b5-%d0%b6%d0%b5%d0%bb%d0%b0%d0%bd-%d0%b3%d0%be%d1%81%d1%82-%d0%bd%d0%b0-%d1%82%d1%80%d0%b0%d0%bf%d0%b5%d0%b7%d0%b0/", "text": "Свежи през зимата, полезни и на туршия Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 45 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. В природата се срещат забележителни растителни видове. На някои от тях дължим разнообразието на съвременната ни трапеза. От семейство Кръстоцветни – Brassicacea (Crusiferae), видът с може би най-голям принос е Дивото зеле – Brassica oleracea. От него водят началото си култивирани видове като броколи, карфиол, брюкселско зеле, познатите и популярни сортове зеле като кьосе, цветно и т.н., алабаш, също и по-малко познатите – колард, кейл и др. Кръстоцветните растения като цяло, и в частност вече изброените, са изключително адекватен избор при осигуряването на зеленчуци в менюто ни, особено през зимния сезон, когато все още могат да бъдат намерени и в свежо състояние. Много ценни са и прекрасните сурови туршии, приготвени с тях. Едва ли съществува друга група растения, която да има толкова оптимално съотношение на калории спрямо витамини и микронутриенти. Кръстоцветните са прекрасен източник на протеини, което е изненадващо предвид типично ниското им калорийно съдържание. Богати са на витамини от групата В, провитамин А, на витамин С, микроелементи и омега 3 мастни киселини. Много важна тема, която трябва да бъде засегната, е съдържанието в тях на специфични вещества, наречени глюкозинолати. Един интересен представител на въпросните вещества – глюкорафанин, при разрушаване на клетъчната структура при консумация на зелеви, под действието на ензима мирозиназа, формира мощния антираков агент, наречен сулфорафан. За съжаление, мирозиназата е протеин и като такъв много лесно денатурира под въздействието на висока температура. Затова е добре да консумираме зелевите растения в сурово състояние или предварително да ги смелим или нарежем на ситно и после да ги готвим, а не както е масовата практика първо да ги сварим, а после да ги пасираме на крем супа например. Има и още един начин да запазим формирането на сулфорафан. За него ни информира д-р Майкъл Грегър. След сготвянето на броколите например, които държат първенството по съдържание на глюкорафанин (особено кълновете от броколи), да се наръсят с прясно смлени семена от синап, в които мирозиназата е активна и така отново да се формират големи количества от сулфорафан. Сред уникалните ползи на сулфорафана за здравето учените сочат и защитата на зрението. В комбинация със съдържанието на витамин С и антиоксиданти в зелевите растения, той способства за намаляване на риска от макулна дегенерация. Защитават се тъканите на ретината и така се забавя развитието и на други очни заболявания, например катаракта. Броколи, карфиол, брюкселско зеле, кейл и всички представители на зелевата “фамилия” са добър избор в менюто на хората с диабет и на всички, които искат да отдалечат заплахата от коварната болест. Наличието на фибри, протеини и минерали забавя процеса на усвояванe на инсулина и стабилизира нивата на кръвната захар. Високото съдържание на фибри ускорява метаболизма и балансира апетита. За това кръстоцветните имат важно място при храненето за справяне със затлъстяването и трайно задържане на свалените килограми. По отношение на фибрите на нова слава се радва старият, позабравен алабаш. Този интересен представител на кръстоцветните съдържа 5 г фибри на 135 г зеленчук и се препоръчва при много заболявания, включително и при упорит запек. Под дебелата кожа на алабаша се открива хрупкава и сочна месеста част. Растението наподобява ряпата, но е с по-мека консистенция и по-сладко. Позабравеният зеленчук е много подходящ за зимната трапеза, защото я обогатява с ценни вещества. Високото съдържание на витамин С (83.7 мкг в една малка купичка) дава цели 140% от необходимата дневна доза. Така се предпазваме от сезонните настинки и грип и повишаваме устойчивостта на имунната си система. Разбира се, прекомерната употреба на кръстоцветни зеленчуци може вместо полезна да се окаже вредна в някаква степен. При някои хора тези храни причиняват метеоризъм, който може да се ограничи, ако добре ги сдъвчем. Препоръката ми е да се намали консумацията им при заболявания на щитовидната жлеза заради наличието на съединения, възпрепятстващи усвояването на йод.   Рецепти Цветно зеле с моркови и веган майонеза Продукти: 300 г цветно зеле,  100 г моркови,  3-4 стръкчета копър,  20 мл ябълков оцет,  5 г самардала,  60 г сурово кашу,  100 мл вода Приготовление: Настъргваме или нарязваме на ситно зелето и морковите. Наситняваме копъра и смесваме зеленчуците заедно с оцета и самардалата. Хубаво намачкваме с ръце. В блендер разбиваме до гладка майонеза кашуто и водата. Объркваме добре всичко в голяма купа с помощта на лъжица и оставяме да престои поне половин час в хладилник. Рецептата е на Веселин Станков – консултант сътрудник в медицинския център на д-р Емилова.   Сурови сарми с карфиол Почистваме от дебелите части 200 г карфиол. Розичките поставяме в блендер заедно с 1/2 меко авокадо, 1-2 шайби домат, 1 суп. л. сусамов тахан, 1/2 скилидка чесън, 1 стрък пресен лук, 2-3 стръка магданоз, сока от 1/2 лимон, 3-4 ядки кашу и по 1 щипка риган, самардала и куркума. Блендираме до получаване на зърнеста смес.  Навиваме сармите в оризови кори (готови). Всяка кора слагаме в широк гевгир и я поливаме с гореща вода. Тя омеква и в нея поставяме 1 суп. л от сместа. Готовите сарми поднасяме с ядков сос (по желание). Рецептата е на Илия Илиев – главен готвач в медицинския център на д-р Емилова.", "date": "2019.01.27", "title": " Фамилия Зелеви е желан гост на трапезата\t\t\t"}
{"url": "https://trud.bg/%d0%b7%d0%b0%d0%b5%d0%b2-%d1%81-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%be%d1%82-%d0%bf%d1%80%d0%b5%d1%81%d0%bf%d0%b0-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8-%d1%81/", "text": "„Македонците и нашият приятел Гърция могат да са горди с факта, че това поколение сложи край на един изпълнен с несигурен мир период на Балканите“. Това заяви македонският премиер Зоран Заев в интервю за гръцката информационна агенция АНА-МПА, пише  . По думите му всички граждани са победители, а дори и онези, които са се противопоставили на Договора от Преспа. Той благодари на своя приятел Алексис Ципрас за гласуването в гръцкия парламент, като подчерта, че двете страни са решили спор, който изглеждал невъзможен за разрешаване и че сега двата народа са потвърдили и своето дълбоко приятелство. „С приемането и прилагането на Договора от Преспа, победителите са всички граждани от двете страни, но също и гражданите от целия регион. Победителите са и онези, които се противопоставиха на споразумението, защото за тях идва нова ера на просперитет, мир и приятелство, както и за прогресивни граждани от двете страни. Смелите граждани избраха да отхвърлят сенките на миналото, за да дадат на Балканите нови възможности и политическа стабилност, да дадат пример за близки съседски отношения и приятелство и да покажат, че в региона може да има нов модел на икономическо развитие и интеграция“, подчерта Заев. Македонският премиер „с гордост и благодарност“ поздрави приятеля си Алексис Ципрас за гласуването в гръцкия парламент и отправи благодарност към всички онези смели депутати, които „с гласа си сложиха край на страховете, смятани за непреодолими“. „Разрешихме спор, който беше представен като невъзможен за решаване. Аз и моят приятел, премиерът Ципрас, миналото лято постигнахме споразумение. Заедно с нашите екипи, водени от външните министри, стигнахме до момент на откровение: всяка страна трябва да даде нещо, за да получи много, много повече в замяна. Отсега нататък потвърждаваме дълбокото си приятелство. От днес напредваме с повече сили, за да обединим гражданите на двете страни“, категоричен е Заев. Македонският премиер подчерта, че бъдещето ще бъде общ път „с приятелски намерения и ценности, извлечени от нашето европейско семейство“.", "date": "2019.01.27", "title": " Заев: С Договора от Преспа победители са всички граждани на Гърция и Македония"}
{"url": "https://trud.bg/600-000-%d0%bb%d0%b2-%d0%b7%d0%b0-%d0%ba%d0%be%d0%bd%d1%86%d0%b5%d1%80%d1%82%d0%b8-%d0%b8-%d1%84%d0%b5%d1%81%d1%82%d0%b8%d0%b2%d0%b0%d0%bb%d0%b8-%d0%b2-%d1%88%d1%83%d0%bc%d0%b5%d0%bd/", "text": "Близо 5 млн.лв. ще харчи за култура община Шумен през настоящата година, а с 600 000 лв. от тях ще бъдат финансирани концерти, фестивали и други празненства. 90 са предварително планираните събития в града, а от тях 20 са с национална и международна значимост и се очаква да привлекат значителен интерес. В Шумен преди 105 г. е поставена оперета у нас – романтичната „Кармозинела“ и събитието ще бъде подобаващо отбелязано. Случило се е на 10 май 1914 г. Шуменският оперетен ансамбъл, подсилен от граждани, гражданки и учащи от горните класове я поставят в читалищен салон. Две седмици по-късно гостуват във Варна. Шуменци ще честват и 170 години от пристигането на унгарските емигранти в града, както и 70 г. от създаването на музейната сбирка в къщата „Лайош Кошут“. 120 години от рождението на композитора Панчо Владигеров ще превърнат града за пореден път в средище на класическата музика. 180 години от рождението на Ил. Р. Блъсков и 115 г. от създаване на Регионалния исторически музей също са в културния календар на общината. Шумен ще бъде домакин и на театралния фестивал Нова българска драма, който събира актьори от страната и чужбина. Традиционно общинският фонд „Култура“ ще подкрепи инициативи и проекти на местни творци с 55 000 лв.", "date": "2019.01.27", "title": " 600 000 лв. за концерти и фестивали в Шумен\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-329/", "text": "136 партии загряват за изборите  Над 130 партии могат да се явят на изборите тази година, показа проучване на „Труд”, след като започнаха да се сформират многолюдни предизборни коалиции. През 2019 г. ще се проведат местен и европейски вот.     Ракиена ваканция обявиха рибарите  В рибарското селище Ченгене скеле край Бургас останаха едва трима морски вълци, като само един влиза с лодка в морето. Останалите са в Бургас, като повечето твърдят, че за риболовът е настанало “ракиено време     БСП е ожадняла за власт, дано да е помъдряла  Елена Йончева има шанс да стане поне предизборно червената Жана д’Арк, пише в анализа си за „Труд“ д-р Борислав Цеков, основател на Института за модерна политика.           Записани инструкции за журналистиката в закон навява на други времена  Четете интервюто на Анна Заркова с адвокат Александър Кашъмов.", "date": "2019.01.27", "title": " Вижте акцентите в броя на вестник „Труд“ в понеделник, 28 януари 2019"}
{"url": "https://trud.bg/%d0%bd%d0%b0%d0%b4-130-%d0%bf%d0%b0%d1%80%d1%82%d0%b8%d0%b8-%d0%b7%d0%b0%d0%b3%d1%80%d1%8f%d0%b2%d0%b0%d1%82-%d0%b7%d0%b0-%d0%b8%d0%b7%d0%b1%d0%be%d1%80%d0%b8%d1%82%d0%b5/", "text": "Над 130 партии могат да се явят на изборите тази година, показа проучване на „Труд”, след като започнаха да се сформират многолюдни предизборни коалиции. През 2019 г. ще се проведат местен и европейски вот. За сравнение – за местните избори през 2015 г. документи в ЦИК подадоха 81 партии и три коалиции, съставени от общо 11 партии. Отказана беше регистрация на 10, останалите 82 взеха участие във вота. 136 партии са вписани към момента в регистъра на Софийския градски съд (СГС). А 137 формации подадоха навреме и според изискванията годишни финансови отчети за 2017 г. в Сметната палата. Още 3 внесоха редовни документи със закъснение. Две партии подадоха отчети, които държавните одитори не признаха за отговарящи на изискванията за форма, съдържание и начин на представяне – управлявалата два мандата НДСВ и близката до Алексей Петров „Нова сила”. Срокът за политическите формации да се отчетат за 2018 г. изтича на 31 март т.г. Годишните отчети, участие на избори поне веднъж на 5 години и провеждане на конгрес поне веднъж на 5 г. са единствените законови изисквания към партиите, за да се водят действащи.  Рекордни 30 партии са разпуснати от СГС през 2018 г., показа справка на „Труд” в „Държавен вестник”, където тези решения задължително се публикуват. Началото беше дадено с първата партия на Веселин Марешки – „Национално движение за свобода и демокрация” (НДСД), която нямаше дейност. Тя беше заличена по искане на прокуратурата след обжалване с решение на Върховния касационен съд от 7 февруари м.г. Това стана след разкритията на „Труд”, че Марешки е лидер на две партии едновременно в нарушение на закона. След този случай от държавното обвинение съставиха списък с 33 фантомни формации, които подлежат на закриване: 31 – заради неучастие в избори повече от 5 години и 2 – заради неподаване на годишни финансови отчети в Сметната палата две последователни години. Инициативата, подета след няколко години занемарен контрол, беше обявена на 31 юли 2018 г. и пет месеца по-късно е на финалната права. 29 партии от списъка вече не съществуват в правния мир, една извън набелязаните се самозакрива (виж таблицата долу). Последните дни изтекоха и за четири от пенсионерските партии, които така и не успяха да се обединят – ”Движение „Народен юмрук”, „Единен пенсионерски съюз”, „Обединена партия на пенсионерите в България” и „Партия Движение за социална солидарност”. Заличена е свързаната с бившия депутат от ДПС Петър Ангелов и с покойния Павел Чернев – „Партия за хората от народа”. През 2018-а дойде и краят на екзотични формации от 90-те години като „Съюз на демократичните партии и движения ЕРА-3”, и на такива от новия век като „Партия на либералната алтернатива и мира” (ПЛАМ). По закон при прекратяване от съда имуществото на партията се одържавява. Държавата отговаря за задълженията на закритата формация до размера на полученото имущество. Дълголетие: 12 формации от 1990 г. преживяха прехода  Само дванадесет от многобройните формации, регистрирани през 1990 г., когато беше възстановена многопартийната система, продължават да съществуват до момента. Това показват данните в регистъра на политическите партии на Софийския градски съд. Те са (по реда на вписване от съда): Демократическата партия, БСДП, Зелената партия, Радикалдемократическата партия в България (РДП), БСП, „Български национален съюз нова демокрация”, БЗНС, „Български демократически форум (БДФ), „Политически клуб Екогласност”, ДПС, Българска комунистическа партия” и „Българска работническо-селска партия”. От създадените в последното десетилетие партии 43 се водят действащи. Тенденцията в последните години е към намаляване: през 2013 г. и 2014 г. са регистрирани по 7 партии, през 2015 г. и 2016 г. – по 3, през 2017 г. – 2, през 2018 г. – 4. Марешки представи коалиция, тя се разклати за часове  Часове, след като в края на миналата седмица в парламента Веселин Марешки представи официално коалиция „Воля – българските родолюбци“, тя буквално започна да се разпада. Освен „Воля” в обединението трябваше да влязат Народната партия „Свобода и достойнство“ (НПСД) на Орхан Исмаилов, Земеделският съюз „Александър Стамболийски“ на Спас Панчев и партия „Обединена социалдемокрация“. Няколко часа след брифинга за представянето, от ръководството на НПСД разпространиха декларация, в която се казва, че се снема политическото доверие от лидера Орхан Исмаилов и се иска неговата оставка. Причината – Исмаилов не е получил санкцията на партийното ръководство да влиза в коалиция с Марешки. Народна партия „Свобода и достойнство” (НПСД) е създадена от бившия зам.-председател на ДПС Касим Дал. Сега начело е Орхан Исмаилов, който беше във властта като част от Реформаторския блок при предното правителство. С писмо до медиите вчера самият Исмаилов уточни, че изявленията „на една група хора от НПСД“ са насочени към личното му дискредитиране. „Обединена социалдемокрация” е свързана с БСП, като в ръководството й бяха синът на Андрей Луканов – Карло и финансистът-политик Кольо Парамов.  Земеделски съюз „Александър Стамболийски” е на депутатът, избран от листата на „БСП за България” Спас Панчев, който напусна „червената” коалиция заради разногласия с „Позитано” 20. Любопитното е, че Марешки влезе в политиката с гръмкия слоган, че е извънсистемен играч, заобиколен от хора с чисто политическо минало. За година четири нови политически сили се регистрираха  Четири нови политически сили бяха регистрирани от СГС през 2018 г. – „Подем”, „Национална алтернатива родове общност държава”, „Коалиция за теб България” и „ВОЛТ”. През февруари е регистрирана партията „Подем” с двамата председатели – Александър Цветков Богданов и Христофор Петков Дочев, общински съветник в Плевен. През юни м.г. е вписана партията „Национална алтернатива родове общност държава” (НАРОД) със седалище в Сливен и председател Георги Иванов Георгиев. През август е вписана „Коалиция за теб България” с председател Валери Методиев Григоров и заместници Александър Христов Филипов, Красимир Василев Гебрев и Людмил Борисов Туечки. Също през август беше регистрирана партията „Волт” на бившия депутат от Реформаторския блок (ДБГ на Меглена Кунева) Настимир Ананиев. Прецедент: „Синьо единство“ на Нейнски се самозакрива  Партията „Синьо единство“, която Надежда Нейнски създаде със свои съмишлениц през 2013г. след като напусна СДС, е прекратена чрез ликвидация. Това е безпрецедентен случай за последните десетилетия. Вместо да се занимават със саморазпускане, създателите на партии със замряла дейност обикновено оставят институтциите да свършат тази работа вместо тях. Политологът Христо Панчугов, който оглави партията, след като Нейнски стана посланик в Турция, се е заел лично да бъде ликвидатор на „Синьо единство“.  ", "date": "2019.01.27", "title": " 136 партии загряват за изборите\t\t\t"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b7%d0%b0%d0%ba%d0%be%d0%bd%d1%8a%d1%82-%d0%b7%d0%b0-%d0%bf%d1%80%d0%b8%d0%b4%d0%be%d0%b1%d0%b8%d0%b2%d0%b0%d0%bd%d0%b5/", "text": "Да съхраняват и развиват българския национален интерес – това пожела вицепрезидентът Илияна Йотова на българските евродепутати, които ще влязат в ЕП през май. „Няма лошо, че сме от различни партии – така и трябва да бъде. Нюансите са различни, идеологията е различна, но има нещо, което се нарича български интерес и той трябва да бъде съхраняван и развиван”, каза Йотова по  . На въпрос как гледа на отношенията между Президентството и правителството, тя отговори, че двете институции работят нормално, но подчерта: „Това, което няма да допуснем – и аз, и президентът Радев, е да бъдем съглашателската институция, която да подпира изпълнителната власт, да приглася на изпълнителната власт. Ще чуваме, ще слушаме, това, което те ни казват, ще казваме на глас, ще се опитваме да коригираме политики, нека те да преценят”. Утре между вицепрезидента и президента Радев ще се проведе среща, на която Йотова ще представи своята концепция за политика към българите в чужбина. „За последната една година моята кауза е единението на българите. Занимавам се преди всичко с нашите сънародници зад граница. Това са над 3 милиона българи. За мен те не са другите българи. Ние сме едно и нямаме никакво право да пилеем повече този потенциал”, посочи вицепрезидентът. Посочи също така, че законът за придобиване на българско гражданство трябва да бъде променен. Йотова заяви, че откакто е на поста си няма нито едно българско гражданство, издадено заради т. нар. „устойчиви инвестиции”. В тази връзка Йотова отговори и на въпрос, свързан с руския милиардер Сергей Адониев, който през 2008 г. получава българско гражданство. Миналата година гражданството му беше отнето, а от ДАНС заявиха, че са стартирали процедурата след постъпила в агенцията информация. „С моя подпис гражданството беше отнето след обоснованата преценка и оценка на нашите служби за сигурност. Сигналът за това е пристигнал доста късно. Доколкото разбирам в момента, в който е дадено гражданството през 2008 година, нашите служби за сигурност не са разполагали с тази информация”, коментира Йотова. Други пък все още чакат да получат гражданство. Сред тях е и арменката Рузанна Ташчян, която е със статут на постоянно пребиваваща. Преди повече от година Ташчян подава документи и все още чака за български паспорт. „За мен най-сериозният аргумент е въпросът за сигурността на българските граждани. Докато ние не изчистим всички спорни въпроси около една личност, докато не бъдат извършени всички проверки, указ няма да бъде издаден. В случая с тази жена няма как да ви разкрия в студиото пред нашите зрители какво е естеството на проверката, която беше извършена – не е в полза нито на обществото, нито на нея самата, но съвсем скоро тя ще може да пътува”, посочи Йотова. На 16 януари Европейският парламент подкрепи идеята европейските фондове да бъдат обвързани с върховенството на закона. Йотова заяви, че изцяло подкрепя идеята, но според нея крайното решение трябва да бъде взето „малко по-плуралистично”: „Да не стане така, че утре този механизъм също да бъде част от злоупотреби с т. нар. върховенство на закона. Още повече, че последните два мандата на ЕК са изключително политизирани. Отношението към едно правителство според неговата политическа представителност е различно. Затова казвам, че трябва още малко да се доизкусури текста”.", "date": "2019.01.27", "title": " Илияна Йотова: Законът за придобиване на българско гражданство трябва да бъде променен"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%bc%d0%b8%d0%bd%d0%b5%d0%b2%d0%b0-%d0%be%d1%82%d0%bd%d0%be%d0%b2%d0%be-%d0%be%d0%b3%d0%bb%d0%b0%d0%b2%d0%b8-%d0%b2%d0%b5%d0%bb%d0%b8%d0%ba%d0%be%d1%82/", "text": "Със 138 гласа „за” Даниела Минева отново оглави Адвокатската колегия във Велико Търново. В Адвокатския съвет като членове влизат Красимира Петрова, Деян Попов, Пламен Червенков и Радослав Димитров. Избирателната комисия взе единодушно решение членове на Контролния съвет на Великотърновска адвокатска колегия да бъдат Калин Георгиев Маречков, Таня Маринова Марекова, Надежда Цонева Николова, Нора Димитрова Недялкова – Ташкова и Иван Стефанов Няголов. За избран за председател на Дисциплинарния съд на Великотърновска адвокатска колегия бе избран Борислав Ненчев Недков, а членове ще са Дончо Иванов Бораджиев, Николай Красимиров Илиев, Боряна Димова Мечкова, Николина Красимирова Митева и Грета Димитрова Гавраилова. Адвокатите избраха и своите делегати, които ще ги представляват на Общото събрание на адвокатите от страната, което ще се проведе на 23 и 24 февруари 2019 г. Това са Веселка Илиева Коева, Даниела Константинова Минева, Йордан Цветанов Йорданов, Деян Страхилов Попов и Красимира Илиева Петрова.", "date": "2019.01.27", "title": " Даниела Минева отново оглави Великотърновската адвокатска колегия"}
{"url": "https://trud.bg/2000-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%b7%d0%b0-%d0%bf%d0%be%d1%81%d1%8f%d0%b3%d0%b0%d0%bd%d0%b5-%d1%81%d1%80%d0%b5%d1%89%d1%83-%d0%bf%d0%be%d0%bb%d0%b8%d1%86%d0%b0%d0%b9/", "text": "Който наруши физическата неприкосновеност на полицейски орган или на орган за пожарна безопасност и защита на населението чрез употреба на физическа сила или предмет, ако из­вър­шеното не съставлява престъпление, се наказва с глоба от 2000 лв. Този нов текст се предлага бъде записан в поправки в Закона за МВР, чийто проект бе публикуван за обществено обсъждане. Мотивите за това предложение са, че сега в закона има само прокламирана особена закрила за служителите, без да е налице административно-наказателна разпоредба. Предлага се също и кандидатите за работа в МВР да бъдат изследвани за употреба на наркотици и ако откажат или имат положителни проби, да не бъдат назначавани. Друга от поправките предвижда създаването на по-голяма антитерористична структура в МВР, която да обединява жандармерията и спецотряда за борба с тероризма – баретите. Новата Главна дирекция ще се занимава както с пресичане на терористични действия, така и с освобождаване на заложници, обезвреждане на опасни престъпници или банди, предотвратяване на масови безредици и др.    ", "date": "2019.01.27", "title": " 2000 лева глоба за посягане срещу полицай\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%bd%d1%8f%d0%bc%d0%b0-%d0%b1%d0%b5%d0%b4%d1%81%d1%82%d0%b2%d0%b0/", "text": "Министерството на туризма е в непрекъсната връзка с кметовете и областните управители във връзка с усложнената зимна обстановка в курортите, съобщават от ведомството. По последна информация няма бедстващи туристи в зимните курорти и ситуацията постепенно се нормализира след обилните валежи в последните дни. В Смолянска област част от пътищата вече са отворени и туристите могат да се предвижват. По информация на местните власти в Чепеларе проблеми няма. Пистите и съоръженията в ски зоната в Банско днес работят нормално. Данните на местната власт са, че условията са подходящи и туристите могат да практикуват зимни спортове. В Боровец съоръженията работят, увериха от фирмата концесионер. Министерството на туризма е в постоянна връзка и с всички компетентни институции. Припомняме, че сигнали по Закона за туризма могат да се подават на дежурен телефон 02/9046895.", "date": "2019.01.27", "title": " Министерство на туризма: Няма бедстващи туристи в зимните курорти"}
{"url": "https://trud.bg/%d0%b4%d0%be%d1%81%d1%82%d1%8a%d0%bf%d1%8a%d1%82-%d0%b4%d0%be-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8%d1%82%d0%b5-%d1%83%d1%81%d0%bb%d1%83%d0%b3%d0%b8-%d0%bd%d0%b0-%d1%82%d1%8a/", "text": "Дейностите по планираното обновяване на информационната система на търговския регистър и регистъра на юридическите лица с нестопанска цел в периода от 25 януари 2019 г. (петък) до 27 януари 2019 г. (неделя) приключиха. Това съобщиха от Агенцията по вписванията. Достъпът до електронните услуги на регистъра е възобновен.", "date": "2019.01.27", "title": " Достъпът до електронните услуги на Търговския регистър е възобновен"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-2/", "text": "83-годишна жена е намерена мъртва при пожар в дома й в Девня. Сигналът, че гори къща на ул.”Здравец”, е получен в 8.58 ч. , съобщиха от ОД на МВР във Варна. На мястото веднага е изпратен противопожарен автомобил, екипът на който е погасил огъня. В една от стаите е намерена починалата жена, собственичка на къщата. Продължава да тече оглед, образувано е доъдебно производство, в хода на което ще се установява точната причина за възникването на пожара.", "date": "2019.01.27", "title": " Възрастна жена е загинала при пожар в Девня"}
