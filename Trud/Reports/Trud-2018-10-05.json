{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b2%d1%81%d0%b8%d1%87%d0%ba%d0%b8-%d0%ba%d1%83%d1%87%d0%b5%d1%82%d0%b0-%d1%83%d1%87%d0%b0%d1%81%d1%82%d0%bd/", "text": "Всичките 5 кучета от Общинските приюти за безстопанствени кучета, управлявани от ОП „Екоравновесие“, които взеха участие в инициативата PARK(ing)DAY, бяха осиновени, съобщиха от Столична община.  Участието на кучетата в Международната инициатива е част от осиновителската акция „Осиновявай – не купувай!“, която екипът на Общинското предприятие провежда вече втора година. Благодарение на активната политика на ОП „Екоравновесие“ от началото на годината до момента са осиновени 420 кучета.", "date": "2018.10.05", "title": " Столична община: Всички кучета, участници в PARK(ing) DAY, намериха нов дом"}
{"url": "https://trud.bg/%d0%be%d1%81%d0%b2%d0%be%d0%b1%d0%be%d0%b4%d0%b8%d1%85%d0%b0-%d0%be%d1%82-%d0%b0%d1%80%d0%b5%d1%81%d1%82%d0%b0-%d1%88%d0%be%d1%84%d1%8c%d0%be%d1%80%d0%b0-%d0%b1%d0%bb%d1%8a%d1%81%d0%bd%d0%b0%d0%bb/", "text": "Освободиха от ареста шофьора, който блъсна 7-годишно момче снощи в пловдивския квартал „Столипиново”, съобщи  . Състоянието на детето е стабилизирано, но то остава в болница с фрактура на черепа и ръката. Водачът е обяснил пред полицаите, че детето изскочило внезапно на пътя. Взетата от шофьорая проба за алкохол е отрицателна. Напрежението, което възникна в кравтала веднага след инцидента, е стихнало. Местните жители обаче поискаха да бъдат поставени светофар и т.нар. „легнали полицаи”.", "date": "2018.10.05", "title": " Освободиха от ареста шофьора, блъснал дете в Столипиново"}
{"url": "https://trud.bg/%d1%82%d0%b8%d0%b0%d0%b3%d0%be-%d1%81%d0%b8%d0%bb%d0%b2%d0%b0-%d0%b2%d0%b4%d0%b8%d0%b3%d0%bd%d0%b0-%d0%bf%d0%b5%d1%82%d0%b0-%d1%81%d0%b3%d1%80%d0%b0%d0%b4%d0%b0/", "text": "Тиаго Силва се превръща в един от най-успешните бизнесмени от миналите през българския футбол играчи. Бившата бразилска звезда на ЦСКА вдигна пета жилищна сграда край Порту Алегре. Билдингът е на седем етажа и всеки апартамент струва по 220 000 евро. След като сградата беше открита официално, Тиаго Силва влезе в компанията на стоте най-успешни строителни предприемачи в южна Бразилия. „ Доставя ми огромно удоволствие тези начинания – разказа универсалният футболист пред „Труд“. – Тепърва навлизам в този бизнес и нямам намерение да спирам. Следващата ми сграда ще бъде на 16 етажа. Тя ще е най-внушителното нещо, което съм правил досега.“ Петият бисер в короната на Тиаго Силва се нарича „Армения“. Сградата няма нищо общо с бившата съветска република, а носи името на езерото, до което е разположена. Освен със строителство Тиаго Силва работи понякога и като агент на футболисти. Миналата година главният скаут на ЦСКА Велизар Димитров му гостува, докато наблюдаваше играчи за „червените“.", "date": "2018.10.05", "title": " Тиаго Силва вдигна пета сграда"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b1%d0%b0%d0%b1%d1%85-%d0%b7%d0%b0%d1%82%d0%b2%d0%be%d1%80%d0%b8%d1%85%d0%bc%d0%b5-%d0%bc%d0%b0%d0%b3%d0%b0%d0%b7%d0%b8%d0%bd-%d0%b8-%d1%81%d0%ba%d0%bb/", "text": "Купуването на хранителни продукти от улиците е опасно. Това предупреди изпълнителният директор на Агенцията за безопасност на храните д-р Дамян Илиев по  . Той заяви, че започва масирана проверка за заболявания по животните в трите области в Югоизточна България, на които ЕК наложи санкции за износ на животни и животински продукти. Най-честото нарушение, което БАБХ установява при регулярните си проверки, е храните да имат неизвестен произход, храни с изтекъл срок на годност, лоша хигиена, обясни д-р Илиев. д-р Дамян Илиев, изпълнителен директор на БАБХ: Статиската казва, че българинът харчи 30-40% от парите си за храна и ако не я регулираме, това е много лошо.  Той посъветва гражданите да закупуват регламентирани стоки с етикети. Купуването на хранителни продукти от улиците е опасно, допълни той. В Силистра е намерен склад с храни с неизвестен произход, включително на месни продукти, като всичко е иззето, заяви д-р Илиев. Той обясни, че рискът в случая е стоката да е дошла от Румъния или Украйна, за вноса от където има забрана заради чумата по свинете. Магазинът, кореспондирал с този склад, е затворен, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Шефът на БАБХ: Затворихме магазин и склад заради храни с неизвестен произход"}
{"url": "https://trud.bg/%d0%b2-%d0%b0%d1%80%d0%b4%d0%b8%d0%bd%d0%be-%d0%b7%d0%b0%d0%bf%d0%be%d1%87%d0%b2%d0%b0%d1%82-%d1%81%d0%be%d0%bd%d0%b4%d0%b0%d0%b6%d0%b8-%d0%b7%d0%b0-%d0%bf%d0%b8%d1%82%d0%b5%d0%b9%d0%bd%d0%b0-%d0%b2/", "text": "До края на месеца общината в Ардино започва сондажи за питейна вода. Проучванията ще се правят в района на три населени места, в които чешмите пресъхват всяко лято. Очакванията са да бъде открит нов водоизточник с достатъчен дебит, каза кметът на Ардино Ресми Мурад, предаде БНР. „За тази година планираме, съвсем скоро, да извършим няколко проучвателни сондажа в района на селата Чернигово, Долно Прахово и Търна, защото в този район изпитваме нужда през летните месеци и недостиг на питейна вода. Кладенците и каптажите, които се намират там, не задоволяват нуждите на хората в района“, посочи Ресми Мурад.", "date": "2018.10.05", "title": " В Ардино започват сондажи за питейна вода"}
{"url": "https://trud.bg/%d0%bc%d0%be%d0%bc%d0%b8%d1%87%d0%b5-%d0%be%d1%82%d0%ba%d1%80%d0%b8-%d0%bc%d0%b5%d1%87-%d0%bd%d0%b0-1500-%d0%b3/", "text": "Момиче на 8 г. откри меч от предвикингската епоха, докато плувало в езеро в Швеция, предаде Би Би Си. Сага Ванечек се натъкнала на реликвата край семейната вила в окръг Йоншьопинг в южната част на страната. Първоначално било сметнато, че мечът е на 1000 г., но експерти в местния музей твърдят, че е на поне 1500 години. Запазеното 85-сантиметрово оръжие било открито през лятото в разгара на сушата, заради която спаднали нивата на езерото Видостерн. Откритието събуди интереса на местните археолози, които започнаха нови проучвания в района и намериха брошка от III век. Находката предизвика и паралели с крал Артур и легендарния му меч Екскалибур и сега познатите на Сага се шегуват, че тя трябва да стане кралица на Швеция.  ", "date": "2018.10.05", "title": " Момиче откри меч на 1500 г."}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d1%89%d0%b5-%d1%81%d0%b5-%d0%b7%d0%b0%d0%b1%d0%b0%d0%b2%d0%b8/", "text": "Залагат на по-висока инфлация Mинистерството на финансите понижи прогнозата си за ръста на икономиката. През първата половина на 2018 г. БВП нарасна само с 3,4%, при очакван годишен ръст от 3,9%, заложен в пролетната прогноза на МФ. Затова в есенната прогноза, разпространена вчера, очакваният икономически ръст за тази година е намален на 3,6%. Това реално е забавяне на икономиката след като през 2016 и 2017 г. ръстът на БВП беше 3,9% и 3,8%. Основната причина за всичко това е износът, който нараства с доста по-бавни темпове от очакваното. Основният двигател на икономиката са потреблението и инвестициите, но според новата прогноза те също ще нараснат с по-бавни темпове от очакванията на МФ през пролетта. Една от причините за това е, че заплатите се вдигат с по-бавни темпове от заложеното в пролетната прогноза. Наред с това прогнозите за инфлацията са завишени заради поскъпването на горивата на световните пазари. Безработицата обаче се очаква да се понижи до 5,4% и за първи път ще бъде по-ниска от досегашния минимум през 2008 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Икономиката ще се забави\t\t\t"}
{"url": "https://trud.bg/%d0%ba%d1%80%d0%b8%d0%bc%d0%b8-%d1%82%d1%80%d1%8a%d0%bf%d0%ba%d0%b8-%d0%b7%d0%b0-%d0%b3%d0%b0%d0%bb-%d0%b3%d0%b0%d0%b4%d0%be%d1%82/", "text": "Кенет Брана адаптира класиката на Агата Кристи Майсторът на литературните адаптации Кенет Брана довършава работата си по първата екранизация по поредицата романи “Artemis Fowl” на Оуън Колфър, но вече глед и към следващия си проект – филм по класиката на Агата Кристи “Смърт край Нил” (”Death on the Nile”). С него Брана се завръща към света на Кристи след приличния финансов успех на иначе разочароващия “Убийство в Ориент Експрес”, припоня operationkino.net. Голямата актьорска атракция на проекта е звездата от “Жената-чудо” Гал Гадот. Трябва да влезе в ролята на богатата и красива Линет Риджуей. Тя е жената, която има всичко – включително мъжа, когото най-добрата й приятелка обича… Линет и съпругът й поемат на пътешествие по река Нил и така се запознават с Еркюл Поаро. Но идилията на медения им месец е разрушена от смъртта на младата жена. А прочутият детектив трябва да разследва цял параход със заподозрени, за да открие извършителя.", "date": "2018.10.05", "title": " Крими тръпки за Гал Гадот\t\t\t"}
{"url": "https://trud.bg/%d0%bd%d0%be%d0%b2%d0%b8-%d0%bf%d1%80%d0%b8%d0%ba%d0%b0%d0%b7%d0%ba%d0%b8-%d0%b7%d0%b0-%d0%bd%d0%b0%d1%88%d0%b8%d1%82%d0%b5-%d0%b4%d0%b5%d1%86%d0%b0-%d1%81-%d0%bf%d1%80%d0%b5%d0%bc/", "text": "Mama Mia и BG-mamma ще представят проекта „Нови приказки за нашите деца&#8220; в „Перото“ на 9-и октомври в 10 часа. Това е книжка за деца, писана от хора, които професионално не се занимават с писане. Целта на проекта е да се преоткрие изкуството на писането и разказването на детски приказки с благотворителна кауза. Книгата става реалност след конкурс, в който читатели пращат над 300 приказки. Жури от хора с опит в писането &#8211; публицистът Мария Касимова, радио-водещият Драго Сименов, режисьорът Йордан Славейков и др. избират 16 от тях. „Така направихме книгата. Искахме да я красива. Помогна ни една млада дизайнерка, учила в Италия &#8211; Ирена Игнатова“, разказват издателите и организаторите на премиерата. Книгата няма корична цена &#8211; цената ще определят читателите, а средствата ще отидат за деца в нужда, с помощта на фондация „За нашите деца“.  Към традиционната хартиена книга ще има и аудиокнига, за всички, които искат да заспиват „с приятна история и нежен глас.“ Приказките са разказани от Йоана Буковска, Йоанна Драгнева, Ива Дойчинова и Стефан Вълдобрев.", "date": "2018.10.05", "title": " „Нови приказки за нашите деца“ с премиера в „Перото“"}
{"url": "https://trud.bg/%d0%ba%d1%84%d0%be%d1%80-%d1%81%d0%b5-%d0%bf%d1%80%d0%b8%d1%81%d0%bc%d1%8f%d1%85%d0%b0-%d0%bd%d0%b0-%d1%81%d1%80%d1%8a%d0%b1%d1%81%d0%ba%d0%b8%d1%8f-%d0%b2%d1%8a%d0%bd%d1%88%d0%b5%d0%bd-%d0%bc%d0%b8/", "text": "Говорителят на международните сили в Косово (КФОР) Винченцо Грас отхвърли като „нелогични“ твърденията на министъра на външните работи на Сърбия Ивица Дачич за информация, че западните сили се подготвят за нападение в северната част на Косово, предава македонската медия A1 On. „Трябва да се готвим да нападнем себе си ли?“, бе въпросът, който Грас зададе пред прищински медии.  Той добави, че войските на КФОР постоянно присъстват и наблюдават ситуацията в четирите общини в Северно Косово, населени предимно от сръбско население. „КФОР работи в продължение на повече от 19 години в цяло Косово без ограничения. КФОР постоянно присъства в Северно Косово с лагер в близост до Лепосавич и с патрули в четири общини – Северна Митровица, Зубин Поток, Звечан и Лепосавич“, увери Грас. Ден по-рано ръководителят на сръбската дипломация заяви, че съществува опасност Косовските сили за сигурност (КСС) с „подкрепата на западните страни“, да организират действия в Северно Косово, с цел „да поставят границите между сърбите и албанците“.", "date": "2018.10.05", "title": " КФОР се присмяха на сръбския външен министър\t\t\t"}
{"url": "https://trud.bg/%d0%bd%d0%b0%d0%bf-%d0%be%d1%82%d0%bd%d0%be%d0%b2%d0%be-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%b7%d0%b0-%d1%84%d0%b0%d0%bb%d1%88%d0%b8%d0%b2%d0%b8-%d0%b8%d0%bc%d0%b5%d0%b9/", "text": "Отново се разпространяват фалшиви имейли от името на НАП. Те съдържат информация за възстановяване на данък от името на НАП, като се изисква потвърждаване на банкова сметка, съобщиха от агенцията. Линкът „Получаване на плащане“ препраща към фалшива страница, която не кореспондира с интернет адреса на НАП – http://nap.bg/. Това представлява класическа форма на „фишинг“ атака, чрез която се цели опит за кражба на лична информация от интернет – потребителски имена за достъп, пароли, банкови сметки и т. н.", "date": "2018.10.05", "title": " НАП отново предупреди за фалшиви имейли от името на агенцията"}
{"url": "https://trud.bg/%d0%bf%d0%b0%d1%80%d0%b0%d0%bb%d0%b8%d0%b8%d1%82%d0%b5-%d1%8f%d0%b4%d0%b0%d1%82-%d1%81-40-%d0%bf%d0%be%d0%b2%d0%b5%d1%87%d0%b5-%d0%be%d1%82-%d0%b1%d0%b5%d0%b4%d0%bd%d0%b8%d1%82%d0%b5/", "text": "10% от хората живеят само с 1655 лв. за цяла година Парите в джоба определят пиенето и пушенето Безработни и пенсионери си набавят 36% от калориите чрез хляб и тестени изделия Доходите са решаващи за това какво има за храна на масата. Най-богатите 10% от населението ядат с 40% повече от най-бедните българи, сочат данни на Националния статистически институт. Заможните ядат по-малко хляб, но хапват повече месо, плодове и зеленчуци. Това обаче не значи, че се хранят по-здравословно, защото пият и пушат много повече от бедните си съграждани. Най-заможните 10% от населението за година изпиват средно по 49,3 литра алкохол и пушат по 1363 цигари, а най-бедните 10% от населението – само по 12 литра алкохол и 303 цигари. Хората, които попадат в групата с най-високи доходи, ядат средно по 77,9 кг. хляб на година, 72,2 кг. плодове и 85,3 кг. зеленчуци. А най-бедните 10% от населението за година изяждат средно по 98,2 кг. хляб, 24,6 кг. плодове и 45 кг. зеленчуци. За година заможните консумират средно по 37,7 кг. месо и 16,5 кг. месни продукти, а бедните – 23,2 кг. месо и само 9,6 кг. салами, луканки и наденици. Заможните хапват 13,5 кг. сирене на година, при 8,1 кг. за най-бедните. При кашкавала разликата е още по-голяма. Заможните консумират по 5,9 кг. кашкавал годишно, а най-бедните – над три пъти по-малко, или само 1,9 кг. В резултат храната на най-заможните съдържа средно по 2571 калории на ден, което е с близо 40% повече от калорийното съдържание на прехраната на най-бедните (1841 калории на ден, 36% от които се набавят от хляб и тестени изделия). В България най-богатите 10% от населението разполагат на месец с една средна заплата, която могат да похарчат само за себе си. Средният годишен доход на домакинствата, в които живеят най-заможните 10% от българите, е 25 958 лв., което прави по 2163 лв. на месец, сочат данните на НСИ за 2017 г. Всеки член на домакинствата на богатите разполага средно с 13 656 лв. на година, или с само с 1138 лв. на месец. Сумата е доста малка на фона на средната заплата за страната, която вече е над 1100 лв. Но причината за това е, че всички получени в семейството заплати, пенсии и други доходи се разделят между членовете на домакинството. Така дори един човек да има висока заплата, ако в домакинството има безработен, деца или пенсионер, средният доход на човек от домакинството пада значително. Другата причина средните доходи на елита на обществото да не са много впечатляващи, е че НСИ дели населението на групи от по 10%, каквато е световната практика. Така в групата на най-богатите 10% попадат около 700 хил. българи. От тях обаче изключително богатите са малък дял, а останалите имат доста по-скромни доходи. Най-бедните 10% от българите за цялата 2017 г. имат среден доход от 1655 лв., което прави по 138 лв. на месец, сочат данните на НСИ.   Частният бизнес има малък дял Заплатата е решаваща за позицията в обществото В семействата на 10-те процента най-заможни българи 64,6% от доходите са от заплати, 9,8% от доходите са от самостоятелна заетост, а само 9,2% са от пенсии. Оказва се, че повечето хората с високи доходи също работят на заплата, а много малка част от тях имат собствен бизнес и работят за себе си. При най-бедните 10% от населението картината е коренно различна – само 34,1% от доходите в семействата са от заплати, а основно перо в доходите с дял от 30,9% са пенсиите. Добавките за деца дават още 6% от семейния бюджет на най-бедните, обезщетенията за безработица осигуряват 0,9% от доходите, а другите социални помощи – 5% от парите в семейството. Най-богатите 10% от населението дават за храна 24,1% от разходите си, а само 12% от семейния бюджет отиват за наем и плащането на сметки за ток, вода, парно и телефон. При най-бедните за тези две най-важни пера от семейния бюджет отиват съответно 43% и 19,3% от всички разходи.   Расте употребата на цигари и алкохол Намалява потреблението на колбаси Българите харчат за алкохол и цигари повече отколкото за дрехи и обувки, сочат данните на НСИ. През 2017 г. за алкохол и цигари са отишли 4,2% от всичките ни разходи, докато за дрехи и обувки – 3,5% от семейния бюджет. За алкохол и цигари отива точно такъв дял от парите на домакинствата, колкото са и разходите за обзавеждане и поддържане на дома. Всъщност най-голямото перо в семейния бюджет са парите за храна с дял от 30,1%, следвани от разходите за плащане на комунални сметки – за ток, вода, парно и наеми – с дял от 14,8%. Любопитно е, че през миналата година делът на разходите за храна в семейния бюджет, както и за алкохол, цигари, дрехи и обувки намалява. Увеличават се обаче разходите за обзавеждане на дома, както и за плащането на битови сметки. Въпреки вдигането на доходите обаче, общата сума, която се харчи за развлечения през свободното време и за образование през миналата година остава почти без промяна. Просто увеличението на доходите отива за плащане на сметки, храна, транспорт и здраве като и в резултат пари за развлечения, култура и образование отново не остават. С повишаването на доходите през годините българите ядат по-малко хляб и картофи, компоти и туршии. През 2008 г. всеки човек е изял средно по 109,5 кг. хляб, и 27,2 кг. картофи, а през 2017 г. – 87,1 кг. хляб и 26,6 кг. картофи. За сметка на това значително се увеличава потреблението на плодове, кашкавал и яйца. С вдигането на доходите през годините ядем малко повече месо, за сметка на намаление на потреблението на колбаси. Наред с по-здравословното хранене българите пият и пушат повече. През 2017 г. всеки е изпил средно по 28,9 литра алкохол и е изпушил по 656 цигари, при 27,3 литра алкохол и 639 цигари година по-рано. Като тук влиза само ракията, водката и уискито, без да се брои виното и бирата. За около 10 години потреблението на алкохол е нараснало с 16%.   Доходите нараснаха с 60% Увеличиха пенсиите с 60% Доходите на хората нараснаха с 60% за периода 2008-2017 г., сочат данните на НСИ. През 2008 г. средният доход на човек е бил 3502 лв., което прави по 292 лв. на месец. За 2017 г. средният доход на човек вече е с близо 60% по-висок – 5586 лв., или 465 лв. на месец. Като се вземе предвид натрупаната инфлация за този 9-годишен период се оказва, че реалните доходи на хората са нараснали с близо 40%. Най-бързо нарастват пенсиите. Реалното им увеличение за периода, след като се извади инфлацията, е с 60,5%. Заплатите се вдигат с по-бавни темпове. От 2008 г. до 2017 г. доходите от заплати в домакинствата реално са се увеличили с 47,2%. Заплатите формират 54,4% от доходите на домакинствата през 2017 г., а пенсиите осигуряват 26,5% от парите в семействата. Доходите на хората, които работят за себе си, нарастват по-бавно от заплатите. Доходите от самостоятелна заетост за 9-годишния период реално са нараснали само с 22%.   Вдигат заплатите по-бързо от цените Възможността хората да ядат по-разнообразна храна се дължи на това, че доходите растат по-бързо от цените на основните храни. Например през 2017 г. с годишните си доходи човек е можел да купи 4218 кг. хляб или 6209 кг. картофи, което е съответно с 68% и 40% повече спрямо хляба и картофите, които сме можели да си купим през 2008 г. При ябълките и свинското месо покупателната способност за същия период е скочила съответно с 85% и 80% като с годишните си доходи човек може да купи 4004 кг. ябълки или 756 кг. свинско. При пилешкото скокът на покупателната способност за периода е с 60%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.05", "title": " Паралиите ядат с 40% повече от бедните\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: Зоуи Салдана: В мен има животинска страст Актрисата се завръща в четири продължения на „Аватар”.       Кланът Ротшилд В ексклузивно   твърди, че силите които управляват света, са осем големи семейства – Ротшилд, Морган, Рокфелер, Уорбърг, Кун-Леб, Лазар, Голдман Закс и Леман. В серия публикации всяка събота “Труд” ще разкаже на читателите си кои са тези семейства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Труд Уикенд – един вестник за два дни"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%b1%d0%b5%d0%b7-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%bf%d0%b5%d1%80%d1%81%d0%bf%d0%b5%d0%ba%d1%82%d0%b8%d0%b2%d0%b0-%d0%b8%d0%bc%d0%b0/", "text": "Председателят на Европейската комисия Жан-Клод Юнкер предупреди за риск от война в района на Западните Балкани, ако Европейският съюз остави да изчезнат надеждите за присъединяване на страните от този район, предаде Франс прес. „Ако отнемем на Западните Балкани перспективата за присъединяване, ние ще видим там това, което вече видяхме през 90-те години, и то несъмнено по-скоро рано, отколкото късно“, предупреди Юнкер, намеквайки за кървавите конфликти в района през онзи период. Като призна, че пътят за евроинтеграция на тези страни все още е дълъг и не предвижда присъединяване „преди 2025 г. най-рано“, Юнкер заяви, че ЕС може да предложи на страните от зоната „икономическо пространство, в което те ще могат да се развиват, отчасти по същия начин, както когато ще бъдат членки един ден“. Но подчерта, че  „всички гранични конфликти трябва да бъдат решени преди всякакво присъединяване“, така че да не се „внася в ЕС нестабилност, идваща от Западните Балкани“.  ", "date": "2018.10.05", "title": " Юнкер: Без европейска перспектива има риск от война на Западните Балкани"}
{"url": "https://trud.bg/%d1%81%d0%b8%d0%bd%d0%be%d0%b4%d1%8a%d1%82-%d0%bd%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d1%81%d0%b2%d0%b8%d0%ba%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%81%d1%8a%d0%b1/", "text": "Светият Синод на БПЦ не подкрепи свикването на Всеправославен събор, който да реши въпроса за даването на автокефалия на Украинската православна църква. Предложението е било на ловчанския митрополит Гавриил. Вместо това Синодът реши специално създадена за църковния разкол в Украйна комисия да разгледа писмо на руския патриарх Кирил, в което той уведомява за тревожните събития, свързани с Украинската православна църква и прави историческа ретроспекция. Това решение е било подкрепено от патриарха и девет от митрополитите. След като се запознаят с писмото, от Синода ще изготвят позиция по него.", "date": "2018.10.05", "title": " Синодът не подкрепи свикването на събор за автокефалия на Украинската църква"}
{"url": "https://trud.bg/%d0%b7%d0%b0%d0%bf%d0%bb%d0%b0%d0%ba%d0%b0%d0%bb%d0%b0-%d0%b5-%d0%b3%d0%be%d1%80%d0%b0%d1%82%d0%b0-%d0%b7%d0%b0-%d0%b8%d0%bd%d0%b4%d0%b6%d0%b5-%d0%b2%d0%be%d0%b9%d0%b2%d0%be%d0%b4%d0%b0/", "text": "Истинското име на легендарния хайдутин е Стоян  В продължение на десетилетия името на легендарния Индже се носи от Стара планина до Странджа и Сакар, после из цялата българска земя, дори и сред нашите преселнически общности в Бесарабия, Таврия и Крим. Днес в съзнанието на поколенията се е запечатал образът на войводата, обрисуван от даровитото перо на Йордан Йовков, вдъхновен от народните песни и предания. И все пак, между „литературния“ и „историческия“ Индже има сериозни разлики. Индже, чието истинско име е Стоян, е роден около 1755-1760 г. Знае се, че е произлизал от Сливен, от прочутата махала Клуцохор, където осемдесет години по-късно се ражда Хаджи Димитър. Според доц. Мильо Петров негово родно място е ямболското село Попово. Като дете остава сирак, майка му се омъжва повторно в Сливен, откъдето е и връзката с Клуцохор и града на стоте войводи. Често се твърди, че малкият Стоян бил даден в „школа за еничари“ в Цариград и там получил прозвището си заради своята „тънка“ и стройна снага. Според друга легенда Индже е отвлечен от еничари, но успява да избяга и става хайдутин. Приемането на българин християнин в еничарската среда е неправдоподобно. В случая по-скоро трябва да се търси връзка с т. нар. войнигани, имащи военни задължения за охраната на проходи, пътища и т. н. Вероятно, като представител на тази категория българско население, Индже е участвал в отряд за преследване на разбойници. Непокорният българин убива турския командир на потерята след възникнал конфликт, а другарите му го избират за хайдушки предводител в Сливенския Балкан. Четата му е обикаляла обширен район, достигащ до Странджа, Сакар и още по-далечни места. След 1792 г. Индже се присъединява към кърджалиите. Още Константин Иречек отбелязва, че според народните песни той бил най-справедливият сред разбойниците, проявявал милост, превърнал се в закрилник на онеправданите, и т. н. В други песни обаче изпъква образа на „Индже кърджалията“, безмилостният грабител и насилник. Както отбелязва Панайот Маджаров, изследовател на Странджа и Одринско, „… най-страшните кърджалийски престъпления по обезлюдяването на селищата в Източна Тракия са свързани с името на Индже…“ В песни, запазени във фолклорното наследство на кримските българи, жестокостта на войводата не е забравена и след сто години!  Същото може да се каже и за ролята му в кърджалийските нападения над Котел, Жеравна, Габрово и  т. н., въпреки че  участието му най-вероятно е силно преувеличено. Тези нелицеприятни сведения не бива да се прикриват. Предвид самата епоха българският поборник със сигурност е имал грехове и лутания, които предопределят неговата еволюция от кърджалия до борец за справедлива кауза. В борец за свобода Индже се превръща нейде след 1800 година. Според Горо Горов той се отделя от останалите кърджалии и става главен войвода на българските чети в размирното движение – извод, който няма документална основа. Полузабравеният днес Балчо Нейков в своето „Факийско предание“ разказва за т. нар. Равногорска или Странджанска буна, представена като въстание за извоюване на българска автономия – такава, каквато е дадена на сърбите след тяхното въстание през 1804-1813 г.. Тази фантастична и романтична „история“ е пълна с анахронизми и смесване със събития от по-късно време. Смята се, че Индже е един от възможните прототипи на литературни творби – през 1834 г. великият Пушкин пише стихотворение, а после и малката недовършена повест „Киржали“ (“Кърджалия“), две години по-късно известният полски писател и политик Михаил Чайка-Чайковски издава роман със същото заглавие. И двамата черпят сведения и впечатления от устни разкази за събитията в Молдова и Влашко през 1821 г. Става така, че литературните сюжети, от които няма как да се очаква пълна достоверност, понякога са прехвърлени от писалите за Индже към събития в по-ранно време. Онова, което се знае със сигурност е, че през 1806 г. войводата заедно с хората си отива в дунавското княжество Молдова. Нека припомним, че през 1806–1812 г. се води поредната руско-турска война, а десетки хиляди българи са принудени да емигрират на север от Дунав. В молдовската столица Яш Индже постъпва на служба в княжеския двор, жени се и дори има син. Оказаното доверие потвърждава славата му на войвода и поборник против турската власт от предходните години. По време на драматичните събития, свързани с организацията „Филики Етерия“ на гръцкия национален водач Александър Ипсиланти и въстанието на влашкия предводител Тудор Владимиреску, Индже изпраща семейството си в Русия и се включва в революционната армия като командир (“хилядник“). В „Заверата“, както я наричат нашите прадеди, са участвали хиляди българи, а Индже е един от най-известните. Целта на етеристите е да вдигнат на оръжие християнското население на Балканите, на първо място българите, и да подкрепят въстанието в Гърция. Вярвали са, че така ще бъде извоювана мечтаната свобода. Уви, геополитиката не се влияе от мечтите и жертвите на поробените народи… Поради отрицателната позиция на Русия и конфликта между Ипсиланти и Владимиреску планът пропада. В дунавските княжества нахлуват турски войски. Повечето от разбитите етеристи се спасяват в Русия.  Други обаче се бият докрай. Около 400-500 от най-непримиримите, водени от Атанасий Карпенисиотис, отказват да преминат на другия бряг на река Прут, която е граница между Молдова и Бесарабия, вече под руска власт. Гръцкият бунтар живее дълги години в Яш. Във войната през 1806-1812 г. Карпенисиотис се включва в руската армия, където достига до чин полковник. През 1812 г. постъпва на служба при молдовския княз Михаил Суцу Млади и е командир на гвардията, в която служи „капитан“ Стоян Индже. Етеристите, сред които е Индже със своите българи, се сражават до смърт срещу много по-силната турска войска, брояща около 7 хиляди души. На руския бряг на Прут свидетели на неравната и отчаяна битка стават техните другари, преминали отвъд реката, молдовски бежанци, руски граничари. „Капитан Индже“ (“Стоян волентир“) загива при село Скулен, близо до Яш, на 17/29 юни 1821 г. В народните песни редом с прочутия Индже е неговият верен съмишленик Кара Кольо Омарчалията: „…Индже на Колю думаше, Колю ле, байрактаре ле…“ Изследователи като Горо Горов и Никола Ферманджиев показват общата съдба на двамата легендарни българи. Никола (Колю) е роден в с. Омарчево, Новозагорско, нейде през 50-60-те години на ХVІІІ век. Заради славата му селото е наричано „хайдушко“. Излиза в гората с пушка в ръка още  седемнайсетгодишен и след редица перипетии заедно с няколко свои другари се присъединява към четата на Индже. Ако се вярва на някои мотиви в народните песни, Кара Кольо е организаторът на действията, главният съветник, нещо като „началник на щаба“ на харизматичния войвода… С името на Кара Кольо се свързват извори, кладенци, един път между Странджа и Бакаджиците, както и Устремският „Хайдушки“ манастир. Кара Кольо е редом с Индже в Молдова и най-вероятно загива заедно с него в споменатата битка при Скулен на река Прут през 1821 г. След смъртта на Индже неговата съпруга Екатерина се завръща в Яш. В молба до властите тя изтъква заслугите на българския войвода и представя „документ, че моят съпруг, капитан Индже, непрекъснато е служил както на споменатите двама владетели (…) Той направи много услуги на княжеския двор. Когато избухна въстанието и се записваха доброволците, моят съпруг, заедно с други атакуваха влиятелните турци, намиращи се тук, което е известно на всички…“ В съдбата на Индже на пръв поглед неочаквано  може да се открие още една „българска връзка“. По същото време, когато войводата е на служба в Яш, високи държавни постове в Молдова заема известният котленец Стефан Богориди. Той пристига в Молдова от Цариград заедно с княз Скарлат Калимаки през 1812 г.  До 1819 г. е хетман (управител) на дунавския град Галац и член на държавния съвет (диван). През 1821-1822 г. Богориди е назначен за „каймакам“ (наместник) на молдовския престол, така че Екатерина, вдовицата на Индже, вероятно е разчитала на това обстоятелство. Животът на Индже, белязан от толкова неясноти и митове, се нуждае от още проучвания. Няма съмнение, че в негово лице срещаме един от най-забележителните българи в края на ХVІІІ и началото на ХІХ век. Затова най-високата оценка за легендарния войвода е дадена от народния поетичен гений: „Заплакала ми й гората,/ гората и планината,/ и на гората листето…/ Де го е Индже да дойде,/ от робство да ни отърве…“          ", "date": "2018.10.05", "title": " Заплакала е гората за Индже войвода\t\t\t"}
{"url": "https://trud.bg/%d1%80%d0%b0%d0%b4%d0%be%d1%81%d0%bb%d0%b0%d0%b2-%d0%bd%d0%b8%d0%ba%d0%be%d0%bb%d0%be%d0%b2-%d0%bc%d1%80%d1%80%d0%b1-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%b2%d0%b8%d0%bd%d0%b5%d1%82/", "text": "От 1 януари 2019 г. ще бъдат въведени електронни винетки, които ще заменят старите винетни стикери. Цените на винетките няма да се променят. Това заяви Радослав Николов, съветник на министъра на регионалното развитие и благоустройството по тол системата, по БНТ, съобщиха от МРРБ. „От 16 август догодина ще бъде въведена тол такса за тежкотоварните автомобили с тегло над 3,5 т. Те ще бъдат таксувани на база изминато разстояние“, посочи Николов. По думите му, тол-системата ще работи с автоматични контролери – камери, които ще бъдат както фиксирани, така и внедрени в контролни автомобили. „По този начин, във всеки един момент ще може да се види всеки шофьор дали е изряден на пътя“, каза още той. В студиото на БНТ Николов обяви, че България ще въведе последно поколение система, при което няма да се налага да се намалява скоростта или спира на пунктове за плащане на пътна такса, а камерите автоматично ще засичат данните на преминаващия автомобил. Въвеждането на тол таксуването е с цел да се съберат повече пари, които ще се влагат в подобряването на пътната инфраструктура – както за ремонти, така и за изграждане на нова инфраструктура и въвеждане на мерки за пътна безопасност. „Ние искаме да се възползваме от доброто географско положение на България и ще събираме такси и от чуждестранния трафик, затова и таксите ще бъдат едни и същи за всеки автомобил, преминаващ през българска територия – чуждестранен или не“, коментира Радослав Николов и допълни, че това е справедливият модел – който амортизира повече пътя, ще плаща повече“.", "date": "2018.10.05", "title": " Радослав Николов, МРРБ: Цените на винетките няма да се променят"}
{"url": "https://trud.bg/%d0%b6%d0%b8%d0%b2%d0%ba%d0%be-%d1%82%d0%be%d0%b4%d0%be%d1%80%d0%be%d0%b2-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80/", "text": "Стара Загора чества своя празник днес. На 5 октомври 1879 г. губернаторът на Източна Румелия Александър Богориди полага основния камък за възстановяването на града, който се изгражда по проект на чешкия строителен техник Лубор Байер. Превръща се в първия следосвобожденски град в България със съвременно градоустройствено планиране – станал известен като града на правите улици, липите и поетите. Празникът на града ще бъде отбелязан тържествено на Античната улица пред Държавна опера – Стара Загора. Общината е предвидила богата програма през целия ден. Кметът Живко Тодоров разказва за направеното и това, което предстои. – Г-н Тодоров, изтича третата година от втория Ви мандат като кмет на Стара Загора. Какво беше направено през последните 7 години? С какво се подобри живота на хората в общината, как се промениха градът и малките населени места? – Много неща се направиха и мисля, че и хората го виждат и го усетиха. Обликът на града се променя коренно. Смятам, че и качеството на живот се повиши. Знам, че точно в момента жителите на Стара Загора са затруднени заради мащабните ремонти, които се извършват в центъра на града, в парк „Митрополит Методий Кусев“ и на моста към индустриалната зона, но те изискват нужното време. След края им хората ще усетят положителната промяна. През последните години изцяло обновихме градския транспорт. Направихме удобни спирки с електронни табла. Предстои да въведем видеонаблюдение на възлови кръстовища. Ще бъдат монтирани интелигенти светофари, които ще регулират трафика. Автобусите и тролейбусите ще бъдат оборудвани с автоматична система за таксуване. През 2015 г. беше завършен Интегрираният воден проект на Стара Загора. Той е на стойност близо 34 млн. лева и това са пари от оперативна програма „Околна среда“. С него се решиха проблемите с водоснабдяването и канализацията на града. Изградихме модерна Регионална система за събиране и третиране на битовите отпадъци, която е в района на село Ракитница и обслужва още 11 общини. – Инфраструктурата е много важна, тя е и видимата част от промените. – Да, по отношение на инфраструктурата на града също има видима промяна. Ремонтирани са много улици и тротоари. Само за тази година сме осигурили 1 милион лева за облагородяване на междублокови пространства. Спечелихме проект за обновяване на кв. „Самара – 1“. Ще се ремонтира водоснабдителната мрежа, ще се асфалтират улиците и ще се изгради канализационна мрежа, защото липсва такава в една част от квартала. Работи се на широк фронт и е трудно в едно интервю да бъдат изброени всички проекти, а и за последните седем години тези проекти са десетки. Може би не трябва да пропускам новия парк „Артилерийски“ в кв. „Казански“. Предстои неговото разширяване. В други квартали на града бяха извършени ремонти, направиха се нови улици. Квартал „Самара – 3“ беше изцяло реновиран. В кв. „Три чучура – север“ беше подменена водоснабдителната и канализационна мрежа, направиха се улици и тротоари. И в момента в кварталите са изграждат междублокови пространства. Община Стара Загора изпълни успешно заложената етапна цел по оперативна програма „Региони в растеж“. По текущите проекти са направени междинни плащания на стойност 12,3 млн. лева, при заложена етапна цел от 10,5 млн. лева. Това дава възможност да бъдат получени допълнително 3,2 млн. лева по европейската програма. Допълнителните средства могат да бъдат използвани за обновяване на Станционната градина до жп гарата в Стара Загора или за Летния театър в парк „Митрополит Методий Кусев“. Ще довършим Музей „Литературна Стара Загора“. По програма „Красива България“ ще се ремонтира къщата на поета Николай Лилиев, която е в незавидно състояние. – Какво е състоянието на образователната инфраструктура? Много проекти бяха реализирани в училища и детски градини? Ремонтирахме Езикова гимназия „Ромен Ролан“, но все още има довършителни дейности. Националната професионална гимназия по ветеринарна медицина „Иван Павлов“ в Стара Загора е изцяло модернизирана. Въведоха се мерки за повишаване на енергийната ефективност с безвъзмездно финансиране по оперативна програма „Региони в растеж 2014 – 2020“. Всички стаи са боядисани и вече са със съвременни подови настилки и врати. Сменени са всички инсталации. В сградата на гимназията е осигурен достъп на лица с физически увреждания. Основен ремонт е направен на физкултурния салон. В момента се ремонтира Средно училище „Железник“. Предстои обновяване на Средно училище „Иван Вазов“ и на Девето основно училище „Веселин Ханчев“. Модернизирани са много детски градини. Оптимист съм за това, което се случва в сферата на образованието в града ни. – Ще продължи ли Община Стара Загора да инвестира в областта на спорта? – Отпуснахме средства за ремонт на закритата лекоатлетическа писта. След като разширим парк „Артилерийски“ ще направим и нови спортни обекти. Очакваме и да построим голяма многофункционална зала, за която премиерът Бойко Борисов ни е дал уверение, че през следващата година ще можем да стартираме и този проект. – Вече стана въпрос за мащабните проекти, които в момента се изпълняват и това затруднява хората. Неведнъж сте казвали, че срокът за изпълнение на един проект не се брои в календарни дни, защото строителните дейности са изцяло зависими от метеорологичните условия. Но хората се интересуват има ли забавяне и кога тези обекти ще бъдат завършени? – Не може през зимата да се прави ремонт и би трябвало всеки да го разбира. През декември, януари и февруари, особено когато има сняг, не могат да се извършват дейности с бетон. Работата се преустановява с Акт 10 и се подновява с Акт 2. Няма забавяне към момента спрямо сроковете за изпълнение на проектите. Цялостният ремонт на площада и на пешеходната зона трябва да бъдат готови до края на годината. Ако това не стане, ще санкционираме изпълнителя. Срокът за обновяването на парк „Митрополит Методий Кусев“ е до края на ноември и се надявам, че ще бъде спазен. В противен случай ще бъдат наложени санкции. Ремонтът на моста към индустриалната зона по договор трябва да приключи през февруари 2019 г., но изпълнителят пое ангажимент да е приключил до края на тази година, за да могат хората по-рано да използват това съоръжение. Конструкцията на моста не беше в добро състояние и е по-разумно и безопасно да се ремонтира планово и с европейски средства, отколкото по спешност след време и да се чудим откъде да намерим средства. Знам, че ремонтът създава неудобство на всички, но ползите след това ще са големи. Ще се облекчи трафикът, защото се прави още една лента за автомобилите, изграждат се и две кръгови кръстовища, които ще улеснят движението по бул. „Славянски“ и подходите към моста. На моста ще има велоалея и по-широка от досега пешеходна зона. – Качествено ли се изпълняват проектите, защото се чува и критика от страна на старозагорци? – Контролът е доста сериозен. Аз също лично инспектирам обектите и има елементи, от които не съм доволен. На площада имаше плочи, които хлопаха. Издадено е предписание на изпълнителя те да бъдат поставени на ново и поставени стабилно. По отношение на центъра, всичко ще бъде направено както трябва. Изпълнителят е поел ангажимент и ще отстрани за собствена сметка всички недостатъци. Що се отнася до парк „Митрополит Методий Кусев“, където се установи некачествена работа, се коригира. На игрищата за бадминтон видях, че се образуват локви. Уведомихме изпълнителя, че обектът няма да бъде приет така и трябва наново да преасфалтира участъка за своя сметка. Същото се отнася и за изпълнителя на ремонта на моста, ако констатираме дори и малко некачествено свършена работа. Общината има интерес от контрола, който правят гражданите и ние се съобразяваме с него. Допълнително и ние влагаме усилия, за да подобрим работата на строителите. За съжаление, като цяло в България, проблемът с липсата на качествена работна ръка е много сериозен. Това създава трудности на самите изпълнители. Те го признават. Съгласни са с нашите констатации за недобре свършена работа, но казват, че трудно намират подготвени работници, които от първия път да си свършат работата както трябва. Това го казвам не като оправдание, а че сме се докарали в България да няма качествени кадри, защото дълги години заплащането беше ниско. Голяма част от тях потърсиха работа извън страната, а младите хора явно нямат интерес да се обучават и да практикуват тази професия. Строителите ще бъдат принудени да дават високи заплати, да държат на качеството и да привличат повече млади хора, които да влязат в този бранш и да усвояват занаят. – Кога ще започне изграждането на инфраструктурата на Индустриална зона „Загоре“ и има ли вече реално заявен инвеститорски интерес? – Общинският съвет прие на последното заседание подробен устройствен план, което позволява да започва изграждането на инфраструктурата. Знаете, че преди месеци беше регистрирано смесено дружество „Индустриална зона „Загоре“ ЕАД, в което Общината участва с апортна вноска, а държавата – финансово. Преди дни държавната Национална компания „Индустриални зони“ преведе 3,5 млн. лева. Има заявен инвеститорски интерес от над 10 български и чуждестранни компании. Повече от половината от парцелите са договорени, но не трябва да посочвам имена. Само 2-3 парцела все още са незаети. – В кои сфери на икономиката са потенциалните инвеститори, които искат да развиват бизнес в Индустриална зона „Загоре“? – В областта на логистика, производство, информационни технологии… Няма да бъдат допуснати фирми, с чиято си дейност може да бъде замърсена околната среда. – Стара Загора е сред големите градове с най-ниски местни данъци. Ще бъдат ли увеличени през следващата година? Предстои гласуване в Общинския съвет, но и тази година няма да увеличаваме данъците. Размерът им не е променян от 2012 г. Събираемостта е добра. – Какво е финансовото състояние на Община Стара Загора? – Финансовото състояние е сравнително добро. Посрещаме основните си нужди. Винаги има необходимост от повече ремонти и инвестиции, но на фона на бедността в държавата, Община Стара Загора стои добре. – През ноември ще отчетете третата година от втория си мандат. На какво ще акцентирате? – На изпълнението на предизборните обещания. Аз съм съсредоточен върху това – да изпълня това, което съм обещал и хората да разберат, че ако един кмет си държи на думата, това означава, че имат сериозен човек, на когото да разчитат. – Какво пожелавате на старозагорци по случай празника на града – 5 октомври? – Преди всичко да бъдат живи и здрави! Весел празник! Нашият гост  Живко Тодоров е роден на 21 септември 1981 г. в Стара Загора. Завършил е Гимназия с преподаване на чужди езици “Ромен Ролан” в Стара Загора и специалност Европеистика в Софийския университет. През 2009 г. е избран за народен представител от партия ГЕРБ от 27-и Старозагорски избирателен район. От ноември 2011 г. е кмет на Община Стара Загора.", "date": "2018.10.05", "title": " Живко Тодоров – кметът на Стара Загора, пред „Труд“: Мащабните ремонти ще приключат в срок и качествено\t\t\t"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d1%81%d0%ba%d1%80%d0%b8%d0%bf%d0%b0%d0%bb-%d0%b3%d1%80%d1%83%d0%b1%d0%b8%d1%8f%d1%82/", "text": "По време на енергиен форум в руската столица модераторът някак си между другото вкарва темата за отровения с “Новичок” двоен агент Сергей Скрипал и неговата дъщеря Юлия. Всъщност никак не е случайно. В залата беше президентът на Русия Владимир Путин. Излишно е да се подчертава изригването на държавния глава. Той набързо наруга както Скрипал, така и модератора. “За петрол или за шпионаж ще говорим”, заяви президентът. Честно казано шпионажът и енергията вървят ръка за ръка и това са го доказвали не само руснаците. Бойното отровно вещество “Новичок” е смъртоносно оръжие, разработено от съветските тайни лаборатории, но никой никога нямаше да му обърне толкова сериозно внимание освен сценаристите в Холивуд, ако около руските граждани Сергей и дъщеря му Юлия не беше сътворена поредната история в стил Джон льо Каре. Всички помним колко бивши шпиони си заминаха от този свят, след отравяне с гадости. Руснаците обичат отровите. От времената на Георги Марков и българския чадър, отровите витаят в публичното пространство като символ на кремълския гняв. Не по-различно е поведението на британските шпиони, които са обвинявани за атентати срещу руски високопоставени дейци още от императорско време. Поредното претопляне на скандала е добър повод да си припомним и за човека Скрипал, който за едни е мрезавец, за други – герой, а за трети – жертва на “гнусния руски режим”. Сергей Скрипал е офицер от руското военно разузнаване ГРУ, когато е пратен като военен аташе в Испания. Там британските служби му правят капан – едни твърдят, че това т. нар. “меден капан”, сиреч млада засукана мома го вкарва в леглото, а след това започва шантажът. Според други теории, Скрипал се полакомил от щедрото заплащане – говорим за сериозна месечна заплата. Скрипал се ражда в Калининград, според една от информациите на руските медии. Според друга – в Киев. Така или иначе той се е родил, а след това е станал и военен. Завършва военното училище в Борисово (няма нищо общо с Бойко Борисов, б.р.), където се обучава да прави бомби. Сапьор един вид. След това влиза в десантни войски, а сетне, след като завършва академията в Куйбишев го забелязват от ГРУ (Главното разузнавателно управление към щаба на Въоръжените сили на РФ). Британците го вкарват в капан някъде през 1995-а в Испания, както стана дума преди малко. Скрипал не просто дава информация, той се проявява като изключително активен агент на Ми-6. Събира колеги от ГРУ на купони, прави описание на цялата структура на ГРУ, досиета на приятели… изобщо отличник. Така той си заслужава всяка една копейка… сори, всяко едно пени. Говорим за хиляди досиета, които той предава на британците. След като се уволнява от армията и става пенсионер, той продължава дейността си на предател. Паричките, които агентите на нейно величество му дават, той трупа в Малага. Често пътува дотам, а Ми-6 му купува и къща, за да е по-спокоен. Контраразузнаването го заковава по начин, дето и споменатия по-горе Джон льо Каре не би измислил. Следейки британските шпиони в Москва, руснаците отбелязват нещо странно. Те винаги се мотат в една и съща градинка на руската столица и при това по едно и също време. Контраразузнаването прави наблюдателни постове и разполага техника. Около това място него често забелязват и Сергей Скрипал. Вече става ясно, че там някъде се предава информацията, но не могат да ги хванат. Постепенно агентите на ФСБ намират камък, в който е инкрустирана техника. Когато дойде Скрипал, той прехвърля информацията безжично към техниката в камъка, а британците я източват. Руснаците осветяват цялата схема, заковават всички до един с безспорни доказателства. Британските дипломати-шпиони са обявени за “персона нон грата” и наритани от Москва, а Скрипал вкаран зад решетките. По време на делото срещу него става ясно, че той е предал над 20 хиляди секретни документи, включително и данни за военния космодрум в Плесецк. Осъден е на 13 години каторга в лагер със строг режим. Отнемат му всички награди, военното звание от запаса. Четири години по-късно Скрипал е помилван с указ на президента на Русия. Той е разменен за десетина руски агенти, арестувани в САЩ, което говори колко ценен е бил Скрипал за британците и американците. Двойният агент запазва руското си гражданство, но получава и британско. Преподава на млади шпиони в Ми-6, както и на кадети във военните училища. През месец март тази година Скрипал и неговата 33-годишна дъщеря Юлия са отровени като полицията предполага употребата на руското бойно отровно вещество “Новичок”. Без никакво колебания правителството обвинява Русия и Путин за атентата. Въпреки тежките поражения и двамата оцеляват, а скандалът се развихря със страшна сила. Великобритания използва случая да поиска строги санкции срещу Русия. Никой така и не обяснява, защо не са го отровили още в колонията, където е лежал, но в крайна сметка всеки знае старата максима, че когато си двоен агент има поне две страни, които са заинтересовани да живееш или умреш.   Мистерия около смъртта на сина му Синът на Сергей Скрипал – Александър умира при странни обстоятелства. Без никакви симптоми, мъжът си отива от този свят след остра чернодробна недостатъчност, докато пътува из Русия. Малко преди това умира съпругата на Сергей в следствие на рак на матката. По същото време загива и брат му при доста странна катастрофа. Няма как пространството да не се изпълни със съмнения и подозрения.   За него Класическа руска стратегия Отричанията на Кремъл за атентата срещу Скрипал стават все по-абсурдни, но не могат да заблудят никого. Хората могат да видят, че това е класическа руска стратегия, която се опитва да скрие иглата на истината в купа сено от лъжи   Той е един мерзавец “Някои прокарват идеята, че Скрипал е правозащитник. Той е просто един шпионин, предател на родината. Той е един мерзавец, а аферата около него е един изкуствено раздут скандал.”   Русия има мотив “Това нервно-паралитично вещество беше от групата “Новичок”, то беше създадено от съветските експерти и мисля, че Русия има мотив и намерение и това е част от модела на поведение на Русия в Европа, което наблюдаваме. Това се случи във Великобритания, можеше да се случи в друга държава   Ударът беше срещу Путин “Това беше една операция, насочена към повлияване на предизборната обстановка в Русия с изявен антипутински характер. Очевидно инициаторите не познават психологията на руския народ.”      ", "date": "2018.10.05", "title": " Сергей Скрипал – ГРУбият"}
{"url": "https://trud.bg/6-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%88%d0%be%d1%84%d1%8c%d0%be%d1%80-%d1%85%d0%b2%d0%b0%d0%bd%d0%b0%d1%82-%d0%bc%d1%8a%d1%80%d1%82%d0%b2%d0%be/", "text": "40-годишен мъж от добруджанското с. Росица влиза за 6 месеца в затвора и бе лишен от право да управлява кола за 2 г. заради шофиране в нетрезво състояние. Присъдата постанови Районният съд в Генерал Тошево, след като Антон В. си призна вината и сключи споразумение с прокуратурата. На 18 септември той бил засечен да шофира с рекордните 3,55 промила алкохол. Провинението му не е първо, стана ясно на заседанието на съда. През 2016 г. Антон бил наказан условно, след като патрул го спипал да кара с 3,75 промила алкохол в кръвта. Изпитателният му срок изтекъл 9 месеца, преди отново да го хванат мъртвопиян зад волана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " 6 месеца затвор за шофьор, хванат мъртвопиян зад волана"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d0%bc%d0%b5-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d0%be%d0%b4%d0%b5%d1%81%d0%b0/", "text": "Борисов обяви, че отпуснатите от правителството през месец юни 150 000 лв. са по сметките на Болградската гимназия „Георги Сава Раковски”. За честването на 160-ата годишнина на гимназията в Болград освен премиерът Борисов, вицепремиерът Валери Симеонов и просветният министър Красимир Вълчев пристигна и вицепрезидентът Илияна Йотова, която от 3 октомври е на обиколка сред българската общност в Украйна. „Днес е истински празник и всеки един от нас е съпричастен към него”, заяви премиерът Бойко Борисов по време на честването на 160-тата годишнина на Болградската гимназия. Борисов предложи вицепрезидентът Илияна Йотова да произнесе слово преди него, защото „говорела по-добре”. Вицепремиерът цитира малката Злата, която открила по време на обиколката си сред българската общност в Украйна. Детето я посрещнало с думите: „Дор език е жив, народ не умира”. „Вълнувам се да см във този велик храм, от който са излезли едни от най-великите българи”, заяви вицепремиерът Валери Симионов. Той благодари на Порошенко за условията, които украинската държава полага за съхраняване на българската общност. Той пожела българската общност да се превърне в мост за влизането на Украйна в ЕС.  Порошенко, припомни, че самият той е възпитаник на Болградската гимназия. Той благодари на България за подкрепата за членството на сраната му в ЕС и НАТО. Порошенко връчи на директорката на гимназията Снежана Скорич орден „Княгиня Олга”. Йотова подари на учебното заведение литография на Николай Павлович с акростих на Г.С Раковски „Сънят на българите за свобода”. Тя обясни, че от началото на годината до края на септември 980 украинци са получили българско гражданство. Директорката на гимназията Снежана Скорич благодари на българската държава за финансовата помощ и за подкрепата за училището. Тя каза, че все още не са изхарчени 150 000 лв., които правителството отпусна на гимназията през месец юни. Част от тях са използвани за ремонти, а с останалите ще бъдат оборудвани лингвистични кабинети. Скорич подчерта, че 65-70% от завършващите Болградската гимназия кандидатствали в български университети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Откриваме българско училище в Одеса"}
{"url": "https://trud.bg/%d1%8f%d0%b1%d0%bb%d0%be%d0%bd%d1%81%d0%ba%d0%b8-%d0%be%d0%b1%d0%b6%d0%b0%d0%bb%d0%b2%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5%d1%82%d0%be/", "text": "Давид Яблонски, бранителят на „Левски“, ще обжалва наказанието за манипуларане на мачове в Чехия. Опитният футболист бе признат за виновен по обвинение, че е участвал дейно в уреждане на срещи по времето, когато е бил в юношеските формации на „Теплице“.  Играчът с афинитет към отбелязването на попадения е осъден на 12 месеца затвор, но присъдата е условна за период от 18 месеца. Освен това той ще трябва да плати и глоба от 20 000 чешки крони или близо 15 000 лева.  Според Красимир Иванов, изпълнителният директор на „сините“, Яблонски е притеснен от създалата се ситуация.  „Не сме очаровани от появилата се информация – обясни един от ръководителите на клуба. – Разговаряхме с Давид и агента му. Според тях, решенията ще бъдат обжалвани, защото са на първа инстанция. Яблонски изглеждаше притеснен. Ние като клуб го подкрепяме. Неслучайно искаме да му продължим договора.“  В същото време Иванов призна, че към днешна дата интересът към двубоя със „Славия“ не е особено голям. Въпреки това той очаква в неделя на стадион „Георги Аспарухов“ да има между 8 и 10 хиляди фенове. За срещата от 11-ия кръг на Първа лига обаче няма да важи правилото да не се продават билети в деня на мача, както беше срещу ЦСКА.  Добрата новина пък е свързана с подновяването на сътрудничеството между „Левски“ и „Аджибадем Сити Клиник“. От болничното заведение направиха и жест към привържениците на клуба. Всички притежатели на сезонни карти ще имат солидни отстъпки.", "date": "2018.10.05", "title": " Яблонски обжалва наказанието"}
{"url": "https://trud.bg/%d0%b1%d0%b0%d0%b1%d1%85-%d0%be%d1%82%d0%ba%d1%80%d0%b8-%d1%81%d0%bb%d1%83%d1%87%d0%b0%d0%b8-%d0%bd%d0%b0-%d1%82%d1%80%d0%b5%d1%81%d0%ba%d0%b0-%d0%be%d1%82-%d0%b7%d0%b0%d0%bf%d0%b0%d0%b4%d0%b5%d0%bd/", "text": "Българската агенция по безопасност на храните (БАБХ) е установила вирус на болестта Треска от Западен Нил при 2 броя щъркели в село Атия през месец август тази година и при една посевна врана в град Бургас през септември. Заболяването е потвърдено в Националната референтна лаборатория на Националния диагностичен научноизследователски ветеринарномедицински институт (НДНИВМИ) към БАБХ, съобщават от агенцията. БАБХ ежегодно изпълнява програма за надзор на болестта Западнонилска треска. За всеки положителен резултат при животни и птици незабавно се уведомяват здравните власти за предприемане на конкретни мерки. През 2018 г. случаи на болестта са докладвани в редица европейски държави, включително и в съседните на България – Гърция и Румъния. Положителните резултати при птици в област Бургас са доказателство за вирусна циркулация в страната. БАБХ напомня, че Треска от Западен Нил е заболяване, от което боледуват както животни (най вече еднокопитни и птици), така и хора. Птиците са резервоар на вируса в природата. Болестта се предава чрез ухапване от комари като борбата с комарите е основния начин за предпазване от заразата. При по-тежките случаи се наблюдава възпаление на мозъка (енцефалит). Смъртността при хората е ниска и в повечето случаи заболяването протича безсимптомно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " БАБХ откри случаи на треска от Западен Нил в България"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d1%8a%d1%80-%d0%ba%d1%80%d0%b5%d1%89%d1%8f-%d0%b2-%d0%bb%d0%b8%d1%86%d0%b0%d1%82%d0%b0-%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%bf%d1%80/", "text": "„Айде, отваряй бе, искам да вляза. Трябва да стоя на опашка и да чакам ли, бе? Отвори вратата!“ – това крещеше в лицата на полицаите облечен в черно човек, който бе арестуван по време на днешния протест пред сградата на Столична община. Мъжът, във видимо нетрезво състояние, заедно с още няколко протестиращи, се опитаха да нахлуят в сградата, но действията им бяха възпрепятствани от полицията. С груби реплики, крещейки в лицата им, човекът, облечен в черно кожено яке, се опитваше да провокира униформените, но те запазиха спокойствие. В крайна сметка, за нарушаване на обществения ред, агресивният протестър бе задържан и отнесен на ръце в полицейски автомобил. Около 200 протестъри, сред които и Галя Прокопиева, се събраха днес пред общината, за да искат оставката на кмета Йорданка Фандъкова, но акцията им премина в безредици. Част от присъстващите разбиха огражденията, поставени заради течащия ремонт около църквата “Света София”. Протестът е във връзка с ремонта на ул. „Граф Игнатиев“ в столицата и на прилежащата градинка пред църквата „Свети Седмочисленици”. Според протестиращите и двата ремонта са извършени некачествено и без зачитане на околната градска среда. От общината още вчера призоваха да се изчака крайният резултат и едва тогава да се правят заключения, като категорично обявиха, че реализацията на проекта не е завършена.            ", "date": "2018.10.05", "title": " Протестър крещя в лицата на полицаи пред общината: „Айде, отваряй бе“ (ВИДЕО)"}
{"url": "https://trud.bg/%d0%b4%d0%b2%d0%b5-%d0%b3%d0%be%d0%b4%d0%b8%d0%bd%d0%b8-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d0%b1%d0%b8%d0%b2%d1%88%d0%b8%d1%8f-%d0%b7%d0%b0%d0%bc-%d0%bc%d0%b8%d0%bd%d0%b8%d1%81/", "text": "По внесен от Софийска градска прокуратура (СГП) обвинител акт Специализираният наказателен съд (СпНС) постанови осъдителна присъда спрямо бившия заместник – министър на външните работи Христо Ангеличин, съобщават от държавното обвинение. Съдът прие за доказано повдигнатото му обвинение в безстопанственост и му наложи наказание 2 години „лишаване от свобода“, изпълнението на което е отложено с 4 години изпитателен срок. Кумулативно съдът наложи и наказание „глоба“ в максималния за това деяние размер- 5 000 лв. Христо Ангеличин бе предаден на съд с обвинителен акт на СГП на 15.01.2018 г. за неупражняване на достатъчен контрол върху дейността на подчинените му дирекции в министерството по процедурата за закупуване на телефонни централи в 12 задгранични представителства на РБългария. Престъпното му поведение е причинило значителни щети на Министерството на външните работи в размер на 419 934,29 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Две години условно за бившия зам.- министър на външните работи Христо Ангеличин"}
{"url": "https://trud.bg/%d1%81%d1%8a%d0%bb%d0%b7%d0%b8-%d0%b2-%d0%b0%d0%b9%d0%bd%d1%82%d1%80%d0%b0%d1%85%d1%82-%d1%81%d0%bb%d0%b5%d0%b4-41/", "text": "Да победиш с 4:1 и да плачеш неутешимо! Случи се с „Айнтрахт“. Два часа преди мача с „Лацио“ испанецът Лукас Торо разбра, че брат му е починал внезапно. Никой извън отбора не знаеше. След гръмкия успех треньорът Ади Хютлер събра всички футболисти в центъра и ги призова да се прегърнат в кръг. Никой не се радваше, а над 40 000 на стадиона не разбираха какво се случва.  „Попитах Лукас дали иска да го освободя, но той ме помоли да играе – разказа Хютлер. – И не само – той беше един от най-добрите.“  „Не съм виждал човек с такъв характер“, добави спортният директор Фреди Бобич. Родителите на Торо бяха цяла седмица в града заради мача, но си тръгнаха преди началото му. След края замина и Лукас.  Преди двубоя Франкфурт се превърна в гладиаторска арена на четири агитки. Фенове на „Аталанта“ дойдоха за своите побратими от „Айнтрахт“. А поляците от „Висла“ – да подкрепят „Лацио“. При битките пострада една полицайка. Феновете на италианския тим агресивно и многократно демонстрираха своите неонацистки наклонности, които в Германия водят до затвор.", "date": "2018.10.05", "title": " Сълзи в „Айнтрахт“ след 4:1"}
{"url": "https://trud.bg/%d0%bf%d1%80%d0%b8%d0%b2%d0%bb%d1%8f%d0%ba%d0%be%d1%85%d0%b0-%d0%ba%d0%b0%d1%82%d0%be-%d0%be%d0%b1%d0%b2%d0%b8%d0%bd%d1%8f%d0%b5%d0%bc-%d0%bf%d1%80%d0%be%d0%ba%d1%83%d1%80%d0%be%d1%80-%d0%b2-%d1%81/", "text": "Специализираната прокуратура привлече като обвиняем Красимир Кирилов – към момента прокурор в Софийска градска прокуратура, за престъпление по служба, извършено на 22.12.2015 г., съобщават от държавното обвинение. Разследването на Специализираната прокуратура е започнало по сигнал от Окръжния прокурор на Окръжна прокуратура – Плевен, съдържащ данни за длъжностни престъпления от административния ръководител на Районна прокуратура – Кнежа във връзка с работата си по досъдебно производство. През 2015 г. прокурор Красимир Кирилов е бил административен ръководител – Районен прокурор на Районна прокуратура – Кнежа и в това си качество е бил длъжностно лице, заемащо отговорно служебно положение. На 25.11.2009 г. в Районна прокуратура –Кнежа било образувано досъдебно производство срещу неизвестен извършител за извършена подправка на идентификационни номера на багер марка „KOMATSU“, тъй като са установени несъответствия с номерата на рамата. Багерът е приобщен като веществено доказателство по делото. В края на 2015 г. в РП – Кнежа са постъпили молба за връщане на вещественото доказателство – от дружество, което е посочило, че е собственик на багера, който е предоставен на лизинг и молба от друго лице, което е твърдяло, че правоимащо лице да получи вещественото доказателство. Наблюдаващият прокурор по делото Красимир Кирилов е нарушил служебните си задължения и при липса на доказателства за собственост върху багера и изявени претенции от различни лица към една и съща вещ, на 22.12.2015 г. е разпоредил вещественото доказателство да бъде върнато и на лизингодателя, и на претендиращото лице. Специализираната прокуратура е установила, че лизингодателят е собственик на багера, но не е бил уведомен за произнасянето на прокурора, а претендиращото лице е взело на ръка същия ден постановлението на Кирилов от 22.12.2015г. и фактически е получило владението върху това веществено доказателство в края на работния ден. По този начин багерът е върнат съвсем съзнателно от прокурора на лице, което не е собственик и няма никакви права върху него. В хода на разследването Специализираната прокуратура е възложила на КПКОНПИ извършването на оперативно издирвателни мероприятия за установяване на лица, имащи отношение към предмета на разследването. В резултат на действията на служителите на КПКОНПИ са събрани доказателства, уличаващи магистрата в престъпления по служба. Установени са и множество свидетели, чиито показания са допринесли за доказване на престъпната дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Привлякоха като обвиняем прокурор в Софийска градска прокуратура"}
{"url": "https://trud.bg/%d0%b1%d1%81%d0%bf-%d0%ba%d0%b0%d1%82%d0%b5%d0%b3%d0%be%d1%80%d0%b8%d1%87%d0%bd%d0%be-%d1%81%d0%b5-%d1%80%d0%b0%d0%b7%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0%d0%bc%d0%b5-%d0%be%d1%82/", "text": "Категорично се разграничаваме от сделката, сключена между ГЕРБ и Георги Гергов. Общинските съветници на БСП във Варна не подкрепиха решението – общината да придобие за 43 млн. лева терен, собственост на дружество на Гергов. Това се казва в Позиция на Изпълнителното бюро на Националния съвет на БСП, разпространена от пресцентъра на партията. „Всички общински съветници на ГЕРБ и техните сателити гласуваха “за”. Тази сделка е поредната, която предизвиква съмнение за скритата обвързаност на политиката с бизнеса, съществувала в годините на прехода. Искаме да сложим край на този модел“, посочват от БСП.  ", "date": "2018.10.05", "title": " БСП: Категорично се разграничаваме от сделката, сключена между ГЕРБ и Георги Гергов"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%81%d1%8a%d1%81-%d0%b7%d0%b0%d0%b1%d1%80%d0%b0%d0%bd%d0%b8-%d1%81%d0%bb%d0%b5%d0%b4-%d0%b4%d0%b5%d1%80%d0%b1%d0%b8%d1%82%d0%be/", "text": "Четирима мъже са осъдени по Закона за опазване на обществения ред при провеждане на спортни мероприятия. Това съобщиха от МВР. Единият от тях е опитал да влезе на ЦСКА – „Левски“ (0:1) с нож. След установеното нарушение му е наложена глоба от 500 лева и една година забрана да посещава спортни мероприятия. Санкцията важи не само у нас, но и в чужбина. Друг пък предизвикал сбиване след приключване на двубоя и санкцията му е двойна. Двама мъже – на 28 и 34 години, използвали пиротехнически изделия при придвижването си към Националния стадион „Васил Левски“. Те са наказани с полагане на 60 часа обществено полезен труд и им е наложена забрана от две години да посещават спортни мероприятия. В рамките на предприетите мерки за сигурност около дербито бяха задържани общо 11 нарушители. Сред тях четирима на възраст 17, 20, 27 и 29 години за притежание на дрога. Снимка: БУЛФОТО", "date": "2018.10.05", "title": " Четирима със забрани след дербито"}
{"url": "https://trud.bg/%d1%81%d0%bf%d0%be%d0%bd%d1%81%d0%be%d1%80%d0%b8%d1%82%d0%b5-%d0%bc%d0%be%d0%b3%d0%b0%d1%82-%d0%b4%d0%b0-%d0%b8%d0%b7%d0%be%d1%81%d1%82%d0%b0%d0%b2%d1%8f%d1%82-%d1%80%d0%be%d0%bd%d0%b0%d0%bb%d0%b4/", "text": "Мегазвездата на световния футбол Кристиано Роналдо може да остане без два от основните си спонсора, заради обвиненията в изнасилване. „Найк“ и EA Sports, компания за спортни видеоигри, излязоха с официална позиция, в която се пише, че следят внимателно развръзката на случая. Полицията в Лас Вегас поднови разследване от 2009 година, след като Катрин Майорга представи нова информация. Нейните адвокати потвърдиха, че могат да пуснат ключови доказателства пред обществеността. Красавицата вече постигна извънсъдебно споразумение с Роналдо през 2010-а, като получи 375 хиляди долара, за да мълчи. „Ние сме дълбоко загрижени от обезпокояващите твърдения и ще продължим да наблюдаваме ситуацията внимателно“, съобщиха от „Найк“. От EA Sports също дадоха изявление. „Видяхме доклада, който подробно описва твърденията срещу звездата на „Ювентус“ – заявиха от компанията. – Следим развоя на случая отблизо. Очакваме атлетите, които имат договори с нас, да се държат по начин, който съответства на ценностите на EA.“ „Найк“ и Роналдо са партньори от 2003 година, а през 2016-а подписаха ново споразумение. По неофициална информация договорът е на стойност 1 милиард долара, който се изплаща на траншове до живот.", "date": "2018.10.05", "title": " Спонсорите могат да изоставят Роналдо"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b8%d1%81%d0%ba%d0%b0-%d0%b4%d0%b0-%d0%ba%d1%83%d0%bf%d0%b8-%d0%b4%d1%83%d0%bf%d0%ba%d0%b0%d1%82%d0%b0-%d1%81-432-%d0%bc%d0%bb%d0%bd-%d0%bb%d0%b2-%d0%b4%d1%8a/", "text": "Община Варна да изкупи с държавни пари дяловете на контролираното от пловдивския бизнесмен Георги Гергов дружество „Централен универсален магазин“ АД за 43,2 млн. лв. Това решение гласува след дълъг дебат местният парламент. Целта е общината да си върне терен от 2,9 дка в сърцето на града, популярен сред жителите му като Дупката.   Грозната язва стои от края на 80-те години на миналия век. Сега парцелът е в активите на „Централен универсален магазин“, което смяташе да строи там морски ЦУМ. Под земята обаче бяха открити уникални останки от античния Одесос и проектът замря. От 5 г. местната власт се опитва да си върне имота с идеята да оформи аналог на столичното Ларго – с музей на открито, амфитеатър и подземен паркинг. Съветниците дадоха зелена улица за сделката, въпреки че мнозина от тях определиха цената като многократно завишена. „Нереална е дори за центъра на Лондон“, коментира съветникът и бивш транспортен министър Данаил Папазов. „Ако общината не придобие Дупката, има риск там да изникне чудовище“, предупреди главният архитект на Варна Виктор Бузев. Сега съдбата на парцела зависи само от държавата, която трябва да осигури милионите за сделката. С друго свое решение общинският съвет даде безвъзмездно за 10 г. последната българска подводница „Слава“ на белославската фирма „Инхом“ ООД, която планира да я превърне в частен музей. Строената през 1959 г. „Слава“ от 9 г. ръждясва на кея. След като бе изведена от състава на ВМС, тя бе дарена на общината, но в местния бюджет не се намериха пари, за да бъде реставрирана като обществен музей. Превръщането й в частен бе подкрепено от Съюза на подводничарите и ВМС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Варна иска да купи Дупката с 43,2 млн. лв. държавни пари\t\t\t"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d1%83%d1%87%d0%b8%d1%82%d0%b5%d0%bb%d0%b8-%d0%bf%d0%be%d0%bb%d1%83%d1%87%d0%b8%d1%85%d0%b0-%d0%bd%d0%b0%d0%b3%d1%80%d0%b0%d0%b4%d0%b8-%d0%b7%d0%b0/", "text": "Кметът Димитър Николов и зам.-кметът по култура и образование Йорданка Ананиева отличиха бургаски учители за постигнатите от тях професионални успехи през годината. Преподавателите работят в две важни сфери от училищното образование – обучение на деца със специални образователни потребности и физическо възпитание, съобщиха от Община Бургас. Награди за успехи в професионалната сфера получиха: – Старши учител Стоянка Паунова – преподавател в ЦСОП за доказани резултати при работата с деца със СОП;  – Старши учител Росанка Жекова – преподавател в ЦСОП за доказани резултати при работата с деца със СОП;  – Специален педагог и логопед Кремена Петрова – преподавател в ЦСОП за доказани резултати при работата с деца със СОП;  – Старши учител Виолета Павлова преподавател в ОУ „Христо Ботев“ – квартал „Победа“, за доказани резултати при работа с деца с обучителни затруднения;  – Преподавателят Петя Бързилова от ОУ „Христо Ботев“ – квартал „Победа“, за доказани резултати при работа с деца с обучителни затруднения;  – Преподавателят по физическо възпитание и спорт на ОУ „Елин Пелин“ Ваня Чекичева за републиканската титла на отбора по хандбал, момчета 5-7 клас и за вицешампионската титла по хандбал за момичета 5-7 клас;  – Преподавателят по физическо възпитание и спорт на Професионалната търговска гимназия Станимир Коларов за вицешампионската титла по хандбал за юноши 11-12 клас;  – Преподавателят по физическо възпитание и спорт на Професионалната търговска гимназия Петър Боев за вицешампионската титла по лека атлетика за юноши 8-10 клас;  – Преподавателят по физическо възпитание и спорт на АЕГ „Гео Милев“ Росица Гъчева за вицешампионската титла по волейбол за юноши 8-10 клас;  – Преподавателят по ФВС на ОУ „Любен Каравелов“ Кирчо Петков за третото място на финалите по лека атлетика за момчета 5-7 клас. По-рано днес кметът Николов отправи поздрав към бургаските просветни дейци по повод Световния ден на учителя: „Уважаеми учители, В днешния ден се обръщам с най-топли чувства към Вас и Ви честитя професионалния празник. Световният ден на учителя е повод да изкажем благодарност за силния Ви дух, усърдието, търпението и любовта, с които давате знания на нашите деца. Образованието и науката заемат първостепенно място в развитието на всяко едно общество. И днес, когато обърнем поглед към историята, си даваме сметка, че основна движеща сила в просветното дело, в борбите за национална и духовна независимост е бил българският учител. Успехите в живота на всеки един от нас не биха били възможни без силата на знанието, което ни е дал добрият преподавател в училище. В днешния ден изказвам специална благодарност към всички бивши, бъдещи и настоящи бургаски учители. Винаги съм казвал, че образованието в нашия град е на много високо ниво. Всяка година много бургаски деца печелят престижни отличия на национални и международни състезания и олимпиади. Възпитаници на професионалните ни гимназии продължават своето образование в престижни университети в страната и света. Голямата заслуга за това е високата професионална квалификация на учителите от нашия град, които непрекъснато развиват своята компетентност и прилагат иновативни методи на обучение. Това ми дава вяра и оптимизъм за бъдещето на нашия град и неговите хора. Уважаеми учители, продължавайте да изпълнявате все така от сърце своята апостолска мисия. Нека трудът Ви се оценява достойно. Пожелавам Ви здраве и много успехи. Честит празник!“", "date": "2018.10.05", "title": " Бургаски учители получиха награди за професионални успехи"}
{"url": "https://trud.bg/67-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d0%b5%d0%b4%d0%be%d1%84%d0%b8%d0%bb-%d0%b7%d0%b0%d1%81%d1%82%d0%b0%d0%b2%d0%b0-%d0%bf%d1%80%d0%b5%d0%b4-%d1%81%d1%8a%d0%b4%d0%b0-%d0%b7%d0%b0/", "text": "Окръжна прокуратура – Стара Загора изготви и внесе в съда обвинителен акт срещу С.Г., на 67 г., за извършени от него 12 престъпления – блудство. В 11 от случаите обвиняемият е извършил действия с цел да възбуди и удовлетвори полово желание по отношение на повече от две малолетни лица от женски пол, ненавършили 14-годишна възраст. В един от случаите той е извършил действия с цел да възбуди и удовлетвори полово желание по отношение на лице от женски пол, навършило 14-годишна възраст/на 16 години/, като е използвал положение на зависимост. Осем от деянията обвиняемият е извършил на работното си място и четири в жилището си, в периода от септември 2016 г. до декември 2017 г. В хода на разследването е установено, че обвиняемият създал приятелства в социална мрежа с малолетни лица – момичета, и е водил кореспонденция с тях, посредством приложение за разговори и съобщения. Той е приканвал децата в неговия апартамент, където извършвал и блудствените действия по отношение на 12 малолетни лица от женски пол, на възраст от 12 до 14 години, изразяващи се във физически контакт с тялото на пострадалите, като такива действия извършвал и на работното си място. За престъпленията Наказателният кодекс предвижда наказание „лишаване от свобода“ от 5 до 20 години. Предстои насрочване на съдебно заседание в Окръжен съд – Стара Загора.", "date": "2018.10.05", "title": " 67-годишен педофил застава пред съда за блудство с 12 малолетни\t\t\t"}
{"url": "https://trud.bg/%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%8f%d1%82-%d0%be%d1%82-%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2%d0%b8%d0%b5%d1%82%d0%bd%d0%b0%d0%bc%d0%b5%d1%86-%d0%b5-%d0%b2%d0%bb/", "text": "е влязъл законно в България, но е целял да излезе незаконно от страната. Това каза на брифинг заместник-директорът на ГД „Гранична полиция“ старши комисар Стоян Иванов във връзка със случая с избягал виетнамец от „Летище София“. „Току-що приключи проверката на случая. Днес колегите докладваха резултатите. Налагаме дисциплинарни наказания на двама служители за неупражнен контрол и неизпълнение на служебни задължения. Заради грешка с незаключена врата“, каза Иванов и посочи, че при още едно провинение ще следват уволнения. „Виетнамските граждани пристигат със съвсем редовни документи и визи. Т.е. те са имали формалното основание съвсем законно да влязат на територията на страната и да пребивават тук 8 дни. Но колегите са преценили, че те не идват за официално декларираната цел – екскурзия, а с цел да влязат в България и после по някакъв начин да отпътуват за друга страна. И затова са взели решение да не ги допускат в България. Лицата не са задържани, а само отказ за влизане в страната“, обясни Иванов. Той посочи, че избягалият виетнамец е задържан около 3 часа и половина, след като изчезва. „Той е задържан на оперативно интересен адрес, но има и други оперативно интересни неща, по които все още работим. Защото идеята е да не допускаме граждани, които влизат законно на територията на страната, после незаконно да отидат в други страни“, каза Иванов. Той уточни, че виетнамецът е избягал с такси от летището. „Лицето е засечено, че го няма на деветата минута, след като е напуснало“, обясни Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.05", "title": " Избягалият от летището виетнамец е влязъл законно в страната, но е целял да излезе незаконно"}
{"url": "https://trud.bg/%d0%bc%d0%b2%d1%80-%d1%81%d1%8a%d1%81-%d1%81%d1%8a%d0%b2%d0%b5%d1%82%d0%b8-%d0%ba%d0%b0%d0%ba-%d0%b4%d0%b0-%d1%80%d0%b0%d0%b7%d0%bf%d0%be%d0%b7%d0%bd%d0%b0%d0%b5%d0%bc-%d1%82%d0%b5%d0%bb%d0%b5%d1%84/", "text": "Националната полиция отново призова гражданите под никакъв предлог да не предоставят пари или ценности на непознати, потърсили ги по телефона. Преди дни телефонна измама на възрастна жена за над 12 000 паунда беше осуетена след намесата на таксиметров водач, подал сигнал в МВР и последвалата намеса на униформени в Димитровград. Независимо, че в много случаи униформени се намесват и предотвратяват измами за сериозни суми, има хора, които се поддават на измамните сценарии и се лишават от спестяванията си. Една от измамните схеми е – „Оказване на помощ на полицията“. Не се поддавайте на този сценарий, защото полицията никога не търси по телефона съдействие от гражданите и няма практика да им иска пари за целите на своите операции, информират от МВР. При получаване на подобни обаждания е важно разговорът да бъде прекъснат и своевременно подаден сигнал на тел. 112, по възможност от друг апарат, а не този, от който е получено обаждането от измамниците. Разпознай измамата: АКО ПОЛУЧИШ ОБАЖДАНЕ ПО ТЕЛЕФОНА, ПРИДРУЖЕНО СЪС ЗАПЛАХИ АКО ПОСЛЕДВА ТЕЛЕФОННО ОБАЖДАНЕ ОТ ПОЛИЦАЙ ЗА СЪДЕЙСТВИЕ ТОВА Е ТЕЛЕФОННА ИЗМАМА! НЕ СЕ ДОВЕРЯВАЙ! НЕ СПОДЕЛЯЙ ЛИЧНА ИНФОРМАЦИЯ! НЕ ПРЕДОСТАВЯЙ ПАРИ!", "date": "2018.10.05", "title": " МВР със съвети как да разпознаем телефонна измама"}
{"url": "https://trud.bg/%d0%bf%d0%b8%d1%8f%d0%bd-%d1%81%d0%b5-%d0%bd%d0%b0%d1%85%d0%b2%d1%8a%d1%80%d0%bb%d0%b8-%d0%b2%d1%8a%d1%80%d1%85%d1%83-%d1%81%d0%bf%d0%b5%d1%88%d0%bd%d0%b8-%d0%bc%d0%b5%d0%b4%d0%b8%d1%86%d0%b8-%d0%b2/", "text": "Млад мъж в явно нетрезво състояние тази нощ е проявил агресия към персонала на Спешно приемно отделение на болница „Канев“ в Русе и след като е отказал лечение, е напуснал болницата като е разбил с крак входната врата на отделението, съобщи  . Инцидентът е станал в ранните часове на днешния ден, когато в Спешно приемно отделение на Университетска болница „Канев“ пристига млад мъж в нетрезво състояние, но с дълбока ортопедична травма на ръката. След като медицинският екип е започнал да обработва раната, му е било обяснено, че хирургическата намеса е неизбежна поради срязаното му сухожилие. Това обаче можело да стане едва след като изтрезнее. Мъжът се ядосал, държал се е агресивно към медиците и с ритници е разбил вратата на отделението и е напуснал болницата. “Въпросът не е в счупения инвентар, той ще се оправи, искам хората да разберат какво огромно усилие коства на тия хора с бели престилки да, след такъв инцидент да се концентрират и да си вършат по-нататък работата, защото тук решаваме човешки съдби“, това каза началникът на Спешното отделение д-р Юрий Йовков, който още тази нощ е потърсил съдействие от полицията за установяване и залавяне на агресивния пациент. Според лекарите травмата му е толкова сериозна, че единственото място, където може да получи хирургическа помощ, е същата болница.", "date": "2018.10.05", "title": " Пиян се нахвърли върху спешни медици в Русе"}
{"url": "https://trud.bg/%d0%b4%d0%b0%d0%b2%d0%b0%d1%82-%d1%81%d1%82%d0%b0%d0%b4%d0%b8%d0%be%d0%bd%d0%b8%d1%82%d0%b5-%d0%bd%d0%b0-%d0%ba%d0%bb%d1%83%d0%b1%d0%be%d0%b2%d0%b5%d1%82%d0%b5-%d0%b7%d0%b0-30-%d0%b3%d0%be%d0%b4%d0%b8/", "text": "Приетият на второ четене нов закон за спорта дава възможност на клубове и федерации да участват активно в обновяването и модернизирането на съществуващите съоръжения. Държавни и общински спортни обекти вече ще се отдават под наем за срок до 30 години, независимо дали дружествата наематели са търговски или с нестопанска цел. Така футболните клубове, повечето, от които са АД-та, спокойно ще могат да управляват базите си и да инвестират, в тях без да се притесняват, че в даден момент могат имат проблеми с използването им.  Досега срокът за наем на спортни съоръжения беше 10 години, което възпираше инвестиции в тяхното обновяване, тъй като спортната инфраструктура е с най-бавна възвращаемост и от нея трудно се печели.  „Червената“ депутатка Весела Лечева обяви, че в закона не е приет предложен от БСП списък с националните спортни обекти, които да бъдат включени към Олимпийски център. Сред изброените съоръжения е и Зимният дворец, който преди дни беше открит изцяло реновиран. Той и останалите предложени от Лечева обекти са част от активите на държавните дружества Национална спортна и „Академика 2011“ с принипал спортното министерство и на тях и към момента се извършва подготовка на елитни състезатели. Освен това обектите са защитени поименно от закона за приватизация и следприватизационен контрол. ", "date": "2018.10.05", "title": " Дават стадионите на клубовете за 30 години"}
{"url": "https://trud.bg/%d1%82%d1%80%d0%b0%d0%b2%d0%bc%d0%b0-%d0%b2-%d0%b3%d0%bb%d0%b5%d0%b7%d0%b5%d0%bd%d0%b0-%d0%b2%d0%b0%d0%b4%d0%b8-%d0%b3%d1%80%d0%b8%d0%b3%d0%be%d1%80-%d0%be%d1%82-%d0%ba%d0%be%d1%80%d1%82%d0%b0/", "text": "Григор Димитров ще прекара известно време извън корта заради травма в глезена. Българският тенисист беше обявил натоварена програма за есента с идеята да защити точките за ранглистата, които има от миналата година, но плановете му се провалиха. Той отпадна още във втория кръг на турнира от категорията „АТП 500“ в Пекин, а вчера стана ясно, че болките го вадят от „Мастърс“-а в Шанхай идната седмица. Организаторите обявиха, че на негово място в основната схема влиза Андреас Сепи  (Италия). Все още не е ясно дали Димитров ще успее да се вдигне за надпреварата в Стокхолм седмица по-късно. Отсъствието на Григор ще нанесе нов удар по позициите му в ранглистата. Той ще отстъпи едно място и вече ще е 9-и в новото издание на класацията в понеделник, след като Кевин Андерсън (ЮАР) се класира за четвъртфиналите в Токио. Родният ас обаче има да защитава 180 точки в Шанхай, което може да му струва още места. Така Димитров почти сигурно ще пропусне АТП финалите в Лондон и няма да има възможност да защитата титлата си от преди година, с което ще загуби още 1500 точки. Иначе Григор е заявил още турнирите във Виена и „Мастърс“-а в Париж, но участието му остава под въпрос.", "date": "2018.10.05", "title": " Травма в глезена вади Григор от корта"}
{"url": "https://trud.bg/%d0%b8%d0%bb%d0%b8%d0%bd%d0%b4%d0%b5%d0%bd%d1%81%d0%ba%d0%b8-%d0%ba%d0%b0%d0%bc%d0%b1%d0%b0%d0%bd%d0%b8-%d0%be%d0%b3%d0%bb%d0%b0%d1%81%d0%b8%d1%85%d0%b0-106-%d0%b3%d0%be%d0%b4%d0%b8/", "text": "„Илинденски камбани“ огласиха 106 години от Освобождението на Горна Джумая и Пиринска Македония и присъединяването им към Майка България. С историческата възстановка на Илинденско- Преображенското въстание Национално дружество„Традиция“ пренесе жителите и гостите на Благоевград в действията на една епична битка. Пресъздаването на емблематични сблъсъци, оръжия, майчини сълзи, братски прегръдки, викове, вой и възгласи за свобода, огласиха старинния квартал „Вароша“ в Благоевград. Ансамбъл „Пирин“ допълни атмосферата, като с песен и танц нарисува картината от страна на братя, сестри, майки, бащи, мъже, жени, деца, които се сбогуват, в името на една кауза- Свободата. Жители и гости на Благоевград успяха да проследят второто освобождение на Горна Джумая, с преминаването на VII Рилска девизия през охраната на границата с османската империя, намираща се на моста с река Рилска и село Бараково и самия акт на освобождение. Частите на българската армия продължават победоносния си поход на юг и така освобождават окончателно от османско иго целия Пирински край. Историческата възстановка „Илинденски камбани“ бе един от най- емоционалните моменти, отбелязващи 106 години от Освобождението на Горна Джумая и Пиринска Македония и Присъединяването им към Майка България, 140 години от създаването на Българската армия и 115 години от Илинденско- Преображенското въстание.  Празничната програма на Община Благоевград ще продължи от 17.00 часа в Драматичен театър „Никола Вапцаров“ с тържествена сесия на Общински съвет, връчване на наградите „Личност на годината“ и откриване на Първи детски фолклорен фестивал „Ритми и багри“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " „Илинденски камбани“ огласиха 106 години от Освобождението на Горна Джумая и Пиринска Македония"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d0%be%d1%82%d0%ba%d1%80%d0%b8-%d0%b3%d0%b4%d0%b1%d0%be%d0%bf-%d0%bf%d1%80%d0%b8-%d0%b0%d0%ba%d1%86%d0%b8%d1%8f%d1%82%d0%b0-%d1%81%d1%80/", "text": "От вчера служители на ГД „Борба с организираната престъпност“ и представители на Специализираната прокуратура провеждат процесуално-следствени действия по образувано досъдебно производство за организирана престъпна група, която извършва престъпления с лекарства. В две специализирани болници за онкологично лечение са извършени проверки на документация, доставки, наличности и приложения на скъпоструващи лекарства за терапия и профилактика. Към момента са задържани осем души, съобщиха от МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Вижте какво откри ГДБОП при акцията срещу злоупотребите с лекарства (СНИМКИ, ВИДЕО)"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bd%d0%b0-5-%d0%be%d0%ba%d1%82%d0%be%d0%bc%d0%b2%d1%80%d0%b8-%d0%bf%d0%b8/", "text": "С камбанен звън, панихида за загиналите, издигане на националния флаг, отдаване на почит към героите започнаха тържествата по повод 106-годишнината от Освобождението на Горна Джумая и Пиринска Македония и присъединяването им към Майка България. В празничния ден, жители и гости на Благоевград станаха свидетели на празнично шествие, водено от военен оркестър, знамената на българската армия, официални лица, граждани, ученици. На площад „Македония“ бе издигнат националния флаг на Република България, под звуците на химна. По време на празненствата бе извършен и тържествен преглед на знамена и униформи на Българската армия, която отбелязва 140 години от създаването си. Поздрав към жители и гости на Благоевград отправи кметът д-р Атанас Камбитов. „В историята на нашия народ със сигурност има много дати, без които не можем да си представим съвремието си и бъдещето, но има и дати- граници, вододели, символи. Дати, дали съвремие и бъдеще. На днешния ден през 1912 година, Пиринска Македония най- сетне застава достойно там, където й е мястото – в границите на независима, неделима, свободна и обединена България. 5 октомври е другото лице на медала за храброст на опълченците от Шипка на 3 март 1878 г. Дата, изпълнена с патриотизъм, гордост, с величие, героизъм, но и напомняща колко много кръв се е проляла за една, единствена свята кауза- свободата. Днес имената на Гоце Делчев, Даме Груев, Тодор Александров, Яне Сандански, Иван Михайлов, д-р Христо Татарчев, Ичко Бойчев и много, много други звучат като екот над Пирин и Рила, като грохот на титани. Днес, всички сме тук, за да почетем паметта на онези хиляди знайни и незнайни герои, които положиха костите си, за да бъдем такива, каквито сме- свободни. Живееш, за да се бориш – робът за свобода, свободният- за съвършенство. Благодарни сме, че сме свободни, а от нас зависи да бъдем по- добри. Вярвам, че този празник ще заличи различията между нас, ще ни даде обединението, от което тъй силно се нуждаем. Нека днес просто бъдем едни благодарни и горди българи. Вечна памет на героите! Бог да пази Благоевград“, каза в словото си кметът на Благоевград. Почит с ритуали по полагане на цветя бе отдадена на паметниците на майор Иван Павлович Орлински – командир на руския боен отряд, освободил през 1878г. Горна Джумая, в двора на църквата „Въведение Богородично“, Гоце Делчев, на площад „Македония“, Македоно-Одринското опълчение, на площад „Мите Марков“. Свещеници от благоевградския храм „Въведение Богородично“ отслужиха заупокойна молитва и панихида в памет на загиналите в името на свободата на Благоевград. Пред хилядите жертви, дали живота си за Свободата, почит отдадоха евродепутатът Асим Адемов, народните представители Даниела Савеклиева и Атанас Стоянов, областният управител Бисер Михайлов, председателят на Общински съвет- Радослав Тасков, секретарят на Община Благоевград София Янчева, заместник-кметовете на Благоевград, представители на политически партии и културни институти, представители на Съвет на жените, граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Кметът на Благоевград:  На 5 октомври Пиринска Македония застава достойно там, където й е мястото – в границите на независима България"}
{"url": "https://trud.bg/%d0%bc%d0%b2%d1%80-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f%d1%82-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b0-%d0%bf%d1%80%d0%b5%d0%b4-%d0%be%d0%b1%d1%89%d0%b8/", "text": "Днес, при провеждане на протестни действия пред сградата на Столичната община на група граждани, организирали се в социалните мрежи, един от присъстващите започнал да крещи и да отправя обидни квалификации по адрес на кмета на града. Това съобщиха от МВР във връзка с протестърската акция пред Столична община, при която   да провокира униформените. От ведомството уточняват, че става въпрос за 41–годишен столичанин, с криминалистически регистрации. Той е задържан с полицейска заповед в столично районно управление, а работата по документирането на случая продължава. Участниците в протестните действия се разграничили от провокативното поведение на мъжа и потърсили съдействието на полицейските служители, уточняват от МВР. Нарушителят не се подчинил на полицейското разпореждане, продължил да се държи арогантно, започнал да блъска и обижда униформените. Това наложило употреба на физическа сила за отстраняването му от събитието.      ", "date": "2018.10.05", "title": " МВР: Задържаният на протеста пред общината има криминални регистрации"}
{"url": "https://trud.bg/%d0%bf%d1%80%d0%b0%d1%89%d0%b0%d1%82-%d0%b3%d0%be%d0%bb%d1%8f%d0%bc%d0%be%d1%82%d0%be-%d0%b1%d0%b5%d0%b1%d0%b5-%d0%bd%d0%b0-%d0%b4%d0%b6%d0%be%d1%88%d1%83%d0%b0/", "text": "Джарел Милър може да е следващият съперник на световния шампион в тежката категория на профи бокса Антъни Джошуа. Голямото бебе избяга от мач с Кубрат Пулев това лято, но агентът на шампиона Еди Хърн го нареди сред вариантите за претендент. „ През април имаме мач и ако Уайлдър не иска, може да Дилиън Уайт или дори е Милър – обяви Хърн. – Ако е Уайт, ще сме на „Уембли“, а с Милър може да се срещнем дори в Ню Йорк. Очаквам той да продаде доста билети.“ Агентът не спомена сред вариантите Кубрат Пулев, който ще се бие за статута на задължителен претендент на Международната боксова федерация  (IBF)  с Хюи Фюри в София след две седмици.", "date": "2018.10.05", "title": " Пращат Голямото бебе на Джошуа"}
{"url": "https://trud.bg/%d0%bc%d0%b0%d0%bd%d1%87%d0%b8%d0%bd%d0%b8-%d0%b8%d0%b7%d0%b2%d0%b0%d0%b4%d0%b8-%d0%b1%d0%b0%d0%bb%d0%be%d1%82%d0%b5%d0%bb%d0%b8-%d0%b8-%d0%b1%d0%b5%d0%bb%d0%be%d1%82%d0%b8-%d0%be%d1%82-%d0%bd%d0%b0/", "text": "Роберто Манчини, селекционерът на Италия, извади от състава нападателите Марио Балотели и Адреа Белоти. Двамата разочароваха с представянето си по време на двубоите с Португалия (0:1) и Полша (1:1) от Лигата на нациите. Поради тази причина те няма да играят в приятелския мач с Украйна, а след това и срещу „дружина полска“. В състава пък се завръща Себастиан Джовинко, чийто последен мач за „адзурите“ датира отпреди три години. Звездата на „Торонто“ има 82 гола в 139 мача в МЛС.  С първа повиквателна пък се сдоби Джанлука Капрари, крилото на „Сампдория“. Двубоят с Украйна е на 10-ти октомври, а четири дни по-късно е двубоят с поляците.", "date": "2018.10.05", "title": " Манчини извади Балотели и Белоти от националния"}
{"url": "https://trud.bg/%d0%bc%d0%be%d0%ba-%d0%be%d0%b4%d0%be%d0%b1%d1%80%d0%b8-%d1%82%d1%80%d0%b8-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%83%d1%80%d0%b8-%d0%b7%d0%b0-2026-%d0%b0/", "text": "Международният олимпийски комитет одобри три кандидатури за домакин на зимните олимпийски игри през 2026-а. Калгари  ( Канада ),  Стокхолм  ( Швеция )  и италианския проект Кортина  д’Ампецо -Милано продължават борбата да приемат игрите, докато инспекторите отхвърлиха кандидатурата на Ерзурум  ( Турция ).  Домакинът ще бъде определен следващия септември. Междувременно комитетът забрани на Гафур Рахимов, и. д. Президент на Международната боксова асоциация (АИБА) ,  да посещава младежките олимпийски игри в Буенос Айрес. „Не става въпрос за личността му, а за принципна позиция“, заяви президентът на МОК Томас Бах.", "date": "2018.10.05", "title": " МОК одобри три кандидатури за 2026-а"}
{"url": "https://trud.bg/%d0%b8-%d0%bc%d0%b0%d0%ba%d0%b3%d1%80%d0%b5%d0%b3%d1%8a%d1%80-%d1%89%d0%b5-%d1%81%d1%82%d0%b0%d0%b2%d0%b0-%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80/", "text": "Конър Макгрегър хвърли ръкавицата на световния шампион по боксв тежка категория Антъни Джошуа, който преди година обяви, че целта му е да завърши кариерата си като милиардер. Ирландският ММА боец дори си постави срок, в който да натрупа десетцифрена сума. „ Кога ще стана милиардер? Мисля, че на 35“, заяви Макгрегър, който в момента е на 30. Най-големият удар на бияча досега обаче не е в клетката, а на боксовия ринг. Той спечели 85 милиона долара от участието си в мача с бившия шампион в средните категории Флойд Мейуедър. Тази нощ Конър се завръща в смесените боеве срещу непобедения руснак Хабиб Нурмагомедов. Още преди срещата ирландецът успя да вбеси съперника си като закъсня с половин час за съвместната им пресконференция. „ Това е много непрофесионално от негова страна, не съм длъжен да го чакам – заяви дагестанецът. – Трябва да свалям килограми, за да вляза в категорията, така че си тръгвам.“ По-късно островитянинът се появи в залата и засипа с нападки Хабиб. „Не трябваше да се стяга за няколко минути, задръстванията са големи, явно има мач на Макргрегър – похвали се Конър. – Тръгнал си е, защото се е уплашил, че идвам. Преди мача спазвам режим и пия само по половин бутилка уиски.“", "date": "2018.10.05", "title": " И Макгрегър ще става милиардер"}
{"url": "https://trud.bg/%d0%b1%d0%b8%d1%82%d0%ba%d0%b0%d1%82%d0%b0-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b2-ufc-%d1%85%d0%b0%d0%b1%d0%b8%d0%b1-%d1%81%d1%80%d0%b5%d1%89%d1%83-%d0%bc%d0%b0%d0%ba/", "text": "Хабиб  Макгрегър Най-очакваната битка в   между Хабиб Нурмагомедов и Конър Макгрегър, която ще се състои тази неделя от 05:00 часа, ще се предава пряко по  както и като p на онлайн платформата  Сблъсъкът между ирландеца и руснака със сигурност ще подобри всички рекорди по гледаемост на двубой от ММА, като прогнозите на специалистите са доста противоречиви. За лек фаворит в двубоя е определен Хабиб, тъй като той има впечатляващия рекорд от 26 победи и нито една загуба. Освен това боецът от Дагестан е в доста по-добра моментна форма, тъй като редовно има битки на октагона. В какво състояние е Конър Макрегър обаче, е истинска мистерия, тъй като ирландецът не е участвал в мач от  от близо две години, а последната му спортна проява бе през лятото на 2017 г. в боксовия двубой срещу Флойд Мейуедър.  Волейбол В неделя се подновяват и двубоите от Световното първенство по волейбол за жени в Япония, където участието си продължават и родните националки. Момичетата на селекционера Иван Петков стартират втората фаза на турнира срещу действащия световен шампион САЩ. Двубоят помежду им е на 7 октомври, неделя, от 07:25 часа и ще бъде предаван пряко по  . В понеделник за българките следва срещата с най-титулувания отбор на Мондиала – Русия, като мачът е в ранни зори – от 04:40 часа. На 9 октомври отборите почиват, а на 10 и 11 октомври националният ни отбор се изправя срещу Тайланд и Азербайджан – съответно от 07:25 и 04:40 часа. В неделната сутрин – от 10:00 часа – феновете на   могат да проследят пряко и първия в историята старт за Голямата награда на Тайланд. Футбол По традиция феновете на футбола също ще имат възможност да проследят изявите на любимите си отбори от Серия А и испанската Ла Лига. Двубоите от Калчото са по  тези от  – по ", "date": "2018.10.05", "title": " Битката на годината в UFC Хабиб срещу Макгрегър на живо по MAX Sport 2 и на live.a1.bg"}
{"url": "https://trud.bg/%d0%bc%d0%b5%d1%80%d1%86%d0%b5%d0%b4%d0%b5%d1%81-%d0%be%d1%82%d1%87%d0%b0%d1%8f-%d1%84%d0%b5%d1%82%d0%b5%d0%bb-%d0%b2-%d1%8f%d0%bf%d0%be%d0%bd%d0%b8%d1%8f/", "text": "Пилотите на „Мерцедес“ Люис Хамилтън и Валтери Ботас показаха недостижимо темпо в петъчните тренировки преди Гран при на Япония, което доведе до отчаяние Себастиан Фетел. Звездата на „Ферари“ е останал конкурент на Хамилтън за първото място, но така и не успя да направи силно състезание, когато дойдоха моментите на истината. „ Все пак не бих искал да се самоубивам – пошегува се тъжно германецът. – Може би трябваше да си спестим някоя и друга обиколка днес и да запазим ресурса на гумите за неделя. Състезанието е дълго и ще се опитаме да изстискаме максималното от тази кола.“ Превъзходството на „сребърните стрели“ обаче няма как да накара шефа им Тото Волф да свали гарда преди тимът да си е осигурил и двете титли. „ Сигурни сме, че „Ферари“ намаляват мощността на двигателите, за да скрият истинското си темпо – смята австриецът. – Резултатите от тренировките са прекалено ласкателни за нас, но всъщност губим време от тях на някои завои.“ Той добави, че Ботас ще кара за Хамилтън до момента, в който британецът официално стане световен шампион.", "date": "2018.10.05", "title": " „Мерцедес“ отчая Фетел в Япония"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%89%d0%b5-%d1%82%d1%80%d1%8f/", "text": "Настъпва времето, в което кметът Йорданка Фандъкова ще трябва да изпие горчивата чаша до дъно. Това заяви лидерът на БСП – София и председател на групата на социалистите в СОС Калоян Паргов на извънреден брифинг днес. Той, заедно със заместник-председателите на парламентарната група на БСП Георги Свиленски и Христо Проданов, народните представители Николай Цонков, Димитър Данчев и Петър Витанов, заместник-председателя на СОС Милка Христова и общинските съветници Иван Таков, Борис Цветков и Николай Николов коментираха пред журналисти сагата с ремонта на столичната улица „Граф Игнатиев“. „Остава една година до местните избори, в която ГЕРБ ще оберат плодовете на 10-годиншото си управление в София. Ще лъснат „големите“ им достижения, а на кмета Фандъкова не й остава нищо друго, освен да се оттегли, коментира Калоян Паргов. – Съвсем логично е, когато лъснат далаверите, да настъпи и краят на кметуването на столичния градоначалник. Така беше със Софиянски. Така ще бъде и с Фандъкова. Очевидно е, че търпението на гражданите на София се изчерпа. След сагата с „Дондуков“, сега тази с „Граф Игнатиев“ идва в повече. Вече е напълно ясно, че управляващите в Столична община не умеят да се разпореждат ефективно с парите на софиянци, не успяват да извършват качествени ремонти и да оправдаят очакванията на гражданите. И се оказва, че чакани с години ремонти в крайна сметка са опорочени от неумението на отговорните в Столична община да се справят с работата си“. Калоян Паргов добави, че БСП не иска оставки на „буфери“. „Искаме отговорността да бъде понесена от първо лице – от кмета Фандъкова. Не искаме господин Крусев, като щит, да предпазва системата. Защото качеството на работата по ремонта на „Графа“ показва пълна липса на контрол. И този път кметът и екипът й няма как да прехвърлят отговорността на друг, тъй като в договора между Столична община и фирмата-изпълнител има един член 15, алинея 2, точка 8, който гласи: „Изпълнителят се задължава да изпълнява всички нареждания и заповеди по изпълнението на СМР, дадени от възложителя, консултанта, упражняващ строителен надзор“. Тоест, всяко действие на фирмата-изпълнител е съгласувано с възложителя в лицето на Столична община“, заяви той. Според Калоян Паргов, реакцията на софиянци по отношение на качеството на ремонта на „Граф Игнатиев“ и на градинката пред църквата „Свети Седмочисленици“ показва, че те повече няма да търпят подигравка със символите и историята на София. „Благодаря на гражданското общество, че се събуди, заяви той. – През август инспектирахме редовно ремонтните дейности по „Граф Игнатиев“. И още тогава сигнализирахме, че има проблеми. Посочихме нарушения и несъответствия. Някои от тях започнаха да се разрешават под нашия натиск – най-пресният пример е с гражданите от улица „Луи Леже“. Тогава изразихме смущението си и от прекалено високата цена на този ремонт – над 20 милиона лева при положение, че един километър от магистралата в двете посоки и с включени средства за отчуждение на частни имоти струва 7 милиона“. Калоян Паргов напомни, че все още чака отговор от кмета Фандъкова на зададения още в края на август въпрос за събраните глоби от фирми-изпълнители на ремонти в София. „Колко пари е събрала Столична община от наложени санкции, за които постоянно кметът говори, попита той. – Какъв е размерът на средствата, постъпили в бюджета на СО в последните две години от глоби. Очаквам още на следващата сесия да чуя числата“. Заместник-председателят на парламентарната група на БСП Георги Свиленски пък цитира клауза в договора между Столична община и фирмата-изпълнител на ремонта на ул. „Граф Игнатиев“, според която при констатиране на нередности, неправилно изпълнение или некачествен ремонт, работата по обекта може да бъде спряна до отстраняване на проблемите. „От три дни слушам оправдания, че обектът още не бил завършен и да сме били изчакали с поставянето на оценки за свършената работа, коментира Свиленски. – Тези криво поставени павета и 8 години да ги чакаме, те все ще бъдат криво поставени. Разликата е, че след 8 години това паве ще е унищожено, защото не е било поставено правилно. Управляващите така ли си правят ремонтите и по домовете си? Вижте бул. „Витоша“. Там ремонтът отдавна приключи, а вижте качеството му. Погледнете разместените и почупени плочки, за които бяха хвърлени толкова много пари. Ремонтът на „Граф Игнатиев“ ще бъде емблемата на управлението на ГЕРБ. И в този случай дали ще си отиде Крусев или Фандъкова, няма кой знае какво значение. Истината е, че трябва този техен модел на управление да бъде отстранен. Модела на високите цени, ниското качество и компрометираните обществени поръчки“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.05", "title": " Калоян Паргов: Кметът Фандъкова ще трябва да изпие горчивата чаша до дъно"}
{"url": "https://trud.bg/%d0%b3%d1%80%d0%b0%d0%bd-%d0%bf%d1%80%d0%b8-%d0%bd%d0%b0-%d1%8f%d0%bf%d0%be%d0%bd%d0%b8%d1%8f-%d0%b8%d0%bd%d1%82%d0%b5%d1%80%d0%b0%d0%ba%d1%82%d0%b8%d0%b2%d0%bd%d0%b0-%d0%b8%d0%bd%d1%84%d0%be%d0%b3/", "text": "Пилотите на „Мерцедес“ Люис Хамилтън и Валтери Ботас показаха недостижимо темпо в петъчните тренировки преди Гран при на Япония, което доведе до отчаяние Себастиан Фетел. Звездата на „Ферари“ е останал конкурент на Хамилтън за първото място, но така и не успя да направи силно състезание, когато дойдоха моментите на истината. „Все пак не бих искал да се самоубивам – пошегува се тъжно германецът. – Може би трябваше да си спестим някоя и друга обиколка днес и да запазим ресурса на гумите за неделя. Състезанието е дълго и ще се опитаме да изстискаме максималното от тази кола.“ Превъзходството на „сребърните стрели“ обаче няма как да накара шефа им Тото Волф да свали гарда преди тимът да си е осигурил и двете титли. „Сигурни сме, че „Ферари“ намаляват мощността на двигателите, за да скрият истинското си темпо – смята австриецът. – Резултатите от тренировките са прекалено ласкателни за нас, но всъщност губим време от тях на някои завои.“ Той добави, че Ботас ще кара за Хамилтън до момента, в който британецът официално стане световен шампион.", "date": "2018.10.05", "title": " Гран при на Япония (ИНТЕРАКТИВНА ИНФОГРАФИКА)"}
{"url": "https://trud.bg/%d0%bc%d0%be%d0%bd-%d0%bf%d1%80%d0%b0%d1%89%d0%b0-53-000-%d1%83%d1%87%d0%b8%d1%82%d0%b5%d0%bb%d0%b8-%d0%bd%d0%b0-%d0%ba%d0%b2%d0%b0%d0%bb%d0%b8%d1%84%d0%b8%d0%ba%d0%b0%d1%86%d0%b8%d0%be%d0%bd%d0%bd/", "text": "Почти 53 000 учители в следващите три години ще се квалифицират за работа по най-новите стандарти в образованието. Това обяви заместник-министърът на образованието и науката Деница Сачева на пресконференция в Министерството на образованието и науката, съобщиха от ведомството. Това ще стане в изпълнение на най-новия проект на МОН „Квалификация за професионално развитие на педагогическите специалисти“, който е с приоритетно значение. Проектът е на обща стойност 19 911 123 лв. и ще се финансира по Оперативна програма „Наука и образование за интелигентен растеж“, съфинансирана от Европейския социален фонд. Министър Сачева заяви, че целта на проекта е да насърчи професионалното развитие на педагозите и да ги приобщи към нови и иновативни методи в преподаването и оценяването. По думите й учителите ще се обучават да прилагат и различни модели за създаване на позитивна среда за децата в училище, както и да си партнират с родителите и семействата на учениците си. Проектът ще подпомага и квалификацията на директорите на училища и детски градини, като надгражда техните управленски умения и компетентности. Стартиращата програма има за цел да обхване всички педагогически специалисти на възраст до 54 години, като основен акцент е поставен върху младите учители в системата. Всички желаещи да се включат ще могат да го направят чрез специално създадена информационна система, която ще автоматизира целия процес – от регистрацията, през вида и формата на обученията, до получаването на сертификатите. В програмата са заложени два вида обучения. Първите са краткосрочни, а след успешното им преминаване ще се присъждат един, два или три квалификационни кредита. Вторият вид обучения са във формата на дългосрочни курсове. В зависимост от конкретната специалност, тема и област от педагогическите науки, те ще завършват с придобиване на квалификационна степен. Обученията ще протичат както присъствено, така и дистанционно. Сред основните теми на курсовете са „Иновативни педагогически технологии в училищното образование“, „Педагогически модели за превенция на отпадането от училище“, „Диагностика и превенция на агресията в училище/детската градина“, „Формиране и развиване на социални и емоционални умения“, „Организация на свободното време на учениците в образователната среда“, „Ефективни модели за взаимодействие между училището и семейството“ и др. Организирането на обученията ще се делегира на регионалните управления по образование (РУО) в цялата страна. Възложители на обученията ще могат да бъдат и по-големите училища и детски градини, а за тези, които се намират в по-отдалечени райони, възложител остава РУО. Курсовете могат да се провеждат от специализирани обслужващи звена, от висши училища и научни организации, както и от обучителни организации, които имат одобрени програми за обучения, включени в регистъра на МОН. Един от най-новите съвременни инструменти за самооценка – дигиталната платформа „Selfie“, също ще е част от проекта. Тя ще се използва за диагностика и анализ на образователния процес. Училищата ще могат да оценяват своята готовност за дигиталната трансформация на образователния процес на база на европейските рамки за образователните институции и за педагогическите кадри. За работа със „Selfie“ ще бъдат обучени училищни координатори, специалисти по ИКТ и др., които ще я прилагат в училищата. В направление „Съвременни методи в оценяването на учебните резултати“ ще бъдат обучени учители да използват дигитални платформи за оценяване на ДЗИ и за НВО по БЕЛ и математика при завършване на основното образование. Проект „Квалификация за професионално развитие на педагогическите специалисти“ ще продължи три учебни години. Още в края на тази година се очаква 11 200 специалисти да са преминали квалификационни курсове. Крайната цел на най-новия проект на МОН е по-добри постижения на децата и учениците в детските градини и училищата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.05", "title": " МОН праща 53 000 учители на квалификационни курсове"}
{"url": "https://trud.bg/%d0%b3%d0%b0%d0%b1%d1%80%d0%be%d0%b2%d0%be-%d0%bf%d0%be%d0%bb%d1%83%d1%87%d0%b8-%d0%bf%d1%80%d0%b8%d0%b7%d0%b0-%d0%b7%d0%b0-%d0%be%d0%b1%d1%89%d0%b8%d0%bd%d0%b0-%d1%80%d0%b5%d1%84/", "text": "Габрово получи приза за „Община – реформатор“ при общините над 50 хил. жители от традиционните награди на Националното сдружение на общините в Република България (НСОРБ). Отличието бе връчено на председателя на габровския Общински съвет инж. Лена Георгиева по време на XIII Годишна среща на местните власти, която се проведе от 1 до 3 октомври в курорта Албена. Наградата е за приноса на Община Габрово в дейността на НСОРБ по отстояване на общите интереси на местната власт. Сред критериите за избора са участие на общински представители в работните групи и постоянните комисии на НСОРБ, предоставени становища по промени на нормативни актове и отговори на допитвания на Сдружението. В раздела на общините с население от 10 до 50 хил. жители наградата „Община – реформатор“ спечели Община Добричка, а при малките общини с мащаб до 10 хил. жители е отличена Община Ивайловград. За последните десет години Габрово получава за четвърти път приза в това направление – през 2008, 2009, 2012 и 2018 г. Националното сдружение на общините връчи награди и в още няколко категории – „Общинар – реформатор“, „Общински дарител“, „Партньор на общините“, „Активни граждани“ и „Медиен глас на общините“.  Неразделна част от програмата на Годишната среща на местните власти бе изложението „Общинско ЕКСПО“, в което се включиха рекорден брой участници – над 40 фирми и общини.  Община Габрово участва със свой изложбен щанд, на който показа успешни европейски проекти, разнообразни практики, туристическите и културните атракции в региона. Специално място на щанда имаха Общинската мрежа за енергийна ефективност „ЕкоЕнергия“ и Регионалното сдружение на общини „Централна Стара планина“, които представиха своята дейност в полза на общините. Кметът Таня Христова оглавява управителните съвети на двете организации. По време на официалното откриване на изложението кметът на община Велико Търново и председател на Управителния съвет на НСОРБ Даниел Панов прикани участниците в Годишната среща да се запознаят с предлаганите от изложителите модерни решения за управление на градовете в сферата на отпадъците, телекомуникациите, интелигентните транспортни решения и уличното осветление, пътното строителство и др. Инж. Панов поздрави специално колегите си кметове на Банско, Варна, Габрово, Ловеч, Минерални бани, Правец, Самоков, Троян и Тетевен за решението им да представят своите общини пред всички присъстващи. Годишната среща на българските местни власти събра над 800 представители на общините, кметове, председатели на общински съвети, заместник-кметове, експерти. Участие взеха председателят на Народното събрание Цвета Караянчева, зам. министър-председателят Томислав Дончев, министърът на регионалното развитие и благоустройството Петя Аврамова, министрите на образованието и науката и на труда и социалната политика Красимир Вълчев и Бисер Петков, председателят на Държавна агенция „Електронно управление“ Атанас Темелков, председатели на парламентарни комисии, заместник-министри и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Габрово получи приза за „Община – реформатор“ на НСОРБ\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%b8%d1%8f-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d0%b8%d0%bd%d1%82%d0%b5/", "text": "Президентът на Изпълнителния комитет на международната полицейска организация Интерпол – китаецът Мен Хунвея, е задържан в родината си където е разследван, съобщава The South China Morning Post. По-рано френската полиция съобщи, че започва издирването на Хунвея, след като съпругата му е подала сигнал, че е изчезнал. 64-годишният служител, който също е заместник-министър в Министерството на обществената сигурност в Китай, е отведен за разпит „веднага щом е кацнал в Пекин“ миналата седмица, твърди източник на изданието. Още не е ясно защо се провежда разследване срещу Мен Хунвея или къде точно се води. На свой ред от Интерпол поясниха, че са наясно с докладите за „предполагаемото разследване“ и подчертаха, че въпросът засяга компетентните органи във Франция и Китай. „Генералният секретар на организацията, а не Хунвея, отговаря за ежедневното управление на Интерпол. Централата на Генералния секретариат на Интерпол няма да коментира повече“, заключиха от организацията. Нито Министерството на обществената сигурност, нито външнополитическото ведомство в Китай са отговорили на молбите за коментар на информацията.    ", "date": "2018.10.05", "title": " Откриха изчезналия президент на Интерпол, арестуван е в Китай"}
{"url": "https://trud.bg/%d1%82%d1%80%d0%b5%d1%82%d0%b8-%d0%bf%d1%8a%d1%82-%d0%b7%d0%b0-%d0%bd%d0%b5%d1%89%d0%b0%d1%81%d1%82%d0%b8%d0%b5/", "text": "Българският фолклор е пълен със суеверни пословици. А една от придобилите най-сериозна известност, а и сила, е три пъти за щастие. От къде идва и каква е историята й, не е ясно, но е и толкова важно в случая. Защото българският шампион „Лудогорец“ не робува на нея. Доказа го още в дебютното си участие в групите на Лига Европа през сезон 2013/14, когато в рамките на няколко седмици от аутсайдер стана лидер. Тогава „орлите“ надвиха ПСВ, „Динамо“ (Загреб) и „Черноморец“ (Одеса), а по-късно елиминираха и „Лацио“. Това бе и първият голям европейски успех в историята на клуба. При повторното си влизане във втория по сила турнир, отборът от Разград отново стигна до 1/16-финалите. Това се случи преди година, когато треньорът Димитър Димитров постигна впечатляващи резултати срещу „Хофенхайм“, настоящ участник в Шампионската лига, „Спортинг“ (Брага) и „Истанбул ББ“. Но третото участие към днешна дата е далеч по-бледо. „Зелените“ поеха по непознат за тях път, стартирайки с две поражения – 2:3 от „Байер“ (Леверкузен) и 0:1 от „Цюрих“ в четвъртък вечер. Вятърът на промяната с назначението на треньора Паоло Аутуори не даде нужния импулс в играта на тима и сега той ще трябва да гони дивото. В Швейцария българският първенец не показа това, на което е способен. „Зелените“ може би нямаха и ден, защото ако беше влязло положението на Марселиньо през първата част, двубоят щеше да поеме в коренно различна посока. Но не се случи, за да дойде 84-ата минута и страхотното попадение на Виктор Палсон с глава. Така „Лудогорец“ остана с нулев актив, но има на разположение още 4 двубоя, за да обърне развоя в групата. А може „зелените“ този път да се доверят на максимата три пъти мери, веднъж режи и с евентуална победа срещу АЕК (Ларнака) все пак да поемат глътна въздух. Но е факт – „орлите“ вече не държат съдбата си в свои ръце. Оттук нататък Аутуори и компания ще зависят и от мачовете на съперниците и може би в частност тези на „Цюрих“.  „Беше слаб мач и за двата отбора, а реалният резултат е 0:0 – обясни Козмин Моци след злополучната среща. – Допуснахме една грешка и ни вкараха гол. Не знам какво се случи, но не играхме както трябва през цялото време. Ако искаме да продължим напред, трябва да победим АЕК (Ларнака). Сега имаме мач за първенство, за да сме максимално близо до „Левски“, после ще мислим за кипърския съперник.“ На свой ред и Светослав Дяков, капитанът на отбора, изрази своето разочарование.  „Загубихме без положение за съперника – обясни халфът. – Ние имахме много ситуации, особено онова през първата част (б.р. – визира Марселиньо). И може би равенството бе най-справедливо. Много ме е яд, не заслужавахме да загубим. Докато имаме шансове ще се борим, но всяка загуба намалява шансовете ни.“ Сега пред „Лудогорец“ предстоят два важни мача в Първа лига – визита на „Ботев“ (Враца), макар и в Монтана, а на 20-ти дерби с лидера „Левски“.  А на 8-и ноември е следващата голяма битка в Лига Европа. Очакванията са, че дотогава „зелените“ ще си направят нужните изводи след слабия старт и ще излязат преобразени. А може би този път ще се задоволят с участието в групите на турнира. И това не е малко…", "date": "2018.10.05", "title": " Трети път за (не)щастие"}
{"url": "https://trud.bg/%d1%81%d1%8a%d0%b2%d0%b5%d1%82%d1%8a%d1%82-%d0%b7%d0%b0-%d1%82%d1%80%d0%b8%d1%81%d1%82%d1%80%d0%b0%d0%bd%d0%bd%d0%be-%d1%81%d1%8a%d1%82%d1%80%d1%83%d0%b4%d0%bd%d0%b8%d1%87%d0%b5%d1%81%d1%82%d0%b2/", "text": "  Националният съвет за тристранно сътрудничество ще проведе заседание в понеделник, 8 октомври, от 11,00 ч. в сградата на Министерския съвет, съобщиха от правителствения пресцентър. Ще бъде обсъден проектът на Закон за изменение и допълнение на Закона за корпоративното подоходно облагане, внесен от министъра на финансите.", "date": "2018.10.05", "title": " Съветът за тристранно сътрудничество ще заседава в понеделник"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83%d0%b5%d0%b2%d1%81%d0%ba%d0%b8-%d0%b5-%d0%be%d1%81%d1%8a%d0%b4%d0%b5%d0%bd-%d0%bd%d0%b0-%d0%b4%d0%b2%d0%b5-%d0%b3%d0%be%d0%b4%d0%b8%d0%bd%d0%b8/", "text": "Апелативният съд в Скопие потвърди окончателно присъдата от две години затвор за бившия македонски премиер и бивш лидер на ВМРО-ДПМНЕ Никола Груевски. Груевски е осъден за злоупотреба с влияние при покупката на луксозен автомобил за бившия помощник министър на вътрешните работи Гьоко Поповски, предаде  . Апелативният съд уважи жалбата на Поповски и намали неговото наказание от 6,5 на 4,5 години затвор. Прокурорът Гаврило Бубевски заяви, че Груевски има две седмици да се предаде за изтърпяване на наказанието. „Това може да стане днес или утре или в рамките на 15 дни“, заяви той. Груевски коментира решението на съда, като каза, че става дума за „класическо политическо преследване“. Той посочи, че още не е получил решението и че ще използва всички правни възможности, с които разполага. Запитан дали може да се очаква да гласува в парламента, за да се спаси но някакъв начин от затвора, Груевски каза, че няма да подкрепи промените в конституцията. Такива са необходими, за да влезе в сила договорът с Гърция за промяна в името на Република Македония, което ще отвори пътя за членството на страната в НАТО и ЕС.  ", "date": "2018.10.05", "title": " Никола Груевски е осъден на две години затвор"}
{"url": "https://trud.bg/%d0%b5%d0%bb%d0%b5%d0%bd-%d0%b3%d0%b5%d1%80%d0%b4%d0%b6%d0%b8%d0%ba%d0%be%d0%b2-%d0%bb%d0%b5%d1%81%d0%bd%d0%be-%d0%b5-%d0%b4%d0%b0-%d0%be%d1%82%d0%b8%d0%b4%d0%b5%d1%88-%d0%bd%d0%b0-%d1%81%d1%82%d1%80/", "text": "Имам уверението, че във финалния вариант градинката на „Св. Седмочисленици” в столицата ще изглежда по коренно различен начин. Това заяви председателят на Столичния общински съвет Елен Герджиков по  . В момента е сиво на фона на сиво, няма как да го оценим, заяви той, като допълни, че ще изглежда различно с градска мебел и озеленяване. Според него определени политически сили правят опити да използват един незавършен ремонт като политически асансьор, за да привлекат вниманието върху себе си. Лесно е да отидеш на строителна площадка и да посочиш определени дефекти, коментира той. Герджиков подчерта, че през 2013 г. е направен е направен архитектурен конкурс и в комисията са участвали множество архитекти. Те са класирали на първо място архитектурното студио, което в момента осъществява проекта. Още на това ниво, когато няма работен проект, но има идейни проекти, ясно е записано – предвижда се подмяна на асфалтовата настилка в градинката на „Св. Седмочисленици” с бетонни павета в 3 нюанса, категоричен беше Елен Герджиков. Ремонтът на „Граф Игнатиев” е с цена около 240 – 250 евро на кв. м, каза още той. По думите му в началото на ноември трамваят би трябвало да бъде пуснат. Има известно забавяне поради проблеми с инфраструктурата отдолу и поради дъждовете в началото на лятото, призна председателят на СОС. Крайният срок за завършването на цялата зона е краят на март. До края на ноември – началото на декември, докато времето позволява, ще се прави нещо, а през зимата дейностите ще бъдат преустановени. Има време до края на март да се поправят всички неща и тогава ще ги гоним за всеки ден, за всеки квадратен метър, за всеки лев, каза още шефът на СОС.", "date": "2018.10.05", "title": " Елен Герджиков: Лесно е да отидеш на строителна площадка и да посочиш дефекти"}
{"url": "https://trud.bg/%d0%bc%d0%be%d0%bd-%d1%83%d0%b4%d1%8a%d0%bb%d0%b6%d0%b8-%d1%81%d1%80%d0%be%d0%ba%d0%b0-%d0%b7%d0%b0-%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d1%8f-%d0%bf%d0%be-%d0%bf%d1%80%d0%be/", "text": "Поради засиления интерес срокът за регистрация за Националната програма „Обучение за ИТ кариера“ е удължен до 24:00 часа на 09.10.2018 г., съобщиха от Министерството на образованието и науката. За втора поредна година стартират обученията по професията „Приложен програмист“ по Национална програма „Обучение за ИТ кариера“ в изградените пет IT- центъра в София, Бургас, Пловдив, Русе и Правец. От програмата могат да се възползват всички настоящи десетокласници, които не се обучават в паралелка за придобиване на професионална квалификация по професия от ПН „Компютърни науки“. Те могат да започнат своя 3-годишен курс на обучение през ноември т.г. и да го приключат едновременно със завършване на средното си образование. Обучението е безплатно и е в рамките на 320 часа годишно през всяка от трите години, като част от него ще се провежда онлайн. Лекциите и упражненията са в събота и неделя. Във всеки център могат да кандидатстват не само местни ученици, а и десетокласници от съседните общини и области. На всеки одобрен курсант от по-далечно място ще се поемат разходите за път и храна. Сформирането на групите от ученици от Х клас ще се осъществи след входящ тест за допускане за обучение. За него не се изискват специфични знания по програмиране. Самият тест оценява на първо място базови умения и дигитална култура, които се очаква да са придобити от учениците. Той има за цел и да провери мотивацията за включване в програмата и отделяне на част от свободното време за обучение по програмиране, както и желанието за работа в сферата на ИТ сектора. Всички кандидати трябва да се регистрират онлайн за включване в националната програма на адрес: https://it-kariera.mon.bg/e-learning/ . Важно е да се въведе коректно е-майл на кандидата, тъй като чрез него ще се осъществява достъпът до входящия тест. В периода между 10.10.- 13.10.2018 г. на посочения е-майл ще постъпи парола за достъп. Тестът ще се проведе на 14.10.2018 г. от 10:00 часа. Обученията се провеждат към изградените пет IT- центъра за софтуерно обучение: в София – към Технологично училище „Електронни системи“ и Технически Университет – София, Правец – към Професионална гимназия по компютърни технологии и системи, град Правец и Технически университет – София, Русе – към Професионална гимназия по електротехника и електроника „Апостол Арнаудов“ – Русе, и Русенски университет „Ангел Кънчев“, Пловдив – към МГ „Акад. Кирил Попов“ и Пловдивски университет „Паисий Хилендарски“, Бургас – към Професионална гимназия по електротехника и електроника „Константин Фотинов“ и Университет „Проф. д-р Асен Златаров“ – Бургас. Партньори в Националната програма са организации и фирми от ИТ сектора: Българската асоциация на софтуерните компании (БАСКОМ), Българската асоциация за информационни технологии (БАИТ), Българската аутсорсинг асоциация и Фондация „Клъстер информационни и комуникационни технологии (ИКТ Клъстер).", "date": "2018.10.05", "title": " МОН удължи срока за регистрация по програмата „Обучение за ИТ кариера“\t\t\t"}
{"url": "https://trud.bg/%d1%80%d0%b0%d0%b4%d0%be%d1%81%d0%b2%d0%b5%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d0%bf%d1%80%d0%b0%d0%b2%d0%b5%d0%bd%d0%b8-%d1%81%d0%bc%d0%b5-%d0%bf%d1%80%d0%b5%d0%b4-%d1%81%d1%80%d0%b8/", "text": "Дефицитът на работещи в българската икономика се изчислява между 120 000 и 150 000 души. За това е необходим внос на работници – от българската диаспора, филипинци или виетнамци. При всички случаи можем да бъдем успешни на пазари, които възнагражденията са по-ниски отколкото в България. Това обясни Радосвет Радев – председател на Българската стопанска камара, по  . Изправени сме пред срив на чуждите инвестиции, според Радосвет Радев. „Аджибадем” напуска страната, „Метро” също преразглежда позициите си в България. Имаме едно„знаме”, с което привличаме – това е плоският, както и образована и квалифицирана работна ръка и ниските възнаграждения. Това обаче вече не е вярно. Възнагражденията в България порастват, и то значително. Работната ръка също не е толкова квалифицирана”, обясни Радосвет Радев. „Ще се внедряват агенти на ДАНС в стопанските структури – тези които са предприемачи, ще спрат да назначават нови хора, защото ще мислят че са агенти”, коментира Радев. По думите му правителството и синдикатите са направили „съглашение” да направят максималния осигурителен доход от 2600 на 3000 лева. Платецът на това нещо отсъства от сбирката, посочи Радев. „Така се увеличена разхода за работодателя – някой прави сметката на друго място, на вас ви я носят само за да я платите”, обясни още той.", "date": "2018.10.05", "title": " Радосвет Радев: Изправени сме пред срив на чуждите инвестиции"}
{"url": "https://trud.bg/%d0%b1%d0%b0%d1%89%d0%b0-%d1%83%d0%b1%d0%b8-%d0%b4%d1%8a%d1%89%d0%b5%d1%80%d1%8f-%d1%81%d0%b8-%d0%b8-%d1%81%d0%b5-%d0%be%d0%b1%d0%b5%d1%81%d0%b8-%d0%be%d0%b1%d0%b7%d0%be%d1%80/", "text": "Открито било предсмъртно писмо Баща уби дъщеря си и след това сложи край на живота си. Трагедията се разиграла в скромния дом на 60-годишния Йонко и 17-годишната Моника в новозагорското с. Брястово. Според първоначалните данни момичето е било наркозависимо и това е ставало повод за пререкания между двамата. На 4 октомври съседи потърсили кмета на Брястово Станко Стоянов. “Казаха ми, че от два дни Йонко не е излизал от къщата си и не са го виждали”, съобщи кметът Стоянов. На леглото в една от стаите кметът открил тялото на дъщерята. Криминалисти намерили и трупа на бащата, който висял на въже в навес на двора. Лопатата и брадвата, с които се предполага, че е посегнал на детето си, били в навеса. Намерено е и предсмъртно писмо. Моника се родила от връзката на баща й с жена, с която не е имал брак. Майката била при другите си деца в голям град. Момичето учело в гимназията по техника и технологии в Нова Загора. В Брястово отдавна се носели слухове, че употребява наркотици. “Веднъж Йонко сподели с мен за този проблем. Не знаеше какво да предприеме. Каза, че може би ще трябва да я настани в психиатрична болница в гр. Раднево. Аз му заявих, че каквото зависи от нас, като кметство, ще помогнем”, разказа кметът Стоянов. Втори разговор обаче така и не се състоял. За последен път бащата бил забелязан във вторник и лицето му било изподрано. Той се оправдал, че се спънал и паднал. Жители на Брястово предполагат обаче, че Йонко е пострадал при скандал с дъщеря си. “Какво точно се е случило, може да се гадае. Но останахме с впечатление, че някой го е бил. Моника се движеше в странна компания, един от приятелите й е бил задържан за наркотици”, казаха в кметството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Баща уби дъщеря си и се обеси (обзор)\t\t\t"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%86%d0%b8-%d1%81%d0%b5-%d0%bf%d0%be%d0%bc%d0%be%d0%bb%d0%b8%d1%85%d0%b0-%d0%bf%d1%80%d0%b5/", "text": "Чудотворната икона на Света Богородица Скоропослушница пристигна на 5 октомври в Стара Загора, посрещната от митрополит Киприан, духовници от епархията и стотици граждани. Това е по повод честванията на 180-годишнината от рождението на първия старозагорски митрополит Методий. За да се преклонят миряните, в града беше донесена и плащеницата на Св. Петка, която е дарение от румънския на българския патриарх Неофит, който ще участва в честванията в Стара Загора. От парка тръгна литийно шествие до катедралния храм „Свети Николай”, където иконата ще остане до 8 октомври. „Тя има особена благодат да помага на хора с онкологични заболявания, на хора, които нямат деца, които са с хронични заболявания. Готова е да чуе молитвата на всеки, който потърси със смирено сърце помощта и ходатайството на Божията майка” – каза отец Йордан Карагеоргиев – началник на Културно-просветния отдел в Старозагорската митрополия. Стотици старозагорци се стекоха в катедралния храм, за да се помолят пред иконата. „Много ще се моля, ако наистина помага на всички онкологично болни. Вкъщи имаме такъв човек и ще се надяваме на изцеление” – каза през сълзи старозагорка. Други ще се помолят за здраве на всички и благоденствия на цяла България. Старозагорският митрополит Киприан отслужи молебен за бързо оздравяване на всички страдащи от онкологични заболявания.", "date": "2018.10.05", "title": " Стотици старозагорци се помолиха пред чудотворната икона на Света Богородица Скоропослушница (СНИМКИ)"}
{"url": "https://trud.bg/%d0%b5%d0%b2%d1%80%d0%be%d0%bf%d0%be%d0%bb-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%b7%d0%b0-%d1%80%d1%8a%d1%81%d1%82-%d0%b2-%d1%80%d0%b0%d0%b7%d0%bf%d1%80%d0%be%d1%81%d1%82/", "text": "60% от европейските държави регистрират увеличение на разпространението на детска порнография в интернет. Това се посочва в годишния доклад за киберзаплахите на Европол. Разпространяването на материали, свързани със сексуалната експлоатация на деца и между самите подрастващи, е в топ пет на основните киберзаплахи, посочени от службата, предаде  . Характерно е, че делът на подобно съдържание, което се излъчва в реално време във видеочатове през високоскоростен интернет, продължава да расте. От отдела за противодействие на киберпрестъпността в ГДБОП отчитат три милиона опита от територията на България да се достигне до подобно съдържание в мрежата. Големият избор от платформи и услуги са използвани, за да увеличат анонимността и достъпа до съдържание със сексуална експлоатация на деца посредством криптирани услуги и тъмния интернет, категорични са експертите по киберсигурност. „След като бяха разбити няколко големи организации, които се занимават с това, хората, които развиват този бизнес или се занимават с това съдържание, започват да използват директен канал за контакт помежду си и информацията не се съхранява централизирано, а се разпространява разпръснато в това затворено общество”, обясни Ясен Танев – експерт по киберсигурност. По думите му се установява една изключително негативна инициатива да се генерират приходи чрез киберпрестъпления с експлоатирането на деца с онлайн чатове и дистрибутиране на видеоизображения през високоскоростен интернет. В доклада се споменава за успешна акция на българската полиция през юли с арестуването на 8 заподозрени за разпространение на детска порнография. „През миналата година имаме над 60 случая, които сме работили по линия на онлайн сексуална експлоатация на деца – тази година от началото на годината до края на август 54 случая. Имаме задържани”, обясни Явор Колев – отдел „Киберпрестъпност” в ГДБОП. Европол отчита нарастване на стрийминга със сексуална експлоатацията на деца и делът на материали, които са генерирани от непълнолетни. Преди пет години започнахме инициатива която обхваща 7 доставчици или 80% от доставката на интернет в страната. Те филтрират достъпа на съдържание, което ние предоставяме от така наречения черен списък на Интрепол. Черният списък с детска порнография в интернет съдържа 4300 сайта.  ГДБОП получават ежедневно информация от големите интернет платформи за активност на български потребители, свързана с подобно съдържание. От отдел „Киберпрестъпност” съветват деца и родителите да подават директно сигнал на сайта им, ако се сблъскат с подобно съдържание или потребител в интернет.", "date": "2018.10.05", "title": " Европол предупреди за ръст в разпространението на детска порнография онлайн"}
{"url": "https://trud.bg/%d0%bf%d1%80%d0%be%d0%b1%d0%b8%d1%82%d0%b5-%d0%b7%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%be%d1%82-%d0%b1%d0%be%d0%b7%d0%b2%d0%b5%d0%bb%d0%b8/", "text": "Пробите за африканска чума, взети от свинете в провадийското село Бозвелийско, са отрицателни. Това съобщи областният управител на Варненска област Стоян Пасев, предаде  . Той обясни, че забраните за лов и транспортиране на свинско месо и живи животни остават: „Сега чакаме вторите проби да излязат от 10-километровата граница, т.е. от Дългопол и от Провадия, до края на другата седмица. Карантината е два месеца. Знаете, че е много силен този щам, въпреки че се пръскаше там денонощно. Всичко това трябва да се прави. Ако пламне това огнище наново, са засегнати доста животни. Около 350 хиляди са само на територията на областта.“ Пасев каза, че предстои решение за обезщетенията на стопаните в село Тутраканци, тъй като животните им не са били регистрирани.", "date": "2018.10.05", "title": " Пробите за африканска чума от Бозвелийско са отрицателни"}
{"url": "https://trud.bg/%d0%b2%d0%b5%d1%87%d0%b5-%d0%b8%d0%bc%d0%b0-%d0%b4%d0%b8%d1%80%d0%b5%d0%ba%d1%82%d0%b5%d0%bd-%d0%b4%d0%be%d1%81%d1%82%d1%8a%d0%bf-%d0%b4%d0%be-%d1%80%d0%b5%d0%b3%d0%b8%d1%81%d1%82%d1%8a%d1%80%d0%b0/", "text": "Патентно ведомство съобщи, че след успешната реализация на миграционните дейности и електронизацията на работните процеси, от днес е разширено портфолиото на електронния регистър  . В активен режим вече е възможен директен свободен достъп до информация от Регистъра на новите сортове растения и породи животни, поддържан от ведомството. Услугата осигурява свободен достъп до информация по публикувани в Официалния бюлетин нови сортове растения и породи животни.", "date": "2018.10.05", "title": " Вече има директен достъп до Регистъра на новите сортове и породи в Патентното ведомство"}
{"url": "https://trud.bg/%d0%b8%d0%bd%d0%b4%d0%b8%d1%8f-%d0%ba%d1%83%d0%bf%d1%83%d0%b2%d0%b0-%d0%be%d1%82-%d1%80%d1%83%d1%81%d0%b8%d1%8f-%d1%81%d0%b8%d1%81%d1%82%d0%b5%d0%bc%d0%b8-%d1%81-400-%d0%b8%d0%bd%d1%84%d0%be%d0%b3/", "text": "Индия съгласува сделка с Русия за закупуване на модерни системи за противоракетна отбрана С-400, след като Делхи пренебрегна предупрежденията на САЩ, че подобна стъпка може да доведе до санкции по силата на US закон, предаде Ройтерс. Публично подписване на споразумението нямаше – сделката бе подпечатана по време на визита на руския президент Владимир Путин в Делхи и разговори с индийския премиер Нарендра Моди. “Сделката бе подписана в рамките на срещата”, потвърди говорителят на Кремъл Дмитрий Песков. Договорът е на стойност над 5 млрд. долара и дава на индийските въоръжени сили възможност за поразяване на въздушни цели и ракети в безпрецедентен обхват. По силата на американски закон обаче страните, търгуващи с руския военен сектор, са изправени пред автоматични санкции. Говорител на Държавния департамент каза тази седмица, че прилагането на подобни санкции ще бъде съсредоточено върху придобиването на оръжия, включително ракетни батареи С-400. На 20 септември Китай пострада от US наказателни мерки в сферата на финансите заради купуването на 10 руски изтребителя Су-35 миналия декември и на оборудване за зенитно-ракетни системи С-400 т.г. Индия се надява администрацията на президента Доналд Тръмп да направи изключения за нея, тъй като усилията на Делхи са съсредоточени в защита най-вече от Китай. След преговорите на Моди и Путин бяха подписани 8 споразумения в сфери като космоса, ядрената енергия и железопътния превоз.  ", "date": "2018.10.05", "title": " Индия купува от Русия системи С-400 (ИНФОГРАФИКА)\t\t\t"}
{"url": "https://trud.bg/%d0%bc%d1%83%d0%bb%d1%82%d0%b8%d0%bc%d0%b8%d0%bb%d0%b8%d0%be%d0%bd%d0%b5%d1%80-%d0%b2%d0%b5%d1%80%d0%be%d1%8f%d1%82%d0%bd%d0%be-%d0%b5-%d0%bf%d0%be%d1%80%d1%8a%d1%87%d0%b0%d0%bb-%d1%83%d0%b1%d0%b8/", "text": "Един от четиримата арестувани за убийството на словашкия журналист Ян Куциак е посочил като поръчител мултимилионера Мариан Кочнер, разкрива словашкият вестник „Денник Н“. Куциак е разследвал дейността на Кочнер. Убийството на журналиста през февруари предизвика масови антиправителствени протести, довели до оставката на премиера Роберт Фицо. Словашкият мултимилионер Мариан Кочнер е бил посочен за поръчител на убийството на Ян Куциак от задържан като посредник между жена, платила сумата за мократа поръчка, самия екзекутор и шофьора му, предаде  . Четиримата по делото Куциак бяха арестувани миналата седмица. Кочнер, собственик на много фирми, е задържан от юли за фалшиви ценни книжа, но без внесен обвинителен акт. Покойният журналист е разследвал дейността му, работил е по връзки на словашки политици с Калабрийската мафия. Ян Куциак и годеницата му Мартина Кушнирова бяха застреляни в дома им в провинцията. Посредникът чул името на поръчителя от 40-годишната Алена Ж. В понеделник словашката прокуратура съобщи, че през февруари тя е платила сумата за покушението. Прокурор по разследването: „За поръчката са били платени 50 000 евро в брой и 20 000 под формата на опростени дългове. Това ще рече, че поръчителят е платил за убийствата поне 70 000 евро“. В хипотезата около участието на Алена Ж. обаче има редица неясноти. Тя не е била в конфликт с журналиста, дължала е значителни суми за неплатени данъци. От друга страна словашката преса посочва, че 40-годишната жена е работила за Кочнер като преводачка от италиански, той щял да бъде кръстник на дъщеря й. Миналата година словашките власти прекратиха разследване срещу Кочнер за предполагаемо укриване на данъци. Милионерът е известен със заплахите си срещу журналисти.  ", "date": "2018.10.05", "title": " Мултимилионер вероятно е поръчал убийството на словашкия журналист Ян Куциак"}
{"url": "https://trud.bg/%d0%bd%d0%b0%d0%bf-%d0%be%d1%82%d0%bd%d0%be%d0%b2%d0%be-%d0%b7%d0%b0%d0%bf%d0%b5%d1%87%d0%b0%d1%82%d0%b0-%d1%85%d0%be%d1%82%d0%b5%d0%bb-%d0%bc%d0%b0%d1%80%d0%b8%d0%bd%d0%b5%d0%bb%d0%b0/", "text": "НАП за втори път запечата хотел „Маринела“, който е собственост на бизнесмена Ветко Арабаджиев, издирван заради обвинения за данъчни престъпления. Мярката беше наложена, след като само преди ден съдът отмени предишната санкция на Приходната агенция. В четвъртък вечерта данъчните затвориха рецепцията и лоби-бара, съобщи  . Този път причината е, че хотелът не подава данни за приходите си към информационната система на НАП. Мярката отново е наложена за срок от една седмица. В края на август синът на Ветко Арабаджиев – Вълчо, беше арестуван по обвинение за пране на пари и данъчни престъпления. Неговият баща и съпругата му се издирват с европейска заповед за арест. По-рано Специализираният наказателен съд запорира банкови сметки, дружествени дялове и имоти на семейство Арабаджиеви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " НАП отново запечата хотел „Маринела“"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b7%d0%b0-%d1%80%d0%b5%d0%bc%d0%be%d0%bd%d1%82-%d0%b5%d0%b4%d0%bd%d0%be%d1%82%d0%be-%d0%bf%d0%bb%d0%b0%d1%82%d0%bd%d0%be-%d0%bd%d0%b0-%d1%81%d0%b5/", "text": "От 15 ч. утре движението от км 3 до км 6 на Северната скоростна тангента ще се осъществява двупосочно в северното платно в посока Калотина поради ремонт на фуги в южното платно в посока Ботевград. Ще има обособени две ленти в посока Калотина. Това съобщиха от АПИ. Извършва се гаранционен ремонт на дилатационни фуги на ж.п естакада над гара Илиянци при 3-ти км и на моста над река Владайска при 6-ти км. При възникване на пътни инциденти или тапи движението ще се пренасочва по Северната дъга на Софийския околовръстен път.", "date": "2018.10.05", "title": " Затварят за ремонт едното платно на Северната тангента от утре"}
{"url": "https://trud.bg/%d0%bf%d0%be%d0%bf%d0%b5%d1%82%d0%be-%d1%82%d0%b2%d1%8a%d1%80%d0%b4%d0%b0-%d1%80%d0%b5%d0%b7%d0%b5%d1%80%d0%b2%d0%b0-%d0%b2-%d1%81%d0%bf%d0%b0%d1%80%d1%82%d0%b0%d0%ba/", "text": "Ивелин Попов, футболист номер едно на България за последните 3 години, го закъса в клубния „Спартак“ (Москва). 30-годишният софиянец е твърда резерва за гранда от руската столица. Попето изгледа от пейката ремито с „Виляреал“ (3:3) в мач от груповата фаза на Лига Европа. Българинът има едва 260 минути общо в игра от началото на сезона. Това прави почти 3 пълни мача. Истината обаче е, че Попов има само два двубоя като титуляр и шест, в които влиза от пейката. Последно офанзивният играч се появи на терена за 19 минути при загубата от „Ростов“ в руското първенство в последния ден от месец септември. В националния обаче Попов е капитан и несменяем титуляр. Той игра и в двата мача на нашите, които бяха спечелени – 2:1 над Словения и 1:0 срещу Норвегия. Въпреки липсата на игрово време, бившият играч на „Литекс“ е основна част от селекцията на Петър Хубчев. Именно Попето се очаква да изведе с капитанската лента нашите в предстоящите две срещи в турнира Лига на нациите – срещу Кипър и Норвегия. Мачовете са на 13 и 16 октомври. За тях на линия ще бъде и Георги Миланов. Бившият ас на ЦСКА (Москва) вече е твърд титуляр в новия си тим – МОЛ (Види), взел по-рано скалпа на „Лудогорец“ в пресявките към групите на Шампионската лига. Миланов игра от първата минута при загубата у дома от „Челси“ с 0:1. Българинът остана на терена до 84-ата минута. А Алваро Мората се разписа за десетия пореден мач на „сините“ без загуба във всички турнири. Българският национал Симеон Славчев записа около 10 минути за „Карабах“ срещу английския „Арсенал“ в друга среща от груповата фаза на Лига Европа. Халфът обаче не успя да помогне за тежката загуба с 0:3. Единственият българин с цял мача в надпреварата бе Единсон Йорданов. Той остана на терена през всичките 90-минути за люксембурския „Дюделанж“, отстъпил с 0:3 на „Бетис“ (Севиля). Йорданов получи жълт картон в началото на второто полувреме.", "date": "2018.10.05", "title": " Попето твърда резерва в „Спартак“"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d0%b0%d1%80%d0%bd%d0%b0-%d0%bf%d0%be%d0%bb%d1%83%d1%87%d0%b8-%d0%bd%d0%b0%d0%b3%d1%80%d0%b0%d0%b4%d0%b0-%d0%b0%d0%bd%d0%b3%d0%b5%d0%bb-%d0%bd/", "text": "Награда „Ангел на благодарността“ получи кметът на Варна от фондация „Искам бебе“ за активното подпомагане на двойки с репродуктивни проблеми. Само за 2 г. – от 2015 до 2017 г., с помощта на общинската инвитро програма са родени 39 бебета, а местната хазна е осигурила 373 000 лв. за подкрепа на семейства, нуждаещи се от асистирана репродукция. За тази година са заделени 170 000 лв., като сумата ще расте, увери Портних. „Това е най-ценната награда, която съм получавал“, заяви той при старта на кампанията „Репродуктивното здраве – наша обща грижа“. Инициативата е на фондация „Искам бебе“ и ще се реализира в партньорство с общината, АГ-болницата и Медицинския университет във Варна. „Мотото ни е: Модерно е да си млад, образован и родител. Децата не пречат на кариерата“, обяви председателят на фондацията Радина Велчева. Според нея 145 000 двойки у нас искат, но не могат да станат родители. 33-те клиники за репродуктивно здраве в страната са пълни с пациенти между 37 и 40 г., но тази възраст успеваемостта е далеч под тази от 50% при младите от 25 до 30 г., посочи Велчева. Друг проблем е двойният скок на стерилитета, регистриран през последните 20 г. – от 7,5 на 15%, добави управителят на АГ-болницата проф. Емил Ковачев. В рамките на кампанията всеки последен петък от месеца в болницата ще се организират срещи с лекари от цялата страна на тема „Ако бебето се бави“. Ще гостуват и други експерти, работещи в тази сфера – психолози, диетолози, както и студенти по медицина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " Кметът на Варна получи награда „Ангел на благодарността“"}
{"url": "https://trud.bg/40-%d0%be%d1%82-%d0%bc%d0%b0%d0%bb%d1%87%d1%83%d0%b3%d0%b0%d0%bd%d0%b8%d1%82%d0%b5-%d0%bd%d0%b0-%d0%bc%d0%be%d0%bd%d1%82%d0%b0%d0%bd%d0%b0-%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d0%bf/", "text": "В изцяло обновена сграда вече ще играят малчуганите от детска ясла № 3 „Маргаритка” в Монтана. Заведението е построено преди 41 години и това лято му бе направена външна топлоизолация, ремонт на покрива и хидроизолация. Подменени са дограмата, електрическата и мълниезащитната инсталации и е боядисана фасадата му. „Това е най-значителното обновяване на яслата от построяването й досега, заяви кметът на общината Златко Живков. За две години инвестирахме 344 хиляди лева, за да променим условията за отглеждане и възпитаване на децата тук”, уточни той и обяви, че в следващ етап да бъде възстановен и вътрешният басейн. Близо 150 хиляди лева са средствата, осигурени за енергоспестяващи мерки от Министерството на труда и социалната политика по програма Красива България, останалите 194 хиляди лева са инвестиция от бюджета на община Монтана. Празникът в детската ясла започна с водосвет, отслужен от отец Николай и отец Емил от храм „Свети Свети Кирил и Методий”. Директорката на яслата Йорданка Каменова благодари на всички за обновяването и сравни сградата с дворец на красотата, в който всички служители ще продължат да даряват на децата много грижи, любов и търпение. В детска ясла №3 работят 7 медицински служители и 17 възпитатели. Те се грижат за 40 деца в три групи – от 10 месечни бебета до 3 годишни момиченца и момченца. Само тази забавачница в града поддържа оздравителна група, в която има 8 деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.05", "title": " 40 от малчуганите на Монтана влязоха в по-топла и красива сграда"}
{"url": "https://trud.bg/%d0%bb%d1%8a%d0%b2%d0%b8%d1%86%d0%b8%d1%82%d0%b5-%d0%b7%d0%b0%d0%bf%d0%be%d1%87%d0%b2%d0%b0%d1%82-%d1%81%d1%8a%d1%81-%d1%81%d0%b0%d1%89-%d0%b2%d1%8a%d0%b2-%d0%b2%d1%82%d0%be%d1%80/", "text": "Женският национален отбор по волейбол ще играе с актуалния шампион САЩ в първия мач от  втората фаза на световното първенство с Япония. Мачът е утре сутрин от 7,25 часа. „Лъвиците“ попаднаха в  група „ F”,  където техни съперниците ще са още Русия и Тайланд. Срещата със Сборная е в подеделник, а с азиатките в сряда. В групата са още Италия, Турция и Китай, които победиха българките в първата фаза. Две от националките попаднаха в челните десетки на индивидуалните класации след първата фаза на шампионата. Капитанката Христина Русева е пета при централните блокировачки с 0,82 блокади средно на гейм от 60 опита. Първа на поста с 1,12 блока е италианката Анна Данези. Нася Димитрова пък е шеста сред изпълнителките на сервис. Тя има 10 аса  ( 0,59 средно на гейм ),  а водачка с 12 е мексиканката Саманта Брисио.", "date": "2018.10.05", "title": " „Лъвиците“ започват със САЩ във втората фаза"}
