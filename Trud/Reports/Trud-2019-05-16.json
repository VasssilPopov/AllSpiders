{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%b8%d0%b2%d0%b0%d0%bd%d0%be%d0%b2-%d1%89%d0%b5-%d1%81%d0%b8-%d1%82%d1%80%d1%8a%d0%b3%d0%bd%d0%b5%d0%bc-%d0%be%d1%82-%d0%ba%d0%be%d1%81%d1%82%d0%b5%d0%bd%d0%b5/", "text": "Ще си тръгнем от Костенец, само когато случаят приключи, заяви главният секретар на МВР гл. комисар Ивайло Иванов по повод продължаващото издирване на заподозряния за убийство Стоян Зайков. Той призова да не се злоупотребява и да не се подават недоброжелателни сигнали, както и хората да не предприемат самостоятелни действия в случай, че забележат издирвания мъж, съобщиха от пресцентъра на МВР. „Издирването на заподозрения продължава, за съжаление към този момент нямаме резултат. Единственото положително, което можем да отбележим, е, че хората започнаха да се активизират и да ни  помагат. Използвам момента да подчертая, че получаваме доста сигнали, сред които за съжаление и недоброжелателни. Не може да се злоупотребява с подобни случаи, още повече когато е известно, че  полицията реагира сериозно и проверява абсолютно всеки един сигнал. Няма как някой от тях да бъде подценен“, подчерта главният секретар на МВР гл. комисар Ивайло Иванов и апелира да се спре с  подаването на фалшиви сигнали, които затрудняват работата на служителите. „Двете убийства по динамика на престъпленията не си приличат, нямаме категорични данни, че извършителят е един и същ. Единственото, което към момента можем да кажем със сигурност, е часът на  смъртта е на 14 май, вечерта. Според събраните данни е използван ловен патрон, 12 калибър, на този етап не можем да кажем категорично вида на оръжието. Следи от взлом няма в къщата, където е намерено тялото на втория убит. Още не са готови назначените експертизите, които могат да ни дадат по-голяма категоричност, за да кажем, дали извършителят е един и същ. И в двата случая нямаме данни за съучастници. Всеки един сигнал приемаме с еднаква сериозност и подхождаме абсолютно отговорно. Получихме съобщение, че заподозряното лице се укрива в една къща, колегите от СОБТ, отивайки на място, преценявайки ситуацията, при влизане са използвали светлинна звукова граната, тя цели да дезориентира евентуалния извършител“, поясни още главният секретар на МВР. „Нашата основна цел е да гарантираме живота и здравето на гражданите, да гарантираме живота и здравето на полицаите, затова обмисляме всеки един ход, използваме само специално обучени служители. Още от самото начало работим и с нашите психолози. Денонощно сме тук и ще си тръгнем само, когато случаят приключи“, категорично заяви главен комисар Иванов. Той още веднъж апелира хората да подават сигнали в полицията и да не предприемат самостоятелни действия, защото издирваният е опасен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Ивайло Иванов: Ще си тръгнем от Костенец, само когато случаят приключи"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-404/", "text": "Димитракис убива циганина след 17 години обири и тормоз 10 години стопанинът е бил полицай в Кипър. Съдът остави в ареста и фермера, и двамата съучастници на жертвата. Таня Тодорова, приятелката на Димитракис пред „Труд”: 700 животни плачат за него.             Първо сме българи, преди 13 века не е имало Европейски съюз Срамота е срещу пари на западни фондации да лъжат, че не е имало робство, а еничарството било прекрасно, казва историкът акад. Георги Марков в интервю за „Труд“.             Езикът – враг или приятел мой На Балканите с нищо не сме по-лоши от европейците – коментар на Димитър Томов.           Загадъчният Онгъл Лагерът при Никулицел остава резиденция и при Тервел. Многовековното наследството на средновековна България в Северна Добруджа и Бесарабия все още не е достатъчно проучено и популяризирано – „Мистериите на българските земи“ с проф. Пламен Павлов.           Изкушенията на пълната власт – тест за Зоран Заев Премиерът ще трябва да докаже, че може да устои на суетата да управлява еднолично. Новият президент – Пендаровски, даде да се разбере, че не иска да е послушник – анализ на Костадин Филипов.               Целуната от съдбата Силует на Радина Филипова, която на 22 години има над 110 медала от състезания по художествена гимнастика, гради паралелна кариера на спортен съдия и модел, а преди месеци дебютира и на големия екран в хитовата продукция на “Дисни” – филмът “Дъмбо”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Вижте акцентите в броя на вестник „Труд“ в петък, 17 май 2019"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%87%d0%b0%d0%bd%d0%b8-%d0%bf%d0%be-%d0%b4%d0%be%d0%b1%d1%80%d0%b8-%d0%bf%d0%bb%d0%b0%d1%82%d1%86%d0%b8-%d0%be%d1%82-%d1%81%d0%be%d1%84%d0%b8%d1%8f%d0%bd/", "text": "Най-лесно връщат заем до 10 000 лева  Пловдивчани плащат по-редовно дълговете си от софиянци, показва проучване на Агенция за събиране на вземания (АСВ). Жителите на Панагюрище, Пазарджик и Кърджали са сред най-добрите платци. В другата крайност са хората, които живеят в Луковит, Кнежа, Берковица, Видин, Добрич, Бяла Слатина, Провадия. Жените по-редовно се издължават от мъжете. Дама на 30 години, жител на средно голям град, с размер на кредита до 10 000 лв. е най-масовият профил на клиентите, които плащат редовно просрочените си задължения. Ако доскоро най-масовата група добри платци бяха хората на възраст 50-60 години, към момента тя се измества към по-младите – на 25-29 години, показва още проучването. Причината до голяма степен е подобряващата се икономическа обстановка в страната и значителното намаляване на процента безработица в последните няколко години, отбелязват от агенцията. Следващата най-добра група клиенти, погасяващи своите задължения, остават хората в пенсионна възраст и по-специално групата между 69 – 72 години. По-възрастните като цяло задлъжняват много по-рядко и при тях е малка вероятността изобщо да изпаднат в просрочие. Най-често „добрите” длъжници са тези със стоков кредит, отпуснат за покупка на конкретен продукт. Сравнително добре се движат погасяванията по кредитни карти и потребителски заеми до 10 000 лв. Все още задлъжнелите клиенти продължават да обслужват с най-нисък приоритет просрочените си сметки към телекомуникационни оператори, включващи мобилни услуги, телевизия, интернет, мобилни устройства.", "date": "2019.05.16", "title": " Пловдивчани по-добри платци от софиянци\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5%d1%80%d0%b1-%d0%b5%d0%b2%d0%b0/", "text": "\"Много от опонентите ни на национално и европейско ниво говорят за революции в Европа. Фактите са, че Европейският съюз е най-успешният политически модел на взаимодействие между държави и народи в последния век. Ще работя Европа да си върне този дух и чувството, че можем да се справим, а не само да говорим за кризи и проблеми.\" Това заяви кандидатът за евродепутат от ГЕРБ Ева Майдел по време на среща с предприемачи в Ловеч. В нея участва и общинският ръководител на ПП ГЕРБ Корнелия Маринова. На поканата за среща се отзоваха представители от хранително-вкусовата промишленост, строителни фирми, машиностроене и мебелопроизводство. На срещата присъстваха и представители на работодателските организации в област Ловеч. \"В Ловеч през последните години инвестициите се увеличават бързо. С доизграждането на автомагистрала Хемус, което правителството гарантира, условията за правене на бизнес ще се подобрят още повече и се очаква доходите да се увеличат допълнително.\" Това допълни Ева Майдел в разговора с местния бизнес. Избори 2019. Платено съдържание. Купуването и продаването на гласове е престъпление.", "date": "2019.05.16", "title": " Кандидатът за евродепутат от ГЕРБ Ева Майдел: Европа няма нужда от революция, а да си върне духа и оптимизма\t"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d0%b8%d1%8f-%d0%bf%d1%80%d0%b5%d0%bc%d0%b0%d1%85%d0%b2%d0%b0-%d0%be%d0%b3%d1%80%d0%b0%d0%bd%d0%b8%d1%87%d0%b5%d0%bd%d0%b8%d1%8f%d1%82%d0%b0-%d0%b7%d0%b0/", "text": "От  1 юни 2019 г. гражданите на България и Румъния ще имат пълна свобода на придвижване, работа и установяване в Швейцария, съобщават от Министерството на външните работи. Така те ще имат същите права като останалите граждани на Европейския съюз (с изключение на Хърватия) и ще могат да пребивават свободно в страната при условие, че имат работно място. Това стана възможно, след като федералното правителство прие на 15 май решение за отмяна на квотите за пребиваване на граждани от България  и Румъния на територията на Конфедерация Швейцария. С решението се променя регламентът  за изпълнението на Споразумението за свободно движение на хора между Швейцария и ЕС. Протоколът към споразумението, който предвиждаше за гражданите от България и Румъния преходен период  максимум от 10 години, беше в сила от 1 юни 2009 г. и изтича на 31 май 2019 г. По данни на миграционните служби на Швейцария към края на 2018 г. в страната пребивават постоянно около 11 600 българи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Швейцария премахва ограниченията за придвижване, работа и установяване на българи"}
{"url": "https://trud.bg/%d1%87%d0%b0%d0%bd%d0%b5-%d1%83%d0%b1%d0%b8%d0%bb-%d0%b1%d1%80%d0%b0%d1%82%d0%be%d0%b2%d1%87%d0%b5%d0%b4-%d1%81%d0%b8-%d0%b7%d0%b0-%d0%b4%d0%b0-%d0%bd%d0%b5-%d0%b3%d0%be-%d0%bf%d1%80%d0%b5%d0%b4/", "text": "Издирването на убиеца продължава Издирваният от седмица за убийството на съпругата си Стоян Зайков-Чане най-вероятно е застрелял и братовчед си, за да не бъде предаден на полицията. Това е основната версия, по която работи МВР. Трупът на 42-годишния Валентин Петров бе открит в сряда в дома му в Костенец. Една ограда деляла къщата му от тази на издирвания мъж, двамата били и братовчеди. Предполага се, че 43-годишният Чане се криeл на тавана на братовчед си, но се уплашил, че може да бъде посочено местонахождението му и отнел живота на роднината си. Валентин е гръмнат с изстрел в брадата. Оръжието обаче било различно от това, с което Чане убил жена си Милена. При разпити станало ясно, че никой от съседите не е чул изстрел или видял нещо нередно в къщата на Валентин. Днес стана ясно, че преди да бъде открит мъртъв той обявил на полицаи, които дошли да проверят къщата му, че сам ще претърси дома си. Държал се спокойно и не давал индикации да е притеснен. Дни преди да бъде открит мъртъв, Валентин разказа пред медии, че са скарани отдавна със Стоян, защото братовчед му обирал няколко пъти къщата му. Убийството му става въпреки, че Костенец е блокиран от няколко дни от полиция, жандармерия и командоси от отряда за борба с тероризма. „Издирването продължава. Нито една версия не изключваме. Имаме информация, че заподозреният е извършвал обири в къщата на братовчед си, но в последно време за пряк конфликт между двамата, нямаме никакви данни”, каза главният секретар на МВР Ивайло Иванов. Междувременно спецполицаи обградиха и близкото до Костенец село Очуша след сигнал, че Чане се укрива там. Тежковъоръжени ченгета хвърлиха светлинно-звукова граната при проверка на един от адресите. Тя предизвиква дезориентиране на човек и той лесно може да бъде обезвереден. Проверката на адреса обаче показала, че издирваният не е там. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Чане убил братовчед си, за да не го предаде (обзор)\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b5-%d1%83%d0%b1%d0%b8%d1%82-%d0%bf%d0%be%d0%ba%d0%b0%d0%b7%d0%bd%d0%be-%d0%b2-%d0%bf%d0%be%d0%bb%d1%88%d0%b0/", "text": "Българин е убит показно в Полша, все още няма информация коя е жертвата. При нападението е ранена и 26-годишна наша сънародничка, която е в критично състояние, съобщава  . Двама българи – мъж на 32 години и жена на 26, са били нападнати на улицата в полския град Костшин над Одрон. Според записи на охранителни камери, нападателите били 5 или 6, и слезли от две коли с българска регистрация. „Нападателите са в неизвестност. Мъжът е бил намушкан с нож няколко пъти и умира на място. Младата жена също има сериозни прободни рани, но е откарана в болница. Лекарите се борят за живота й”, обясни Марчин Малуди – говорителна полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Българин е убит показно в Полша"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d1%82%d0%b0%d0%bd%d0%b5%d0%b2%d0%b0-%d0%bd%d1%8f%d0%bc%d0%b0%d0%bc-%d0%ba%d1%8a%d1%89%d0%b0/", "text": "„Нямам къща за гости. Аз съм си декларирала всичко, което трябва да се декларира по закон. Влизането ми в политиката беше 2007 г. След тази дата съм се въздържала от придобивания, поради усещането, което биха създали, декларирала съм си средствата от самото начало. Това е съзнателен мой избор“, заяви в предаването   министърът на земеделието Десислава Танева. „В повечето къщи за гости хората работят семейно, фамилно в райони, подходящи за този вид дейност. При проверките субективния подбор е изключен, става софтуерно. Субективният фактор е само, ако може да бъде пробит софтуера“, добави тя по повод на проверката, която тече в момента. Проверяват се всички къщи за гости, припомни министърът. „Последният сключен договор за къщи за гости е от септември 2014 година. Тогава аз още не бях встъпила като министър в първия си мандат“, посочи Танева. Новият министър на земеделието коментира и някои от проблемите в сектора. По думите й проблемът при пчеларите е, че не се спазват няколко мерки за защита на пчелите – за предварително уведомяване и за задължителни часови пояси при пръскане с препарати, обясни още министърът. Десислава Танева потвърди, че се удължава срока за подаване на заявленията за подпомагане с директни плащания за Кампания 2019 до 23 май включително, без санкция.", "date": "2019.05.16", "title": " Министър Десислава Танева: Нямам къща за гости, декларирала съм всичко"}
{"url": "https://trud.bg/%d1%81%d0%b8%d0%bb%d0%bd%d0%b0-%d0%b3%d1%80%d0%b0%d0%b4%d1%83%d1%88%d0%ba%d0%b0-%d0%b7%d0%b0%d1%82%d1%80%d1%83%d0%b4%d0%bd%d0%b8-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf/", "text": "Силна градушка се изсипа над магистрала „Тракия“ в участъка край Нова Загора. Любителско видео от 230 километър от магистралата показва последиците от природната стихия. Градушката е била кратка, но силна. Очевидци обясняват, че, платното е побеляло и се е наложило автомобилите да спират в аварийната лента. Съобщава се и за паднали дървета, унищожена реколта и проблеми с електрозахранването. Заради паднало дърво е затворен пътя от Нова Загора към Раднево. От полицията казаха за bTV, че не са получили сигнали за усложнена пътна обстановка или произшествия на магистралата. При последвала буря се съобщава за паднало дърво в село Езерово – пострадали няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Силна градушка затрудни движението по магистрала „Тракия“ край Нова Загора"}
{"url": "https://trud.bg/%d0%b4%d0%b8%d0%bc%d0%b8%d1%82%d1%80%d0%b0%d0%ba%d0%b8%d1%81-%d1%83%d0%b1%d0%b8%d0%b2%d0%b0-%d1%86%d0%b8%d0%b3%d0%b0%d0%bd%d0%b8%d0%bd%d0%b0-%d1%81%d0%bb%d0%b5%d0%b4-17-%d0%b3%d0%be%d0%b4%d0%b8%d0%bd/", "text": "10 години стопанинът е бил полицай в Кипър Съдът остави в ареста и фермера, и двамата съучастници на жертвата Фермерът Димитракис Пирилис, който прегази и уби циганин крадец с пикапа си, остава в ареста. Това реши Пловдивският окръжен съд. По същото време друг състав на Районния съд постанови „задържане под стража” на двамата съучастници на убития Петър Гаджанов, единият от които е брат му Ангел. И двамата задържани са рецидивисти, като единият е с 9 присъди за кражби, а другият – с две. Загиналият пък е с 14 присъди. Както писа „Труд”, в нощта на 11 май 60-годишният кипърец Димитракис, който има голяма ферма в село Боярино, спипал циганите да изкарват 5 крави от обора. Подгонил ги с пикапа си „Форд” и в ливада на около 600 метра блъснал Петър Гаджанов. Според окръжните магистрати има данни, че фермерът е умъртвил умишлено 30-годишния апаш от село Белозем, ударил също и брат му Ангел. Тепърва обаче механизмът на престъплението ще бъде изяснен от автотехническата експертиза, назначена по случая. Съдиите не смятат, че има опасност Димитракис да се укрие, но ако е с по-лека мярка от „задържане под стража”, има опасност да извърши друго престъпление. „Ако исках да убия някого, щях да нося оръжие. Дори телефон не носех, само фенер. Когато видях тримата, се уплаших, че носят ножове, но се качих в колата, за да ги застигна и видя кои са. Те ме обират редовно, обаждал съм се на полицията, те ми казаха кои са тези лица, а аз как да ги позная?”, защити се Димитракис. Неговата версия е, че след като отървал 5-те крави от крадците, ги подгонил с пикапа и в тъмната нива с люцерна не видял, че има човек, дори не усетил, че гумите са минали през него, тъй като теренът е пресечен. Разбрал, че е прегазил някого, когато се върнал, но не е минавал през тялото втори път. „Прибра се и каза, че му е лошо, едва дишаше”, – разказа пред „Труд” Таня Тодорова, приятелката на Димитракис, която живее с него от 10 г. на семейни начала. Наш екип разговаря с нея във фермата. – Извикахме полиция и линейка и лекарите първо дойдоха при нас и го прегледаха. Беше ги страх да ходят в тъмното, където се бяха пристигнали роми с каруци от Белозем. Той е много болен, има диабет, боли го и сърцето”, добави тя. Фермата на Димитракис се намира на един баир в Болярово, който гледа към Белозем и на 3 км се виждат къщите на ромите. Кипърецът е купил към 6000 дка земя, като повечето площи са около стопанството. Има трактори и машина за балиране, сам си подготвя фуражи. Той, приятелката му Таня и работниците им се грижат за около 450 крави и телета, като всеки ден предава 3 тона мляко на преработвателно предприятие. Във фермата се отглеждат още около 250 различни животни – овце, кози, свине, коне и магарета. Кучетата, котките и кокошките не се броят. „Животните са тревожни и спряха да ядат. Мъчно им е за Димитракис, търсят го и мучат. Плачат за него”, казва притеснено Таня, която вече отговаря за цялото това стопанство. С помощта на изкупвачите на мляко вече е наета частна охрана и патрули обикалят нощем. Идват и полицаи, тъй като цигани, роднини на убития рецидивист, заплашват да подпалят фермата. „Откакто е в Българи вече 17 години, Димитракис непрекъснато го лъжат и крадат. Той и затова няма съдружници. Всеки лев, който изкара, го влага в нещо – купува трактори и машини или земя. Казвал е, че изкалва по 3 млн лв. на година от мляко, а няма стотинки на за кафе. Купи и фурната в селото, но таман събираше пари да ремонтира, влязоха крадци и обраха всичко, даже свалиха кабелите от инсталацията. В Кипър е бил 10 години полицай и най-много се ядосваше, че тука полицията не му обръща внимание. Писал е и на посланика на Кипър, за да му се оплаква”, продължава разказа си Таня. По думите й Димитракис бил много набожен и всяка вечер и сутрин заставал пред иконата на Св. Богродица и се кръстел. „Той не може умишлено да убие човек. Ако можеше, през всичките години, докато води война, щеше да го е направил”, пояснява тя. Димитракис често казвал, че израснал в бедност, оставал сирак на 14 г. и се грижел за четиримата си по-малки братя и двете си сестри. Затова и уважавал всички бедни. Носел често железни левчета, за да ги раздава на циганчетата пред магазина да си хапнат и те бонбони и шоколад.   Изгориха къщата му, спи при кравите Къщата на Димитракис Пирилис в Болярино е опожарена в началото на април 2015 г., а подпалавачите и досега не са открити. Оттогава кипърецът и приятелката му живеят в помещенията, строени за канцеларии до краварниците. В същото време Димитракис е купил и постегнал няколко къщи в Болярино и е настанил в тях свои работници. Един то тях, който е 20-годишен, но вече има три деца, не знае как да благодари на кипъреца. Съгласен е да му работи и без пари, само да има покрив над главата си.   Кметицата Стефка Милиева: Имало кражби, но дребни Един патрул обикаля нощем две общини „Нощно време само един полицейски патрул обикаля и пази по селата в двете съседни общини Раковски и Брезово”, каза пред „Труд” Стефка Милиева – младата кметица на село Болярино. Според нея обаче в селото нямало чак толкова много кражби и били дребни. Броят им се увеличавал зимно време и намалявал, когато почвали работите по полето и се изкарвали добри пари. Майката на Милиева държи втората кравеферма в Болярино с около 100 животни, но там няма толкова нападения, колкото над стопанството на кипъреца Димитракис, защото има охрана, камери и осветление. „Преди 3-4 години бяха хванати едни момчета, но не за кражба на животни, а на силаж. Не бяха тези от Белозем”, уточни кметицата. В селото се говори за конфликт между Дмитракис и кметицата, като спорът бил за имоти, които кипърецът искал да ползва, но не му разрешавали. „Доста от хората са на нейна страна, защото Димитракис е заградил целия баир около неговото стопанство и иска да слага бариери”, обяснява един от хората на пейка пред кметството.   Димитракис пред съда: Полицаите ми казваха да пия една студена вода Крадците могат да изтровят „Столипиново” „За 17 години престой в България съм инвестирал 5 млн. лева. На никого не съм направил нищо лошо. Много пъти бях ограбван, но полицаите все ми казваха да пия една студена вода. Откраднаха ми към 150-200 животни”. Това заяви пред Пловдивския окръжен съд фермерът Димитракис Пирилис. Оказа се, че една от най-строго пазените тайни на пловдивската полиция е колко пъти кипърецът от фермата в село Болярино е подавал жалби за обирите. Отделен е въпросът какво е правено по тях. „Това са цигани от Белозем, които крадат животни и ги продават за месо. Независимо дали е прасе, теле или кон, всичко правят на кайма. Нея я разнасят и продават на други цигани из Пловдив за 2-3 лева килото”, разказа местен човек пред „Труд”, който помоли да не бъде сниман. Според него полицаите от района, ако не са съучастници на крадците, поне ги знаят кои са и с какво се занимават. „Ама не ги интересува. Някой ден цигани могат да откраднат и заколят болни животни и да изтровят „Столипиново”. Чак тогава някой ще попита какво са яли и откъде са го купили”, добавя селянинът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Димитракис убива циганина след 17 години обири и тормоз\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d1%80%d0%b0%d0%b7%d1%82%d1%80%d0%b5%d0%b2%d0%be%d0%b6%d0%b5%d0%bd%d0%b0-%d0%b7%d0%b0-%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d0%b5%d0%b2/", "text": "Френският президент: Имаме плодо­творна конфронтация Ангела Меркел определи като много важни предстоящите следващата седмица избори за Европарламент и призна, че загрижена за бъдещето на Европа. „Мнозина се тревожат за Европа, аз също”, каза канцлерката в интервю за „Зюддойче цайтунг”. Тя разкри и че отношенията є с френския президент Еманюел Макрон са „белязани от конфликти”, като обясни, че има разлики в манталитета им и в начина, по който възприемат ролите си. Но в същото време канцлерката похвали френско-германския тандем в Европа, като изтъкна напредъка в областта на отбраната и подписания пред януари Аахенския договор за интеграция и сътрудничество. С Меркел имам плодотврона конфронтация, коментира Макрон. И допълни: „Трябва да приемем моментните разногласия, да приемем това, че не сме напълно съгласни за всичко, за да изградим компромис и да можем да напредваме”.", "date": "2019.05.16", "title": " Меркел разтревожена за бъдещето на Европа\t"}
{"url": "https://trud.bg/%d1%81%d1%82%d0%b5%d1%84%d0%ba%d0%b0-%d1%81%d1%82%d0%be%d0%b5%d0%b2%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%82%d0%be%d1%80%d0%ba%d0%b0%d1%82%d0%b0-%d0%bd%d0%b0-%d0%b8%d0%b7%d0%b1/", "text": "“Не се поддавам на натиск”. Това заяви председателят на Централната избирателна комисия (ЦИК) Стефка Стоева пред журналисти в деня, в който по волята на народните представители оглави организацията на изборите у нас. Тя добави, че ще положи всички усилия в комисията да има нормална работна атмосфера и гласът на всеки български избирател да бъде отразен честно и вярно. Предстои да видим дали тези усилия ще дадат видим резултат. Номинацията й за шеф на новия състав на ЦИК дойде от ГЕРБ. Стоева е дългогодишен юрист, в колегията е известна главно като съдия във Върховния административен съд (ВАС). Освен, че е правораздавала в този съд, тя е била негов зам.-ръководител, а преди това в годините от 1998 -а и 1994 – а е оглавявала 4-то отделение в него, което разглежда жалбите за нарушения в изборния процес. Родена е на 14 февруари 1953 г. във Велико Търново. Завършила е Юридическия факултет на Софийския университет “Свети Климент Охридски” през 1975 г. Има следдипломна специализация по Граждански процес (1984-1987). В кариерата стартира като стажант адвокат (1976-1977), после е младши съдия в Софийския градски съд (1978-1980). Помнят я и като районен съдия и председател на Районния съд в Костинброд (1981-1986), като съдия в Софийския окръжен съд (1986-1993), във Върховния касационен съд (1993-1996) и във Върховния административен съд (1996-1998). Като опитен магистрат тя става член на Съвета по законодателство към 40-то Народно събрание (2008-2009), а после е избрана от Общото събрание на съдиите за съдия в Конституционния съд. Името й нашумя, когато се нареди сред 6-те конституционни съдии, които решиха, че Делян Пеевски може да се върне като депутат от ДПС в парламента, след като подаде под обществен натиск оставката си като шеф на ДАНС.  Стефка Стоева седна на горещия стол в ЦИК с уговорката, че й предстои много работа. Като съдия тя е опознала грешките в изборния процес, решавала е дела, свързани с манипулации във вота, коментираха колегите й. Никой досега не се е усъмнил в нейната компетентност. А що се отнася за нейната безпристрастност – тепърва ще се трупат доказателства. Стоева определи като своя първа задача в ЦИК “изследването на практиката – както тази на комисията, така и на съдебната, свързана с престъпленията против изборните права на гражданите”. “Ценният опит трябва да се използва и да се надгражда”, каза новата шефка на ЦИК, давайки на наблюдателите да разберат, че няма намерение да се оправдава със стари и чужди грехове. Нейното изявление, че “дълбоко вярва в обучението, което е начин грешките да се избегнат”, показа, че според нея нечестните избори, където и когато да са се случвали, се дължат на незнанието и неопитността на изборната администрация, а не на политическа поръчка отвисоко във властта. Скоро след като беше избрана, Стоева беше изправена пред политически изпитания, каквито едва ли е трябвало да преодолява в качеството си на магистрат. Властта и опозицията внесоха редица жалби в поверената й институция. “БСП за България” внесе жалба за използването на държавен ресурс в предизборната кампания. Поводът: публичните изяви на премиера Борисов, който оглавява Председателски предизборен щаб на ГЕРБ и партиите, подкрепили евролистата им за изборите за Европейски парламент на 26 май 2019 г. Левите настояват ЦИК да санкционира министър-председателят заради нарушението на правилата за финансиране на предизборната кампания и неправомерна агитация. Те искат от Стоева да издаде указания за стриктното спазване на Закона за радиото и телевизиято, тъй като в репортажите с премиера няма указание, че следва платен или безплатен агитационен репортаж. По закон за всяко нарушение на забраната за използване на бюджетни средства, автомобили и самолети в предизборната кампания се предвижда глоба от 3 000 до 15 000 лв. БСП внесе и друга жалба в комисията на Стоева – че Борисов, в разрез със закона, съвместява длъжностите на министър-председател и на шеф на предизборния щаб. Според чл. 19, ал.7, т.5 от Закона за администрацията министър-председателят не може да бъде ръководител на предизборен щаб. Ето защо БСП настоя ЦИК да глоби Борисов и той да излезе в отпуск за кампанията или да се оттегли от едната от двете длъжности. Стоева не даде коментар. Тя избра мълчанието и когато ГЕРБ отвърна на удара, внасяйки в избирателната комисия жалба “срещу участието на президента Радев в предизборната кампания на БСП, при положение, че той по конституция олицетворява единството на нацията.” Тъй или инак, Стоева не оправда очакванията на журналистите да даде заради жалбите серия от интервюта. И ръководената от нея комисия не видя досега нито едно от нарушенията, посочени в тях. Опитната юристка се държа незабележимо на “Дондуков”- 2, където президентът проведе с ЦИК 2 работни срещи. Тя изслуша невъзмутимо призива на Радев за такава организация на изборния процес, която да доведе до намаляване на броя на недействителните бюлетини, които “не само създават съмнения в произрачността му, но и реално подменят вота на българския избирател”. Не показа тревога и от статистиката, която гласи, че недействителните бюлетини в България са около 6%, докато в Европа са под 1%. Изрази позицията си по-скоро като обигран чиновник, отколкото като юрист: “Независимо от напрежението в обществото в предизборния период, Комисията работи за организирането на честни избори. Но изборите не са дело на ЦИК – те са на цялото общество. Ние сме успокоени, че срещаме разбиране и съдействие от МВР, ДАНС, прокуратурата и Министерския съвет” – каза тя. От екипа й съобщават, че любимата й фраза била: “Хайде, работа ни чака”.   Обещание за машинно гласуване на 26 май  “Вече са приети всички методически указания за машинно гласуване – казва шефката на ЦИК – до 15 май ще се постави софтуерът на машините и преди изборите те ще се доставят в секционните комисии.” ЦИК определи на случаен принцип 3-те хиляди секции, в които ще има машинно гласуване “Ще има и в най-големите, и в най-малките, и в най-отдалечените места”, обещава Стоева. Засега хората нямат много причини да не й вярват.   За нея Проявила е изключителни професионални качества  Стефка Стоева близо 40 години работи като юрист и е проявила изключително високи професионални качества в съдебната система и по-специално във Върховния административен съд. Мандатът на Стоева в Конституционният съд изтече миналия ноември, тя се справи там много добре. Убеден съм, че и като председател на Централната избирателна комисия ще покаже добрите си качества. Тя ще бъде гарант за изборния процес.   Не може достолепен юрист да прави компромиси Притеснява ме това, че достолепен юрист с име, бил на високи позиции прави компромиси със закона. Имам предвид решенията по две жалба на БСП срещу действията на премиера, който е и шеф на предизборен щаб. Законът за администрацията е категоричен, че министър-председател не може да е ръководител на предизборен щаб. В страницата на ГЕРБ обаче от 25 април стои съобщение, че Бойко Борисов е оглавил щаба на голямата коалиция.   Сред колегите си има безупречна репутация  Г-жа Стефка Стоева е юрист с високи професионални и нравствени качества. Сред колегите си се ползва с безупречна репутация. Притежава организационни способности, диалогичност и високо чувство за справедливост. Дългогодишният й стаж на административен ръководител обуславя познаването на проблемите в изборното законодателство и начините за тяхното разрешаване.", "date": "2019.05.16", "title": " Стефка Стоева – Организаторката на изборите"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%b2-%d1%81%d0%bb%d0%b8%d0%b2%d0%bd%d0%b8%d1%86%d0%b0-%d1%81%d0%b0%d0%bc%d0%be-%d1%87%d1%80%d0%b5%d0%b7-%d0%ba%d0%be/", "text": "„Само чрез конкурентноспособна икономика и създаване на нови работни места, сключване на търговски споразумения с трети страни и инвестиция в образованието и науката – ще повишим жизнения стандарт в България и Европа. Това заяви кандидатът за евродепутат от листата на ГЕРБ и СДС Андрей Ковачев на среща с жители на община Сливница. „Изборите за Европейски парламент на 26 май са твърде важни, за да си правим експеримент с бъдещето на нашата страна, а и на целия Европейски съюз” допълни вторият в листата. Д-р Ковачев акцентира и върху евроинтеграцията на Западните Балкани. Тема, която пряко засяга жителите на Сливница като град, намиращ се на няколко километра от границата със Сърбия. Той не подмина и темата за дългочаканата магистрала „Европа” като част от програмата за свързаност на регионите. От своя страна кметът на община Сливница Васко Стоилков припомни на присъстващите времената, когато границите бяха затворени. „Днес обаче ситуацията е коренно различна и освен, че могат да пътуват навсякъде без проблем, жителите на Сливница усещат европейския дух в техния град. Благодарение на всички изпълнени проекти с държавно и европейско финансиране, Сливница придобива вид на достоен европейски град“, отчете градоначалникът. Срещата се проведе в сградата на Община Сливница и в нея взеха участие още кандидатът за евродепутат от листата на ГЕРБ и СДС Илия Лазаров, както и областният координатор на ГЕРБ-София област Галя Георгиева. Избори 2019. Платено съдържание. Купуването и продаването на гласове е престъпление.", "date": "2019.05.16", "title": " Андрей Ковачев в Сливница: Само чрез конкурентноспособна икономика и създаване на нови работни места ще повишим жизнения  стандарт в България\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bc%d0%be%d0%b6%d0%b5-%d1%81%d0%b0%d0%bc%d0%b0-%d0%b4%d0%b0-%d0%b4%d0%be%d0%b2%d1%8a%d1%80%d1%88%d0%b8-%d1%81%d0%b5%d0%b2%d0%b5%d1%80%d0%b5%d0%bd-%d0%bf/", "text": "„Газпром“ може самостоятелно да приключи строителството на газопровода „Северен поток 2“ в случай на американски санкции срещу компании, участващи в полагането на руски тръбопроводи, съобщава ТАСС, цитирана от  . Това заяви днес заместник-министърът на енергетиката на Русия Анатолий Яновский в рамките на енергийна конференция в Москва. „Ако в резултат на натиск компании, които участват в този проект, не могат да вземат участие в него, „Газпром“ може сам да завърши реализацията на проекта, включително всичко, което се налага“, каза той. По-рано сп. „Форин полиси“ съобщи, че в САЩ се подготвя законопроект за санкции срещу европейски физически лица и компании, които имат отношение към „Северен поток 2“, а вероятно и към други газопроводи с участието на Русия, като например „Турски поток“.", "date": "2019.05.16", "title": " Русия може сама да довърши „Северен поток 2“, ако САЩ наложи санкции срещу компании, участващи в строителството"}
{"url": "https://trud.bg/%d0%bc%d0%b0%d1%88%d0%b8%d0%bd%d0%b8%d1%82%d0%b5-%d0%b7%d0%b0-%d0%b5%d0%b2%d1%80%d0%be%d0%b2%d0%be%d1%82%d0%b0-%d0%b2%d0%b5%d1%87%d0%b5-%d1%81%d0%b0-%d1%83-%d0%bd%d0%b0%d1%81-%d0%bf%d1%80%d0%b5%d0%b4/", "text": "3300 устройства заредени със софтуер Доставят устройствата до 24 май 3300 машини за гласуване вече са заредени със софтуера за бюлетината за 26 май. Те са произведени специално за евровота у нас. Тяхното сертифициране ще приключи най-късно идната сряда. Сигурността на вота е гарантирана, успокоиха на брифинг ЦИК с участието на доставчика от Сиела и одиторите от БАН и СУ. На 24 май машините ще бъдат доставени по СИК в страната. Няма как у нас да се получи манипулация на вота заради опасението, че фирмата, производител на машините, е същата от изборите във Венецуела, гарантираха одиторите. В латиноамериканската държава машините са били вързани в мрежа, докато нашият софтуер е специална разработка за нашите цели, обясни един от одиторите – доц.д-р Златогор Минчев от БАН. Грижим се защитата да е съвсем различна от тази на производителя. Грижим се за сигурността – от хардуера до всичко друго, обясни ученият, който участва в сертифицирането. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Учени гарантират сигурността на машините за вота"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b0-%d0%ba%d0%b8%d0%b1%d0%b5%d1%80-%d0%b1%d0%b0%d0%bd%d0%b4%d0%b0-%d0%be%d1%82%d0%ba/", "text": "Eвропол разби международна кибер банда, откраднала 100 милиона долара от повече от 40 000 души, съобщава  . Специализираната операция е била проведена на територията на България, САЩ, Грузия, Молдова и Украйна. Групата заразявала компютрите с вирус, който краде пароли за онлайн банкиране и така престъпниците получавали достъп до сметките на жертвите. Европол обяви, че 10 членове на бандата са били арестувани в САЩ. Петима руснаци все още не са заловени, като сред тях е и човекът, създал вируса. Един от заподозрените е екстрадиран от България в САЩ.", "date": "2019.05.16", "title": " Разбиха международна кибер банда, откраднала 100 милиона долара"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%81%d0%b5-%d0%bd%d0%b0%d0%b4%d1%8f%d0%b2%d0%b0-%d1%87%d0%b5-%d1%81%d0%b0%d1%89-%d0%bd%d1%8f%d0%bc%d0%b0-%d0%b4%d0%b0-%d0%b2/", "text": "Американският президент Доналд Тръмп изрази надежда днес, че Съединените щати няма да влязат във война с Иран, предаде Ройтерс, цитирана от БТА. „Надявам се, че не“, отговори Тръмп, попитан от репортери дали ще се стигне до такава война. Той направи този коментар на фона на засилването на напрежението между САЩ и Иран.", "date": "2019.05.16", "title": " Доналд Тръмп се надява, че САЩ няма да влязат във война с Иран"}
{"url": "https://trud.bg/%d0%bd%d0%b0%d0%b4%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%82%d0%b5-%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%b8-%d0%b2%d0%b7%d0%b5%d0%bc%d0%b0%d1%82-%d0%b2/", "text": "Брекзит беше такъв шамар за водещите сили в ЕС, че те бяха парализирани Подобно на холивудските продукции, с техните две-три минутни видео трейлъри, представящи съдържанието на очакван хитов филм, така и водещите сили в Европейския съюз успяха съвсем наскоро да ни покажат планираното бъдеще на континента. То беше демонстрирано чрез драматичното гласуване в Европейския парламент на т.нар. „пакет мобилност“, който прикривайки се зад грижа към транспортните работници, цели да задуши конкурентните предимства на превозвачите от Източна Европа. Най-чиста форма на протекционизъм, гласувана въпреки протестите, запалените камиони и опитите за съпротива от българските евродепутати. Как знаем, че ни очаква още от това в бъдещето? Като на първо място внимателно разгледаме какво ни предлагат ключовите играчи в ЕС и с какви програми и тези се готвят за предстоящите европейски избори. И второ, имайки предвид, че цялата история на ЕС и конкретно на неговата задълбочаваща се интеграция е движена от един и същи политически модел. Брюкселската бюрокрация в тандем с френското политическо ръководство дърпа непрекъснато и агресивно в посока на нови и по-овластени наднационални институции на ЕС. Немската политическа класа бавно следва френското водачество, често забавя неговия устрем, но в същото време в немалка степен успява да овладее новите властови лостове, създадени след френския натиск. Великобритания налага вето, когато може, и се откъсва, когато ветото е невъзможно, запазвайки наложения от Маргарет Тачър подход. Този политически модел създава определен баланс, но когато нещо в него се счупи, получаваме резки и опасни набъбвания на властова концентрация в Съюз, както и крехки, недомислени политически конструкти, с тежки дългосрочни стопански пасиви. В последните тридесет години имаме две сериозни счупвания на балансиращия модел. Първото започва след падането на Берлинската стена, в следствие на което канцлерът Хелмут Кол, окрилен от успешното обединение на Източна и Западна Германия, получава рядко срещан политически картбланш да поведе немската политика в радикална посока – той избира тази посока да бъде изоставяне на наложената с десетилетия скептична немска позиция по въпроса с единната европейска валута. Това довежда до възникването на Еврозоната, основна цел на френските лидери от десетилетия. И до днес проблемите на еврото продължават да са ключов дестабилизиращ фактор в Европа. Второто счупване на модела се случи през 2016 г., след като британските граждани гласуваха да напуснат Европейския съюз. Основна сила, която можеше да балансира френските (а и напоследък немските) центростремителни сили вече е извън играта. Нещо повече, изненадата от резултата на вота беше такъв шамар за водещите сили в ЕС, че вместо да доведе до преосмисляне на траекторията, довела до желанието за напускане на такъв ключов член, катализира още по-яростно преследване на целта за „все по-близък съюз“. Или с други думи отвори възможността за скоропостижно прехвърляне на суверенитет от страните членки към оста Париж-Берлин-Брюксел. С оттеглянето на канцлера Ангела Меркел и напускането на Великобритания, брюкселската бюрокрация и изключително агресивният и деен френски лидер Емануел Макрон са запретнали ръкави, така че да се възползват напълно от благоприятната ситуация, в която основната съпротива срещу все по-федерален Европейски съюз се ограничава със зависимите от европейски фондове полу-васални източноевропейски режими. Програмата е вече напълно разгърната, просто трябва да слушаме речите и да прочетем документите. Бидейки представители на мощна бюрократична машина, Европейската комисия не може да си позволи да е твърде директна и се налага, поне от някакво благоприличие, да изглежда относително равно отдалечена от всички възможности за бъдещото развитие на Съюза. Затова през 2017 публикува т. нар. „Бяла книга за бъдещето на Европа“ с пет различни възможности за това как би изглеждал ЕС в средносрочен план (след 2025 г.). Разбира се, нееднозачно е демонстрирано, дори в езика на документа, че предпочитаният вариант е последният пети, озаглавен – „Правене на много повече заедно“. Ако даденото име не е достатъчно, да споменем, че той включва обща външна и търговска политика, обща индустриална политика, централизация на данъчна, социална и фискална политика. „Решенията се вземат бързо на европейско ниво, и се налагат скоропостижно“ – васални взаимоотношения, казано по чиновнически. Френският президент Емануел Макрон няма нужда от подобни театри. Той излага своите федералистки и центростремителни виждания смело и със замах пред всичките 512 милиона жители на Европейския съюз. Прави го, освен с многобройни изказвания и дела, основно чрез писмото си от март 2019 г., озаглавено „За европейско възраждане“ и преведено на всички езици на ЕС. В него той подминава като пътен знак „умерената“ визия на Европейската комисия и добавя към нея – набор от нови бюрократични звена (агенции за защита на природата, на демокрацията, на интернет), разпръскване на задушаващата френска социална държава над целия континент, набор от нови протекционистки регулации и завършва с един призив за обръщане към Африка. Добре, плановете на ключовите играчи за развитието на континента са такива, но защо това да е грешен път? Проблемът има политически и стопански измерения. Политическите са повече от очевидни, но чак напоследък има някакво вяло опомняне за тях. А именно, фактът, че огромна част от суверенитета на независимите страни членки се прехвърля с всяка изминала година към оста Париж-Берлин-Брюксел. Дали това става неформално, чрез подкупното влияние, върху елити и определени обществени слоеве идващо от многомилиардни еврофондове или напълно формално чрез законодателството на Съюза и влизането в нови и нови негови проекти (като Еврозоната например) е без значение. Защо смятаме, че в Брюксел някой ще се интересува от интересите на българина (отново трейлърът пакет „Мобилност“)? И защо се занимаваме да честваме Освобождение, Независимост, въстания и прочее, след като ще ги сменим за магистрали и европейска минимална заплата? В стопанско отношение, френското данъчно облагане и регулаторни режими вече са довели страната-източник до ръба на социална катастрофа- жълтите жилетки не са се появили по улиците от благоденстване. Но за разлика от нас, французите могат да изтраят 15 години, в които едва достигат икономически ръст от 2% и средният е по-близо до 1% – те са вече богати. Ние нито имаме тяхната база, нито трябва да влизаме в такава тежка ситуация на перманентно растящ дълг. И още по-малко, трябва да се примиряване нашите конкурентни предимства да бъдат задушавани с декрети и политическо вмешателство, били и те европейски. Нали цялата идея е българинът да живее по-добре, как ще стане със сенилните и ретроградни стопански практики на френската държава, пренесени на изток. Докато скандираме „повече Европа“ и „още интеграция“, да не се окаже, че сме се плъзнали по пързалката със затворени очи, а в пясъчника ни чакат десетилетия стагнация и още една империя, която ще слушкаме. Само че, тази е на доброто, нали, пее оди за радостта, вместо за изправяне на смъртен бой. Разликата е сериозна. * Авторът е председател на “Българско либертарианско общество” и преподавател в СУ “Климент Охридски”.", "date": "2019.05.16", "title": " Наднационалните институции вземат връх в Европейския съюз\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%80%d0%be%d0%b6%d0%b4%d0%b5%d0%bd-%d0%b4%d0%b5%d0%bd-%d0%b2/", "text": "Днес най-добрият български тенисист Григор Димитров навършва 28 години и докато празнува своя рожден ден в Испания, Никол Шерцингер е на цели 17 хиляди километра, почивайки си на австралийските плажове. „Събудих се на 28“, написа Григор към селфи, публикувано в Instagram. През последните седмици тенисистът тренира в Испания, но не пропуска възможност да си почине, посещавайки забележителности като планината Тибидабо в близост до Барселона.   Междувременно певицата Никол Шерцингер релаксира на Бонди бийч в Австралия. В Instagram, тя разказа на феновете си, че през последните дни работи неуморно и днес е първият й почивен ден. „Приятели, искам само да ви кажа, че съм в Австралия, но през последните дни буквално не съм виждала дневна светлина. С екипа ми работим от 8 сутринта до късните часове през нощта. Това е първият ми почивен ден и ще го прекарам тук, на Бонди бийч“, сподели певицата. В момента Никол е в журито на седмото издание на „Australia’s Got Talent“. Фактът, че двамата са разделени на този специален ден за Гришо, само засилва и потвърджава слуховете, че е много вероятно Грикол да не съществува вече.", "date": "2019.05.16", "title": " Григор Димитров празнува рожден ден в Испания, Никол Шерцингер си почива в Австралия"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d1%86%d0%b8%d0%bf%d1%80%d0%b0%d1%81-%d1%89%d0%b5-%d0%b4%d0%b0%d0%b4%d0%b0%d1%82-%d1%81%d1%82%d0%b0%d1%80%d1%82-%d0%bd%d0%b0-%d0%b8%d0%b7%d0%b3%d1%80/", "text": "Министър-председателят Бойко Борисов и гръцкият премиер Алексис Ципрас ще дадат началото на изграждането на междусистемната газова връзка между България и Гърция, съобщиха от правителствената информационна служба. Интерконекторът между двете страни е един от приоритетните проекти за сигурност и конкурентоспособност на енергийния пазар в Европейския съюз. Проектът е изключително важен и от гледна точка осигуряване на диверсификация на източниците и доставките на газ за България и региона на Югоизточна Европа. Церемонията за даване началото на строителните дейности по проекта ще се състои от 11.30 часа на 22 май 2019 г. до с. Кирково, на пътя преди ГКПП Маказа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Борисов и Ципрас ще дадат старт на изграждането на междусистемната газова връзка между България и Гърция"}
{"url": "https://trud.bg/18-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%b5-%d0%be%d1%82%d1%8a%d1%80%d0%b2%d0%b0-%d1%81-%d0%b3%d0%bb%d0%be%d0%b1%d0%b0-%d0%be%d1%82-100-%d0%bb%d0%b2-%d0%b7%d0%b0-%d1%85%d1%83%d0%bb/", "text": "18-годишен вилнял в Спешно приемно отделение на болницата в Търговище получи глоба в размер на 100 лв. за дребно хулиганство. До постановяването на административната санкция от Районния съд в Търговище се стигна след прекратяване на наказателното производство срещу младежа. Той признал, че станалото е било в нетрезво състояние, но когато разбрал какво е направил се извинил на медицинския персонал. Историята стана през ноември миналата година, когато младежът и трима приятели се почерпили с алкохол, а единият се нарязал ръката. Била повикана линейка, която го откарала в Спешното отделение. Приятелите го последвали и там 18-годишният почнал да крещи и да дири пострадалия по кабинетите. Влязъл в стаята, където обработвали раните му. После пак тръгнал по коридора викайки, а накрая блъснал входната врата, която излязла от пантите и увиснала. Групичката побързала да изчезне с такси, но била застигната от полицаи, които били пратени да дирят младежите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " 18-годишен се отърва с глоба от 100 лв. за хулиганство в Спешна помощ\t"}
{"url": "https://trud.bg/%d0%b5%d1%81-%d0%bd%d0%b0%d0%bb%d0%be%d0%b6%d0%b8-%d0%b3%d0%bb%d0%be%d0%b1%d0%b8-%d0%b7%d0%b0-%d0%b5%d0%b4%d0%b8%d0%bd-%d0%bc%d0%b8%d0%bb%d0%b8%d0%b0%d1%80%d0%b4-%d0%b5%d0%b2%d1%80%d0%be-%d0%bd%d0%b0/", "text": "В четвъртък мощният антитръстов орган на Европейския съюз наложи глоби за един милиард евро на пет големи банки, включително „Барклис“ и „Ситигруп“, за тайни споразумения на огромния валутен пазар, предава AFP. Европейската комисия глоби Barclays, Royal Bank of Scotland, Citigroup, JPMorgan и японската банка MUFG на обща стойност 1.07 милиарда евро, след като установи, че търговците са се съгласили да определят обменните курсове чрез електронни чат стаи, се казва в изявление. Комисията заяви, че швейцарският гигант UBS не е получил глоба, тъй като е разкрил тайното споразумение на властите. „Тези картелни решения изпращат ясно послание, че Комисията няма да толерира тайно поведение в който и да е сектор на финансовите пазари“, заяви еврокомисарят по конкуренцията Маргрет Вестагер. „Поведението на тези банки подкопава целостта на сектора за сметка на европейската икономика и потребителите“, добави тя. Решението включва два случая на форекс манипулация, като първият е известен като „Есекс Експрес“ и „Джими“, защото всички търговци (с изключение на Джими) са живели в окръга на изток от Лондон. Другата беше наречена „Трипосочен бананов сплит“, въпреки че изпълнителната власт на ЕС не обясни защо. „Някои от търговците създадоха чат-стаи и след това се поканиха да се присъединят, въз основа на техните търговски дейности и лични афинитети, създавайки затворени кръгове на доверие“, обясни комисията. Сговорът се състоя между 2007 и 2013 г., приблизително годините на финансовата криза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " ЕС наложи глоби за един милиард евро на пет големи банки за тайни споразумения"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%bf%d0%be-%d0%ba%d1%83%d0%bb%d1%82%d1%83%d1%80-2/", "text": "Председателят на  Комисията по културата и медиите Вежди Рашидов се срещна днес в Народното събрание с Жозеп Бенц, президент на Кралския артистичен кръг в Барселона, и с Жоан Абело, директор на Музея на Пикасо в Барселона. Двамата са на кратко работно посещение в България. На срещата присъства и народният представител Евгени Будинов. Вежди Рашидов запозна гостите със законодателните инициативи на Комисията по културата и медиите. По време на разговора бяха обсъдени идеи за творчески обмен в различните видове изкуства. Кралският артистичен кръг на Барселона е основан през 1881 година и една от най-авторитетните институции за развитие на изкуството. Той притежава голяма галерия в Двореца Пинятели и развива културен обмен с много страни от Европа и света. Музеят на Пикасо в Барселона е известен с много богатата си колекция и с реализиране на успешни международни проекти в пластичното изкуство.", "date": "2019.05.16", "title": " Председателят на Комисията по културата и медиите Вежди Рашидов се срещна с испански мениджъри в културата"}
{"url": "https://trud.bg/%d1%82%d1%80%d1%83%d0%bf-%d0%bd%d0%b0-%d0%bf%d0%be%d0%ba%d1%80%d0%b8%d0%b2%d0%b0-%d0%bd%d0%b0-%d0%b2%d0%be%d0%bb%d0%b3%d0%b0-%d1%80%d0%b0%d0%b7%d1%82%d1%8a%d1%80%d1%81%d0%b8-%d1%81%d0%be%d1%86/", "text": "Социалните мрежи в Русия бяха разтърсени от снимки, показващи труп на човек в чувал на покрива на „Волга“ във Воронеж, съобщи „ „. Снимката е публикувана вчера в групата „ “ във „Вконтакте“. Очевидци недоумявали дали това е човек или манекен. От пресслужбата на местната полиция са разказали, че наистина на покрива на колата е имало труп на 32-годишен мъж, който се е бил обесил. Родните на починалия трябвало да го закарат за съдебномедицинска експертиза, а съсед помогнал, като го транспортирал на покрива на колата си. В момента се извършва полицейска проверка по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Труп в чувал на покрива на „Волга“ разтърси социалните мрежи в Русия (СНИМКИ)"}
{"url": "https://trud.bg/%d0%bd%d0%be%d0%b2%d0%b0-%d0%bd%d0%b0%d1%80%d0%b5%d0%b4%d0%b1%d0%b0-%d1%89%d0%b5-%d0%b7%d0%b0%d0%b4%d1%8a%d0%bb%d0%b6%d0%b8-%d0%bf%d1%80%d0%b5%d0%bc%d0%b0%d1%85%d0%b2%d0%b0%d0%bd%d0%b5-%d0%bd%d0%b0/", "text": "В колко годишен срок ще се осъществи промяната ще бъде определено, ако Столичният общински съвет приеме новите правила  Създаден е специален шрифт за табелите в града Създаден е проект за нова Наредба за градската среда, която трябва да укаже как да изглеждат фасадите на сградите и да посочи места и правила за разполагането на климатиците върху тях. Те ще трябва да бъдат разположени така че да не загрозяват фасадите и да не капят по главите на минувачите. Промяната няма да стане веднага. Ако приеме тази наредба, Столичният общински съвет ще определи в колко годишен срок ще се извърши задължителното преместване на климатици и премахване на рекламни елементи и др. Целта е наредбата да подреди София и да даде специфични изиск­вания за фасадите и градското обзавеждане. Тя ще освободи сградите от визуалното замърсяване заради хаотичното напластяване на кабели, климатици, сателитни чинии, реклами, решетки и щори. Пилотната за София проектонаредба е публикувана на сайта на НАГ и се очаква да бъде гласувана от Столичния общински съвет. Ще бъдат посочени и цветовите решения за фасадите на сградите, начинът на разполагане на рекламата, местата за фасадно осветление и задължителните изисквания за поставяне на елементи по зданията. Подготвя се и стандарт за настилките. Градът ще бъде разделен на зони, за всяка от които ще важат определени стандарти. Започва се с такива за за фасадите на Зона 2, включваща улиците „Граф Игнатиев”, „Солунска” „Шишман” и „Шести септември”. „Крайната цел е даване ясни цветови решения, оформянето на партерите. Всяка една от тези сгради ще получи досие и ще има паспорт, в който да дава възможни решения като например палитри, които ще бъдат задължителни при последващи промени и намеси в сградата. Ще бъдат почистени наслоявания като кабели, неподходящи фасадна реклама и осветление”, каза главният архитект на София Здравко Здравков. 48 са паметниците на културата в тази зона. Тези сгради ще получат задължителни изисквания за възстановяване на първоначалния си образ. Дефинирани са местата на фасадното осветление. „Искам да сме подготвени с промените във фасадите, за да може когато дойдат новите наематели по ул. „Граф Игнатиев” да им кажем къде да са рекламните послания, как да изглеждат тентите и сенниците. Летните градини ще бъдат регламентирани с ясни схеми”, каза Здравков. Ще има и стандарт за цветовите оформления и туристическата навигация. Столицата ще има специален шрифт наречен „София Санс”. Той ще се използва за всички информационни елементи, като се започне от туристическите табели, и се включат и уличните. През юни стартират консултациите по още една нова наредба-за транспортния анализ на бъдещи сгради и обекти.   Строителни разрешителни за 2 млн. кв. м. За 3 г. са премахнати над 500 незаконни реклами През 2018 г. направление „Архитектура и градоустройство” в София е издало разрешителни за строеж на 2 млн. кв. м. Това съобщи главният архитект на града Здравко Здравков по време на отчета си за 3-годишната си работа на поста. Въведено е изискване да не се издава разрешително за строеж без да са приключили процедурите по отчуждаване и даряване на имоти за улици. Така през 2017 г. общината е получила 50 000 кв. м. улици, през 2018 г.-73 000 кв. м. , а от началото на 2019 г.- 15 000 кв. м. Главният архитект на София потвърди и, че се работи по проектите за разширение на метрото в 3 посоки – от станция „Люлин” до Околовръстния път,към „Симеоновския лифт” и през „Слатина” до Окръжна болница. Над 500 незаконни рекламни елементи в града са премахнати за последните 3 г. Здравков съобщи и, че е разпоредил районните кметства в София да проверят състоянието на сградите паметници на културата. Има интерес към пилотната програма, с която общината ще подпомага собствениците на такива сгради за изработването на проекта за възстановяването им. Здравков съобщи и, че съдът е потвърдил глобата от 20 000 лв. на собствениците на къщата на Гешов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Скриват климатиците по фасадите в София\t"}
{"url": "https://trud.bg/%d0%b2%d0%be%d0%b9%d0%bd%d0%b0-%d0%bd%d0%b0-%d0%bf%d0%be%d0%ba%d0%be%d0%bb%d0%b5%d0%bd%d0%b8%d1%8f%d1%82%d0%b0-%d0%b2-%d1%81%d0%bc%d0%b5%d0%bd%d0%b8-%d0%b6%d0%b5%d0%bd%d0%b0%d1%82%d0%b0/", "text": "В сряда вечер в „Смени жената“ по bTV млада двойка се изправи срещу улегнало патриархално семейство, като представи своите съвременните разбирания и теории за щастие. Противоположните ценности и философии за живот на двете поколения доведоха до явен сблъсък между двойките в световния социален експеримент. Но гледането на живота с доза несериозност или приемането на нещата твърде насериозно е правилната рецепта за щастие? Своята теория представиха Нели и Илиян Топалови, които са заедно от 17 години и имат две дъщери-Емили и Кристин. Двамата заедно стопанисват частен развъдник за риба в покрайнините на Смолян и ресторант към него. Семейство Топалови държи на патриархалните правила в дома си и определя щастието с усещането за любов и малките постижения в живота. Нели остави усещането за сигурност и спокойствие в дома си, като размени семейството си със Стела и нейната половинка, които гледат на живота от неговата забавна и пъстра страна. Стела Павлова и Илиян Сандев живеят на семейни начала от 4 години. Двойката има собствен канал в интернет с лично продуцирани комедийни видеа. Въпреки щурия си начин на живот, Стела и Илиян имат ясно изградена система на отговорности – младата жена се грижи изцяло за домакинството, а задълженията на нейната половинка са свързани с монтирането на техните клипове. Философията за щастие на двойката е проста – Стела и Илиян обичат да се впускат във всякакви щуротии и грабят с пълни шепи от живота. Сблъсъкът на двете поколения и различните разбирания за живот предизвикаха недоумение в Нели и Стела, които размениха живота си за седмица. Още от първия ден разликите в ценностите и вижданията за живот на двете двойки бяха налице, а трудности в комуникацията и неразбирателства между жените и новите им съпрузи не липсваха. Това, което направи най-силно впечатление на Нели, беше естеството на работа на Илиян и Стела, която по-късно определи като„детски работи“ и едно от правилата, които наложи след размяната, беше влогърите да се откажат от това, с което се занимават и да се захванат с нещо сериозно и отговорно. От своя страна, Стела не можа да приеме еднообразния живот, който водят съпрузите в новия й дом, като прекарват цялото си време в рибарника и ги определи като „роботи“. След като прекара няколко дни в постоянна близост до съпруга на Нели, Стела забеляза, че отношенията между съпрузите са всичко друго, но не и патриархални и човекът, който диктува правилата, е не Илиян, а неговата съпруга. Поради тази причина, едно от новите правила, които Стела наложи, бе домакинството да бъде поемано изцяло от жената в семейството. Друго нещо, с което Нели сериозно се зае след смяната на правилата, беше да накара Илиян да започне да взима участие в домакинската работа, като за целта го научи да готви и му показа как се пуска пералня.  И двете семейства заживяха с новите правила – част от тях бяха приети, други категорично бяха отхвърлени. На общата среща двойките споделиха помежду си нещата, които за тях остават неприемливи, но също така стигнаха до заключението, че се чувстват щастливи с начина си на живот.", "date": "2019.05.16", "title": " Война на поколенията в „Смени жената“\t"}
{"url": "https://trud.bg/%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%89%d0%b8%d1%8f%d1%82-%d1%80%d0%b0%d1%81%d1%82%d0%b5%d0%b6-%d0%bd%d0%b0-%d0%b8/", "text": "„Излезлите вчера данни от НСИ показват, че икономиката нараства с бързи темпове, произвеждаме с 3.4% повече спрямо миналата година, а това означава, че бизнесът има повече средства, с които може да предлага по-добро заплащане. Важно е всеки да има предвид, че това не е даденост, а резултат от целенасочените политики на управлението на ГЕРБ за привличане на инвестиции, за подобряване на образованието, инфраструктурата и намаляване на пречките пред съществуващия и стартиращия бизнес.“ Това заяви кандидатът за евродепутат от ГЕРБ Ева Майдел в разговори с предприемачи и работници във Велико Търново на 16 май 2019 г. „Всички данни за подобряване на икономиката, както и увеличаващият се инвеститорски интерес, доказват, че в момента в България има най-добрите условия за правене на бизнес. А именно от  неговото състояние, на работодателите, зависи увеличението на доходите, което всички искаме да продължи. Високият растеж осигурява и повече приходи в държавния бюджет и осигурява повече средства за социално подпомагане.“ Това допълни Ева Майдел, която има информационен офис във Велико Търново и организира често срещи с бизнеси от региона. През настоящия мандат на Европейския парламент Ева Майдел работи за политики, подпомогащи бизнеса. Тя беше основен преговарящ на Европарламента по регулацията, която ще намали десетократно таксите за преводи в евро, за което ппредприятията и гражданите в България ще спестяват над 60 млн лева годишно. Майдел беше един от най-активните евродепутати по утвърждаването на Плана Юнкер и допирнесе за привличането на близо 900 млн. евро за българския бизнес и за откриването у нас на първото звено за помощ при еврофинансиране. Избори 2019. Платено съдържание. Купуването и продаването на гласове е престъпление.", "date": "2019.05.16", "title": " Ева Майдел: Продължаващият растеж на икономиката и доходите не е даденост, а резултат от работата на правителството и бизнеса\t"}
{"url": "https://trud.bg/%d0%b0%d1%81%d0%be%d1%86%d0%b8%d0%b0%d1%86%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d1%87%d0%b5%d1%80%d0%bd%d0%be%d0%bc%d0%be%d1%80%d0%b8%d0%b5-%d0%bc%d0%b5%d0%b4%d0%b8/", "text": "Отворено писмо на Национална асоциация „Българско Черноморие“ опровергаващи лъжите, които се разпространяват от някои медии относно законопроекта за изменение и допълнение на Закона за устройството на Черноморското крайбрежие: На 9 май 2019 г. електронната страница „Дневник“ публикува статия с автор Вера Стаевска със заглавие: „Депутати предлагат да се строи върху дюни и да поскъпнат глобите за палатки върху тях”. Лъжата е, че няма предложение от депутати да се строи върху дюни. Статия с лъжливо заглавие „Депутати предлагат строителство върху дюни“ от същата дата публикува и електронната страница „Свободна Европа”. Същата лъжа „…предлага се да се строи върху дюни…” беше произнесена и от Жени Марчева, водеща на предаването „Тази събота и неделя“ по БТВ, на 12.05.2019 г. В Народното събрание тече процедура по проект за изменение и допълнение на Закон за устройството на Черноморското крайбрежие. Предложението бе внесено от Министерството на туризма. Представени в парламента партии също внесоха предложения за изменение и допълнение на ЗУЧК. Внесеният законопроект и внесените към него допълнителни предложения от народните представители на НФСБ, ВМРО и ГЕРБ структурират промени, които отговарят напълно на европейските стандарти и са част от решаването на глобални и национални проблеми: 1.Опазват околната среда на Българското крайбрежие – плажове и крайбрежните води от замърсяването с пластмасови отпадъци. 2.Опазват природни местообитания от национално значение – дюни. 3.Създават условия за развитие на екологичен микро семеен бизнес. 4.Детайлизират се и се прецизират условията и реда за отдаване на плажовете на концесия. Тези предложени промени, бяха повод на няколко човека дивокъмпингуващи да създадат фалшиви новини: 1.„Дюните щели да се застрояват”. В нито един от текстовете за изменение на ЗУЧК няма такова предложение. Това твърдение трябва да се класифицира, като чиста проба лъжа. 2.Предложените забрани за поставяне на палатки, кемпери и каравани върху дюни и санкционирането на нарушителите с глоби бе оповестено от „природозащитниците” като ограничаване правото на придвижване. Странно как самопровъзгласилите се за „пазители” на дюните и плажовете се уплашиха от това, че закона ще наказва тези, които замърсяват и увреждат плажовете и дюните. 3.Пропагандирането на „алтернативен туризъм” е самоизключващо се словосъчетание. Туризъм или има или няма. Видовете туристически дейности са много. Алтернативата на туризъм означава, че туризъм няма. 4.Отправят се преки призиви за отнемане на частна собственост – национализация!!! 5.В радио предаване представителка на НПО с име „Антикорупционен фонд” от името на собственици на кемпери и каравани – много скъпо струващи МПС-та (без да ги е питала) си позволи, да иска от държавата безплатно ползване на имоти за нерегламентирано къмпиране. Това при условие, че недостигат средства за пълното удовлетворяване на нуждите на деца в неравностойно положение. Не е приемливо шепа богати българи, да бъдат финансирани от държавния бюджет и от собственици на частни имоти, за безплатното им летуване на „диви места”. Обръщаме се към журналистите, които разпространяват лъжливи новини с цел предизборна подкрепа за „богоизбрани” от неолибералната формация „Демократична България”, да прочетат проекта за закон публикуван на страницата на Народното събрание. Нека не отхвърляме евроатлантическите ценности и да не ориентираме България към една държава от северната част на корейския полуостров.", "date": "2019.05.16", "title": " Асоциация „Българско Черноморие“: Медии лъжат за промените в ЗУЧК"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%b2-%d0%bb%d0%be%d0%bc-%d1%80%d0%b0%d0%b1%d0%be%d1%82%d0%b8%d0%bc-%d0%b7%d0%b0-%d0%bf%d0%be%d0%b2%d0%b5%d1%87%d0%b5-%d0%b5%d0%b2%d1%80%d0%be/", "text": "Работим за повече европейска подкрепа за българския бизнес. Реализирайки успешно европроекти, предприятията стават по-конкурентоспособни и модернизират производствата си. Чрез членството в ЕС българските фирми получават не само възможности за еврофинансиране, но и свободен достъп до пазар с повече от 500 млн. потребители. Това коментира кандидатът за евродепутат от листата на ГЕРБ и СДС Емил Радев в Лом, където посети две големи предприятия.  „Чрез програма „Конкурентоспособност” модернизирахме производството си, адаптирахме го към новите технологии, които навлизат в живота ни и съществено облекчихме труда на хората”, споделиха от ръководството на пивоварно предприятие. „Имаме партньори в цяла Европа. Месечно изпращаме около 15 000 тона или 700 тира продукция, като 80% от електрозаварените метални профили, които произвеждаме, се изнасят зад граница”, обясни представител на друго успешно предприятие в Лом. Чрез нова евроинвестиция в размер на 4,5 млн. лв. по програмата за иновации и конкурентоспособност то ще разшири дейността си с допълнително енергийно ефективно оборудване и ще увеличи броя на заетите в производството от 340 на 400 души. „Това е Европа за хората”, коментира Емил Радев и информира, че се очаква през новия програмен период бюджетът за България да се увеличи с 4 млрд. лв. „Това ще отключи нови възможности пред бизнеса, за стартиращи предприятия, за иновации”, обясни кандидатът за евродепутат от листата на ГЕРБ. Той допълни, че работи активно за намаляване на административната тежест за гражданите и фирмите. „Поведох ефективна битка срещу двойните стандарти при храните, извоювах ново европейско законодателство, чрез което да сложим край на „вечните длъжници”, работя за приемането ни в Шенген. Това са важни каузи, които трябва да бъдат доведени до край”, заключи Емил Радев. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Емил Радев в Лом: Работим за повече европодкрепа за българския бизнес\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%bb%d0%b0%d0%b9%d0%bc%d1%81%d0%ba%d0%b0-%d0%b1%d0%be%d0%bb%d0%b5%d1%81%d1%82-%d0%b2-%d0%bc%d0%be%d0%bd%d1%82/", "text": "Четири случая на лаймска болест са регистрирани в област Монтана през април, съобщиха от РЗИ.  От кърлежи са пострадали две жени от Монтана и близкото село Благово и двама мъже от областния град и село Главановци. През пролетно-летния сезон заради влагата, буйната растителност и излизането на стада животни и хора сред природата рискът от ухапване от кърлежи се увеличава, предупредиха здравните инспектори. При откриване върху тялото на опасния паразит, който пренася лаймска болест и марсилска треска, той трябва да бъде свален бързо и най-добре от медицинско лице, препоръчват експертите. След ухапване от кърлеж хората трябва да следят състоянието си и при поява на симптоми като зачервяване на мястото,повишена  температура, увеличени лимфни възли или главоболие, болки в мускулите и обриви, да се консултират с личния си лекар, съветват специалисти.", "date": "2019.05.16", "title": " Четири случая на лаймска болест в Монтана"}
{"url": "https://trud.bg/%d1%87%d0%b5%d1%80%d0%b5%d1%88%d0%be%d0%b2%d0%b8%d1%82%d0%b5-%d0%b2%d0%be%d0%b4%d0%b8-%d0%bf%d0%be-%d0%b4%d1%83%d0%bd%d0%b0%d0%b2-%d1%81%d0%b5-%d0%b1%d0%b0%d0%b2%d1%8f%d1%82-%d1%80%d0%b5%d0%ba%d0%b0/", "text": "Ежегодните „черешови води”, които покачват нивото на Дунав и палят тревоги сред хората по крайбрежието, тази пролет ги няма. Реката приижда, но бавно и спокойно. Заради климатичните аномалии големите води могат да тръгнат чак през юни, коментират моряци. Според данните на Агенцията за проучване и поддържане на Дунав от 9 май досега ръстът на реката край Видин се е увеличил със 131 см, а при Лом – със 127 см. Край Лом водата е стигнала до кота 575 см, а в годините назад по това време Дунав е щурмувал ниво към 8 метра, коментираха речни капитани. „Нивото на Дунав е нормално, но необичайно за този сезон. Реката е с около 2 метра под традиционните стойности за май.Това не създава проблеми, корабоплаването върви спокойно”, заяви шефът на „Морска администрация”- Лом кап. Тони Тодоров. Според експерти причината за слабите „черешови води” тази пролет е в сравнително меката зима и липсата на големи снежни покривки в Западна Европа, които при разтопяването да препълнят притоците на Дунав. Не е изключено обаче „черешовите води” само да закъснеят и да атакуват крайбрежието чак в края на май или началото на юли, заявяват опитни моряци. В Австрия и Германия заради хладната пролет снеговете и ледовете в планините още не са разтопени, разказват пътували по реката. Най-тежката пролет в българския участък на Дунав бе през 2006 г., когато голямата река започна бурно да приижда още през март, а през април стигна до рекордните 985 см, заля паркове, пристанищни кейове и сгради и в Лом започна евакуация. Спасители, военни и доброволци изграждаха временни диги, за да спрат потопа, а наводнението бе избегнато само заради пробив на дигите в Румъния, където бяха срутени стотици къщи. След бедствието край Лом бе изградена 800 м защитна стена, която пази голяма част от града и порта от реката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Черешовите води по Дунав се бавят, реката тече тиха"}
{"url": "https://trud.bg/%d0%b4%d0%b0%d1%80%d0%b8%d1%85%d0%b0-%d0%bf%d0%b0%d0%bb%d0%ba%d0%b0%d1%82%d0%b0-%d0%b8-%d1%84%d1%80%d0%b0%d0%ba%d0%b0-%d0%bd%d0%b0-%d0%b5%d0%bc%d0%b8%d0%bb-%d1%87%d0%b0%d0%ba%d1%8a%d1%80%d0%be%d0%b2/", "text": "Рада Памукова, учителка на диригента Емил Чакъров, дари неговата палка и фрак на Регионалния исторически музей в родния му град Бургас. С тях той се явява и печели международния конкурс за диригенти под патронажа на Херберт фон Караян през 1971-ва година и откъдето започва забележителната му световна кариера. „Той беше една изключителна личност, каквито вече не се срещат. Емил дирижираше навсякъде. От малък искаше да дирижира, а талантът му се изяви от рано. Още от ученик забелязах, че в него има нещо необичайно. Музиката за него беше всичко. С този фрак и диригентската палка 23-годишният тогава Емил стана най-младият лауреат на най-престижния диригентски конкурс в света и бе приет да учи в Берлин“, разказа учителката и биограф на маестрото Радка Памукова. „За мен е изключителна чест, че диригентската палка и фракът на маестро Чакъров са вече част от нашата експозиция. Знам, че редица музеи и институции са се свързали с г-жа Памукова да им предостави експонатите, но тя избра те да останат тук, в родния му град. Така те ще бъдат съхранени и изложени пред очите на неговите съграждани и гостите на града“, сподели директорът на Регионалния исторически музей – Бургас Милен Николов и връчи Свидетелството за дарение на г-жа Памукова. Наред с фрака и палката, Радка Памукова връчи на музея и лична кореспонденция на големия маестро. Документите включват последното писмо от Емил Чакъров, изпратено от Париж и адресирано до нея, документът от Берлин, който удостоверява, че той е приет да учи в Берлин и първата му концертна програма от 1963 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.16", "title": " Дариха палката и фрака на Емил Чакъров на музея в Бургас\t"}
