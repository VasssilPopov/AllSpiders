{"url": "https://trud.bg/%d1%81-224-000-%d0%bb%d0%b2-%d0%bc%d0%b0%d1%82%d0%b5%d0%bc%d0%b0%d1%82%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%b3%d0%b8%d0%bc%d0%bd%d0%b0%d0%b7%d0%b8%d1%8f-%d0%b2-%d1%88%d1%83%d0%bc%d0%b5/", "text": "  Министерство на образованието отпусна 224 446 лв. на Прирородо-математическата гимназия „Нанчо Попович“ в Шумен за техническо оборудване и обновяване на спортната база. 15 кабинета в школото /от общо 31 б.а./ ще се сдобият с интерактивни дъски и учителите ще могат да преподават електронни уроци. Школото ще закупи и 60 нови компютри, така ще замени старите, които са още от 2009 г. Новото оборудване е много важно и заради ежегодното домакинство на гимназията на турнира „Джон Атанасов“, каза зам.директорът Вилиола Любенова и уточни, че от последното му издание имат двама бронзови медалисти. С половината от отпуснатите целеви средства ще се преасфалтира и изгради комбинирано волейболно и баскетболно игрище в двора на гимназията. През юни догодина баскетболният тим на училището ще участва на първенство в Сърбия и така ще има подходящи условия за тренировки. Очаква се още три училища в Шумен да получат целеви средства от министерството до края на годината. Въпросът за обновяване на школската материална база в града е бил поставен пред министър Красимир Вълчев и той е откликнал своевременно. Както „Труд“ писа, в Шумен други четири училища ще бъдат изцяло обновени за 13 млн.лв. по ОП „Региони в растеж“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " С 224 000 лв. математическата гимназия в Шумен обновява кабинети и игрище"}
{"url": "https://trud.bg/%d0%b7%d0%b8%d0%bc%d0%b5%d0%bd-%d1%81%d1%8a%d0%bd-%d0%b7%d0%b0-%d0%b7%d0%b8%d0%bc%d0%bd%d0%b8%d1%8f-%d1%82%d1%83%d1%80%d0%b8%d0%b7%d1%8a%d0%bc/", "text": "Четири основни зимни курорта, общо около 200 километра ски писти и 90 съоръжения за зимен туризъм – с тези показатели България се стреми да привлече туристи от целия свят, когато падне сняг. Няколко дестинации успяват – Банско, Боровец, Пампорово и София, заради близостта на Витоша планина. Но останалата част от страната е потънала в дълбок зимен сън, когато става въпрос за развиване на зимен туризъм. В същото време няколко неправителствени организации, нарекли себе си „природозащитни“, от години правят всичко възможно да спрат опитите за инвестиции и в четирите изброени дестинации. На фона на случващото се в съседните ни държави и в малко по-далечни, но преки източноевропейски наши конкуренти в областта на зимния туризъм, в този сектор страната ни ще изостане сериозно, ако ситуацията остане без изход. Например към 2015 година Турция започна огромна инвестиция за изграждането на три зимни курорта. Друг съсед – Македония влага милиони евро в ски центъра Кожуф. Сърбия разполага с 27 курорта и изгражда лифтове и съоръжения в борбата за привличане на любителите на белите спортове. Дори Косово е напът да стане популярна ски дестинация, защото и там отделят значителни средства за зимен туризъм. А когато стане дума за по-отдалечените Чехия и Словения – първата разполага със 170 зимни курорта, а втората с 44. Фактите за големите европейски държави са още по-впечатляващи. Броят на зимните курорти в Австрия е 260, има 3313 лифта, 50 млн. индивидуални ски посещения, 20 млн. пристигащи чужди туристи и 22 500 км писти. 80% от ски зоните са на надморска височина от 1400 до 2200 м. Франция има 360 курорта, с 4242 лифта, 79 млн. пристигащи чужди скиори и 30 000 км писти. Италия – 260 курорта, 2583 съоръжения, 41 млн. скиори и 28 000 км писти. Швейцария – 240 курорта, 2284 лифта, 11 млн. туристи и около 20 000 км писти. В тази картина страната ни прави чудеса, докарвайки стотици хиляди гости в Банско (където дори се провеждат кръгове от Световната купа), както и в Боровец и Пампорово. Но инвестициите буквално се спират и то с абсурдни аргументи, идващи от няколкото „екологични“ организации от коалицията „За да остане природа в България“. Като тези аргументи дори не могат да се нарекат природозащитни, защото просто не са такива. Могат да бъдат определени като финансови, лобистки, но не и като екологични. Защото в нито една европейска държава, било тя в ЕС или извън него, не е проблем, камо ли екологичен, изграждането на лифтове и писти. Само у нас се натрапват изкуствено създадени митове, че развиването на зимния туризъм едва ли не ще унищожи природата. Навсякъде е точно обратното – този вид туризъм е природосъобразен и не противоречи по никакъв начин на опазването на околната среда, напротив, подпомага го. Защото освен бизнес, зимните спортове са и здраве. Но вместо да стане държавна политика, изграждането на ски зоните се спира заради няколко десетки „еколози“, които са намерили сериозна бизнес ниша със своя рекет над институциите. В момента, в който те надигнат глас, властта се парализира и се поддава на изнудването, което спира всякакви инвестиции. А България е страна с огромен потенциал – има планини като Родопите, Рила, Витоша, към които има огромен интерес от цял свят, както и самите от българи. Това е сериозна възможност за развитие на регионите. Защото в Европа именно планинските населени места са най-богатите и проспериращите, за разлика от България, където те се обезлюдяват поради липса на препитание и възможност за развитие. Как така при 6-7 милиона кубика годишна сеч в България, най-проблемно е там където трябва да има лифт или писта. Става дума за няколко стотици кубика – защо не са проблем далекопроводите, които са над 60 000 километра на територията на страната ни. Те минават през всякакви защитени местности. Дали е просека за далекопровод или лифт, значение няма.  Но държавата се поддава на умишления саботаж на така наречените „зелени“ и това трябва да спре.", "date": "2017.12.05", "title": " Зимен сън за зимния туризъм"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b0%d1%82%d0%b0-%d0%b5%d0%bb%d1%85%d0%b0-%d0%bd%d0%b0-%d1%81%d0%be%d1%84%d0%b8%d1%8f-%d0%b3%d1%80%d0%b5%d0%b9%d0%bd%d0%b0-%d1%81%d0%bd%d0%b8%d0%bc%d0%ba%d0%b8/", "text": "Точно в 19 часа тази вечер бяха запалени светлините на Коледната елха на София, след като на 1 декември празникът беше отложен заради лошото време. Тържеството започна в 17.30 часа с участието на деца от столични вокални групи. Запалването на светлините бе съпътствано от празнична заря. На церемонията присъстваха кметът на София Йорданка Фанъдкова и заместникът й д-р Тодор Чобанов. Коледното дърво, което ще радва столичани и гостите на София е с височина 10 метра и е украсено с около 30 000 лампички и гирлянди, които са с обща дължина 2500 метра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Коледната елха на София грейна (СНИМКИ)"}
{"url": "https://trud.bg/%d1%80%d1%83%d0%bc%d0%b5%d0%bd-%d0%be%d0%b2%d1%87%d0%b0%d1%80%d0%be%d0%b2-%d0%b4%d0%b0%d0%bb%d0%b0%d0%b2%d0%b5%d1%80%d0%b0-%d0%b1%d0%b5%d0%bb%d0%b5%d0%bd%d0%b5-%d0%bd%d1%8f%d0%bc/", "text": "Няма цена от 10 милиарда за АЕЦ „Белене”. Цената е договорена и тя е 4 милиарда. Това каза бившият министър на икономиката и енергетиката Румен Овчаров по  . „От тези 4 милиарда 1 милиард вече платихме. Оборудването е тук, техническият проект – 200 милиона, също е тук“, поясни той. Далавера „Белене” няма, категоричен беше бившият енергиен министър. По думите му проектът „Белене” е необходим на България от гледна точка на покриване на нашето собствено потребление. И не е само защото ще спрем тецовете след 4-5 г., те просто изчерпват ресурса си на експлоатация, уточни той. „Да си представим, че след 10 или 15 г. всички автомобили в България се движат на електроенергия. И всеки като се прибере вечерта, си вкарва щепсела в контакта и зарежда автомобила си, за да може да отиде на работа. Зарежда например 20 киловатчаса, това са 15 млрд. киловатчаса за година, това е в момента производството на двата реактора в Козлодуй”, посочи Овчаров. „АЕЦ „Белене” не беше спряна поради това, че няма достатъчно добри и надеждни експертни оценки за това, че тя е необходима, ефективна и жизнеспособна, а по чисто политическо решение, и то на чуждо правителство. Проектът беше прекратен в началото на 2012 г. след визитата на държавния секретар на САЩ”, посочи той. „Не очаквах, че учените от БАН ще посмеят въобще да кажат, че „Белене” е жизнеспособен енергиен проект, но от друга страна, ми се струва, че и радостта на тези, които си мислят, че АЕЦ „Белене” ще бъде строена, е малко преждевременна”, подчерта Овчаров по повод доклада на БАН. „Като гледам, всички „експертни” структури и енергийни експерти, които са на хранилката на разни американски фондации, вече тръгнаха срещу проекта и срещу доклада на БАН”, допълни той. Според Овчаров, ако искаме да вървим в посока на изграждане, трябва да има политически консенсус между всички партии в парламента. По думите му е нужен и ясен обществен контрол върху този проект, за да не се допусне източване на средства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Румен Овчаров: Далавера „Белене” няма и няма цена от 10 милиарда"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be%d1%82%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d1%81%d0%bc%d0%be/", "text": "Частичното бедствено положение в община Смолян е отменено тази вечер в 18 часа, съобщи  . Пътищата за селата Мугла, Горово и Киселчово са отворени само за високопроходима техника. Продължават аварийно-възстановителните дейности на засегнатите места. Навсякъде са доставени хляб и хранителни продукти, съобщиха от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Отмениха бедственото положение в Смолянско"}
{"url": "https://trud.bg/%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d0%bc%d0%b5-%d1%81-%d0%b5%d0%b3%d0%b8%d0%bf%d0%b5%d1%82-%d0%b7%d0%b0-%d0%ba%d0%be%d0%bd%d1%82%d1%80%d0%be%d0%bb%d0%b0/", "text": "Представители на БФС водят преговори със световноизвестния треньор Ектор Купер за организирането на приятелски мач между България и Египет, съобщи БЛИЦ. Аржентинският специалист е начело на „фараоните“ от 2015 година и успя да ги класира за мондиала в Русия. Ако всичко приключи благополучно, двубоят ще се играе през март – на 19 или на 27, когато има две определени от ФИФА дати за контроли. Все още не е ясно и къде ще се състои срещата. По-вероятно е мачът да е в София. Египет се падна в една група на финалите на световното с домакина Русия, Саудитска Арабия и Уругвай. Има вероятност, освен с Египет, да премерим сили с още един съперник, също финалист на Мондиал 2018. Само преди месец България победи класиралия се за най-големия футболен форум тим на Саудитска Арабия в Лисабон с 1:0. Снимка: Twitter", "date": "2017.12.05", "title": " Преговаряме с Египет за контрола"}
{"url": "https://trud.bg/%d1%80%d0%b0%d0%b1%d0%be%d1%82%d0%bd%d0%b8%d0%ba-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8-%d0%b8%d0%b7%d0%bf%d0%b8%d1%82a%d0%bd%d0%b8%d1%8f-%d0%bd%d0%b0-%d0%b2%d0%be%d0%b5/", "text": "Работник на военния завод „Терем – Летец” пострада при изпитване на военен хеликоптер на летище „Враждебна”, съобщи  . Хеликоптерът Ми-24 се е завъртял на пистата по време на изпитанието и е повлякъл инженер Йорданов. Мъжът е приет в болница „Царица Йоанна” с открита рана в отделението по ортопедия и травматология. Военният министър Каракачанов е възложил проверка основно на това дали има нарушение на трудовата дисциплина. Военният вертолет Ми-24 е руска машина. Тя е била в халето на „Терем” за удължаване на ресурса й със седем години. Вертолетът трябва да бъде предаден на авиобаза „Крумово” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Работник пострада при изпитaния на военен хеликоптер на летище „Враждебна”\t\t\t"}
{"url": "https://trud.bg/%d1%80%d0%b5%d1%82%d1%80%d0%be%d0%b3%d1%80%d0%b0%d0%b4%d0%bd%d0%b8%d1%8f%d1%82-%d0%bc%d0%b5%d1%80%d0%ba%d1%83%d1%80%d0%b8%d0%b9-%d1%81%d0%b5-%d0%bd%d0%b0%d0%b4%d1%81%d0%bc%d0%b8%d0%b2%d0%b0-%d0%bd/", "text": "Меркурий е ретрограден в Стрелец за последен път през 2017 година. У мнозина ще се изяви стремежът да намерят своето място под слънцето. В минали прераждания са се захващали с много неща наведнъж, но нищо не са довеждали докрай. Настъпил е моментът разпиляността им да се концентрира в намерение и цел с помощта на хората, сред които живеят. Осъзнаването на смисъла на такава промяна ще доведе и до промяна в живота на тези хора. Неосъзнаването ще се изрази в добри намерения и силни думи без покритие. В случая е важно да бъде осъзнат смисълът на промяната, а не да бъде предприета по време на ретроградното движение на планетата, защото няма да доведе до добър край. По време на това обратно движение на Меркурий и заради факта, че е в Стрелец – знака на промените, пътуванията, авантюрите, у мнозина ще се засили пасивността в очакване на чудото животът  им да се промени към по-добро. И тъй като това няма да се случи, ще се превърнат в неудачници и мърморковци, бликващи от недоволство, заради погрешна оценка на действителността, която сами са направили, но ще търсят вината в някой друг. Това важи и за политиците у нас и по света, които през този период трудно ще намират верните думи, а Меркурий ще им се надсмива, като ги  подтиква към вербална агресия, от която веднага ще си патят. Всяко денонощие от ретроградността на Меркурий има сила на влияние точно една година. Или влиянието на Меркурий, ако предприетите от политиците и от всеки човек в разумна възраст действия, са необмислени или са плод на импулсивно решение в личен план, икономиката, финансите, политическите договорености, ще действа 20 години и  ще носи своите негативи, ако при всяка следваща ретроградност, който се случва три или четири пъти в годината, не бъдат коригирани. Очаква се в сряда премиерът Бойко Борисов да бъде домакин на лидерите на Западните Балкани и Световната банка в София. Форумът на най-високо ниво се случва дни преди страната да поеме председателството на Съвета на ЕС. В случая Меркурий със своята ретроградност няма да пречи, ако бъдат спазени няколко изисквания, които ни налага съвпадението на личната година на България и нейния премиер Борисов. Форумът ще бъде успешен, ако българската страна – домакин в лицето на министър-председателя, действа без прибързани изказвания, с умереност и такт при разговорите. Бъде ли спазено това задължително изискване, месецът обещава глобални положителни промени, а дните на форума – дипломация при разговорите, нови полезни познанства и възможности за бъдещи договорености, които трябва да се случат след 23 декември. Спази ли се малкото, което изисква Меркурий, успехът е гарантиран, иначе – провал. Меркурий отново е добронамерен към Борисов и за срещата с му с лидерите на Гърция, Румъния и Сърбия, която предстои на 8 декември. Неговата лична година на съдбовно подчинение е в добро съчетание с  месеца му на глобална промяна и с ден на умение да налага идеите си с лекота. Проблеми не се очертават, но са възможни провокации на платени демонстранти, следствие от подобряващите се отношения на  България с Македония. Около 14 декември се очакват протести на зелени организации против новия устройствен план за Национален парк „Пирин“. Те категорично няма да са успешни, защото денят, въпреки че е предпоставка за глобална промяна, е носител на трудно контролируеми емоции, които  ще противопоставят досега единни в исканията си хора. На 4-и декември председателят на парламентарната група на ГЕРБ Цветан Цветанов замина на форум по сигурността в САЩ в личната му година на трудности, породени от странични и неочаквани фактори, в месец на анализ и осъзнаване на грешките, и в ден на кармична разплата, която може да бъде предизвикана от разногласие при обсъждане на възможностите за сътрудничество. Ретроградният Меркурий категорично му забранява подписване на спогодби или определяне на дати за подписването им до 23.12. Цар Симеон Втори е в лична година на глобална промяна, която е добра за приключване на спора с имотите, в месец на кармична разплата, която също е крайно време да приключи. Царят е в правото си и неговата позиция е по-силната. Ако управляващите, които и да са те, допуснат България да бъде осъдена в Страсбург, това ще утежни нейната карма, а потърпевши ще са всички българи.  Денят 4.12, когато държавата обяви, че трябва нарочен закон за уреждане на въпросите с имотите на царското семейство, носи нови познанства за Симеон Саксгобургготски, нови срещи и разговори, които е редно да проведе в началото на следващата година. Те ще обърнат в негова полза решението, но и в полза на България. Тридневното посещение на президента Румен Радев във Франция завършва днес. Меркурий обаче вече е ретрограден. Президентът е заминал за визитата си в лична година на анализ, в месец на ново начало и в личен ден на промени и пътувания. Дотук добре, но ретроградността на Меркурий му забранява да подписва договори на междудържавно ниво. Съвпадът на ретроградния Меркурий със Сатурн ще го вади от действителността, ще пречи на реалната преценка на обстоятелствата, а мнението му няма да е правилно, както и оценките, които ще даде по време и след приключване на срещата. Склонен е към импулсивни  решения, за да блесне, а домакините ще бъдат дискретно озадачени и ще се питат що за човек не по-мярка за поста са си избрали българите за президент. На 14 и 15 декември Европейският съвет ще направи преглед на актуалното развитие на преговорите за Брекзит. Лидерите ще направят нова оценка на напредъка за излизане на Обединеното кралство от ЕС. Срещата  не е насрочена в подходящия период, поради което няма доведе до очаквания положителен резултат. На британците няма да им бъде финансово лесно да излязат от предстоящите трусове, които още са химерични, но стоят на прага им. Правата на гражданите, дори и да бъдат съхранени, няма да са в степента, на която се надяват те, а противопоставянето на Ирландия ще продължи с още по голяма активност. Невъзможно е финансовите задължения да бъдат договорени, предоговорени или финализирани във времето на ретроградния Меркурий, защото няма да донесат положителен резултат за двете страни. Ако това договаряне се случи сега, Великобритания ще се окаже обедняла повече от очакваното и с предстоящ ускорен отлив на интелектуалци и фирми от големия бизнес, на финансови институции, които ще се преместят в друга държава, ако вече не са го сторили.", "date": "2017.12.05", "title": " Ретроградният Меркурий се надсмива  над политиците\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%bf%d1%80%d0%b8-%d1%87%d0%b8%d1%81%d1%82%d0%ba%d0%b0%d1%82%d0%b0-%d0%b2-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0/", "text": "Повечето задържани саудитци по време на чистката в страната, проведена на 4 ноември, са се съгласили да заплатят различни суми, за да бъдат пуснати на свобода, предава AFP, като се позовава на съобщение от местния Главен прокурор. „Повечето задържани по обвинение за корупция са се съгласили на споразумения със съда. Необходимите подготвителни работи за споразуменията са пред завършек“, заяви Шейх Сауд ал Мойеб, чрез съобщение, в което се уточнява, че задържаните в момента са 159 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Задържаните при чистката в Саудитска Арабия са се съгласили да платят за свободата си"}
{"url": "https://trud.bg/%d1%80%d1%83%d1%81%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%b1%d0%be%d0%b9%d0%ba%d0%be%d1%82%d0%b8%d1%80%d0%b0-%d0%bf%d1%8c%d0%be%d0%bd%d0%b3%d1%87%d0%b0%d0%bd/", "text": "Русия може да бойкотира зимните олимпийски игри в Пьонгчан, независимо от решението на Международния олимпийски комитет (МОК) дали да допусне спортисти от страната на състезанията през февруари. Късно снощи завърши заседанието на Изпълнителното бюро на комитета в Лозана, което трябваше да вземе отношение по доклада на комисия под ръководството на един от членовете – Денис Освалд. Органът разследва твърденията, че в Русия е имало държавна програма за допингиране на спортисти. Още преди обяваването на официалното решение тръгнаха слухове, че на руските спортисти ще бъде позволено да участват под неутрален флаг. Появи се и информация, че доставчикът на екипировка „Найк“ е получил поръчка за изработване на екипи в неутралния бял цвят без знамето и герба на страната. Ден преди това Дмитрий Песков, говорител на руския президент Владимир Путин, обяви, че бойкот не се обсъжда. Вчера обаче шефът на руската федерация по фигурно пързаляне Александър Горшков съобщи, че решението на МОК ще бъде обсъдено на събранието на Руския олимпийски комитет на 12 декември. „Ще защитаваме интересите на нашите спортисти и нашата страна“, коригира позицията си Песков. Дори да бъдат допуснати до участие на игрите, руските спортисти ще станат обект на изключително строг допинг контрол, обяви шефът на медицинската комисия на МОК Ричард Бъджет. „Проверявали сме ги повече от всички останали – заяви Бъджет. – Към руснаците има изисквания, които не сме прилагали спрямо другите. До този момент са направени общо 7000 теста, а до началото на игрите ще станат 20 000.“", "date": "2017.12.05", "title": " Русия може да бойкотира Пьонгчан"}
{"url": "https://trud.bg/%d0%bf%d1%80%d0%be%d1%84-%d0%b4-%d1%80-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b0-%d1%82%d0%b8%d0%bc%d1%87%d0%b5%d0%b2%d0%b0-%d0%bc%d0%be%d1%80%d0%b0%d1%82%d0%be%d1%80%d0%b8%d1%83%d0%bc/", "text": "Мораториумът върху експерименталните лекарства е временно явление. На това мнение е проф. д-р Константа Тимчева, национален консултант по онкология. По   прогнозира, че парламентът ще прегласува мораториума още преди изтичането на едната година, за която е наложен. „Да успокоя пациентите – няма да има прекъсване на лечение и липса на медикаменти, ситуацията не е патова. Те ще се лекуват”, категорична е Тимчева. Тя заяви също, че нашите болни се лекуват с най-съвременните и ефективни медикаменти, които са достъпни на европейския пазар. „Получаваме много съвременно лечение, въпреки че сме малка страна”, категорична е тя. Според лекарят по-големият проблем със скъпоструващите лекарства е липсата на контрол. „Здравната каса трябва да контролира, защото тя плаща лечението”, категорична беше Константа Тимчева, но обясни парадокса в системата – тези лекарства се назначават според специфичните биомаркери на всеки болен. Те се плащат от лекарствените фирми, които осигуряват лечението, а не от НЗОК. „Касата трябва да ги плаща, за да контролира след това употребата на тези медикаменти”, категорична е Тимчева. Тя добави, че настоящата ситуация е много по-добре в сравнение с тази преди 2010 г., когато е функционирала друга наредба. „Тогава всеки болен се представяше пред централна комисия в Здравното министерство и там се разглеждаха документите и се решаваше тяхната съдба. Тази бюрократична процедура отнемаше толкова време, че много от болните не дочакаха терапията”, пояснява Тимчева. В момента е обратното – всяко скъпоструващо лечение може да бъде изписано веднага на даден пациент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Проф. д-р Константа Тимчева: Мораториумът върху експерименталните лекарства е временен"}
{"url": "https://trud.bg/37-%d0%b3%d0%be%d0%b4%d0%b8%d1%88%d0%b5%d0%bd-%d1%86%d0%b8%d0%b3%d0%b0%d0%bd%d0%b8%d0%bd-%d0%be%d1%82-%d1%80%d0%be%d0%b7%d0%b8%d0%bd%d0%be-%d0%b8%d0%b7%d0%b3%d0%be%d1%80%d1%8f-%d0%b7%d0%b0%d1%80%d0%b0/", "text": "Марихуана е била иззета от 37-годишен циганин в пловдивското село Розино. По време на полицейска проверка в неделя той бил засечен да носи две топчета с наркотика. Извършителят е бил отведен за срок до 24 часа в РУ на МВР – Карлово, където е образувано бързо производство, а за случая е уведомена и Районната прокуратура. През последното денонощие на територията на Областна дирекция на МВР – Пловдив са регистрирани 20 криминални престъпления – 7 кражби, наркотици, пожар и 11 други. Разкрити са 13 престъпления. Регистрирани са и 7 катастрофи с осем ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " 37-годишен циганин от Розино изгоря заради 2 топчета с марихуана"}
{"url": "https://trud.bg/%d0%b7%d0%b0%d0%bc%d0%b5%d1%81%d0%b5%d0%bd-%d0%bb%d0%b8-%d0%b5-%d0%bc%d0%b0%d1%80%d0%b5%d1%88%d0%ba%d0%b8-%d0%b2-%d0%bd%d0%b5%d0%b7%d0%b0%d0%ba%d0%be%d0%bd%d0%b5%d0%bd-%d0%b8%d0%b7%d0%bd%d0%be%d1%81/", "text": "На въпрос на “Труд”, свързан ли е бизнесът на Веселин Марешки със злоупотреби, главният прокурор Сотир Цацаров отговори, че засега няма данни, фирми, свързани с лидера на “Воля” да са замесени в същите престъпни схеми, които разкриха спецпрокуратурата и ГДБОП след проведената акцията по пресичането на незаконен износ на медикаменти от страната за милиони левове. Разследването обаче продължава и не се знае чии други имена, освен установените в престъпната дейност, ще излязат наяве, коментира още Цацаров. Той допълни, че повече информация по случая прокуратурата ще изнесе в края на седмицата или в началото на следващата. Припомняме, че на 2-ри ноември ГДБОП и спецпрокуратурата обявиха резултатите от акция, проведена след 6-месечно наблюдение на престъпна група за нелегален експорт на лекарства. Мозъкът на схемата се оказа сириец с български паспорт – Амир Мохамед, който е бизнесмен и магистър-фармацевт, но от 2011 г. няма право да упражнява професията си, тъй като е бил уличен в източване на ДДС. Износът на скъпи лекарства Амир организирал, използвайки връзките си в болничните среди. В незаконната дейност е участвал и управител на столична болница. Тепърва ще се установява има ли други подобни схеми и кои лица са замесени в тях. През октомври разследване Валя Ахчиева установи контрабанден внос от Турция на скъпоструващото лекарство “Хумира”. Доставчикът “Фармнет” снабдявал с него аптеки “Марешки”. По този начин се източва НЗОК като механизмът е следният: в оригиналната опаковка от САЩ, се поставя контрабандна турска “Хумира” и тя се дава на българските пациенти. За медикамента плаща НЗОК. Извадената оригинална се поставя във фалшива опаковка и отива за паралелен износ.", "date": "2017.12.05", "title": " Замесен ли е Марешки в незаконен износ на лекарства"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d0%b7%d0%be%d0%b2%d0%b0-%d0%be%d0%b8%d1%81%d1%80-%d0%b4%d0%b0-%d0%bf%d1%80%d0%b8/", "text": "Президентът Румен Радев призова днес Организацията за икономическо сътрудничество и развитие /ОИСР/ да признае усилията на България през последните години за постигане на пълноправно членство. На среща с генералния секретар на Организацията Анхел Гурия в Париж, българският държавен глава посочи, че страната ни е член на Европейския съюз от десет години, отговаря на критериите за членство и е част от всички работни органи на ОИСР, съобщиха от пресслужбата на държавния глава. „Кандидатурата на България за членство се подкрепя и от всички 22 държави-членки на ЕС, които участват и в ОИСР“, заяви Румен Радев и добави, че въпреки че не е член на Организацията, България спазва и работи за утвърждаването на определените от нея международни стандарти в търговията. Анхел Гурия потвърди готовността на ОИСР за засилено сътрудничество с България по време на Българското председателство на Съвета на ЕС и открои образованието, здравеопазването и други сфери, в които може да бъде задълбочено двустранното партньорство с България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Президентът Радев призова ОИСР да признае постигнатото от България по критериите за членство"}
{"url": "https://trud.bg/%d0%ba%d0%be%d0%b8-%d1%81%d0%b0-%d0%be%d1%82%d0%b3%d0%be%d0%b2%d0%be%d1%80%d0%b8%d1%82%d0%b5-%d0%ba%d0%be%d0%b8%d1%82%d0%be-%d0%bf%d1%80%d0%be%d0%ba%d0%be%d0%bf%d0%b8%d0%b5%d0%b2-%d0%bd%d0%b0%d0%b8/", "text": "Зададената от управляващите тема за ревизия на приватизацията превъзбуди до крайност лицата пряко замесени в събитията преди 20 години. Един от тях дори за първи път коментира придобитите активи, в опит да се защити предварително от евентуален негативен за него развой на разследванията относно раздържавяването на българската икономика. Става дума за бизнесмена Иво Прокопиев, когото в последните години познаваме като модерен и съвременен предприемач, чийто бизнес няма нищо общо с държавата и не се влияе от актуалната политическа обстановка в страната. С държавата нямат общо и неговите медии, в следствие което те могат да си позволят ролята на морален ментор, стожер на демокрацията и ценностите в обществото. Или поне така заявяват издателят Прокопиев и неговата съпруга, заедно ръководещи семейната империя. Впрочем – донякъде са прави. Наистина медиите им не зависят от това до колко са купувани и търсени от гражданите на държавата. Те не работят на пазарен принцип, защото разчитат на щедрите субсидии от фондации и други спонсори. Факт, който самите Прокопиеви охотно съобщават, хвалейки се, че по този начин журналистите им са независими от политическата конюнктура. Тези журналисти са съставен елемент от така наречените „правилни медии“. Те са основен комуникационен канал, по който се информират правилните хора в българското общество. Въпросните хора са модерни, ако споделят във фейсбук линкове от умнокрасивите издания. Ако не го правят – моментално остракиране. Правилните медии са основна брънка на корпорацията. Заедно с нея съществуват в удивителен синхрон и ред други изглеждащи готино начинания, които правят Прокопиевата империя привлекателна за активните българи. Те харесват фамилията, фамилията ги харесва тях. Всеки, който дръзне да критикува по някакъв начин групировката, е веднага заклеймен в служба на злото и мафията. В този розов балон, гарниран (от година) с партийна глазура живееше до съвсем скоро бизнесменът Прокопиев – горд собственик на бизнеси за милиони, на правилните медии, на правилните партии, политици, магистрати, НПО-та, фейсбук коментатори. Успелият млад мъж безспорно успя да придобие щемпел за единствената и неповторима истина – той казва кой може да влезе в парламента, в институциите, в медиите. Всесилният капиталец се явяваше на практика в ролята на своего рода бюро по труда. Ако не му хареса кандидатурата за някой пост (без значение какъв – съд, банка, регулатор), то неминуемо се появяваше изпълнена с внушения, епитети и квалификации статия в „готините“ сайтове, след което материалът се разпространява в социалните мрежи от служителите на корпорацията, след което се появява нов пасквил, повтарящ същите манипулации, но този път съдържащ в себе си констатацията, че (свързаните с Прокопиев) граждани са упражнили небивал натиск към институциите. След това резултатът е ясен.  Изведнъж, обаче, нещо в системата заскърца. Оказа се, че управляващите държат на предизборното си обещание и наистина започна разговорът за приватизацията. Дали ще се стигне до промяна в Конституцията, в Наказателния кодекс, до обвинения от прокуратурата – това е тема за юристите. Но тема на цялото общество (Не Прокопиевото, а истинското общество) е изясняването до край на висящия от години въпрос – как всъщност бе раздържавена българската икономика? Явно отговорът притесни искрено готиния бизнесмен Прокопиев. Това се вижда по две линии. 1. За първи път той даде интервю (макар и в контролирана от него медия), в което се оправдаваше за приватизирания от него „Каолин“ – предприятие, което е монопол в добива на кварцов пясък не само в България, но и на Балканите. Дотук Иво Прокопиев имаше навика да обикаля телевизиите единствено, за да размахва пръст на този или онзи бизнес конкурент, разбира се от позицията на морален ментор, държащ авторските права за издаване на истинската и непогрешима истина на наша територия. 2. Паралелно с интервюто Добрият олигарх активира всичките си ресурси (ръководени от него партии, политици, магистрати, медии, НПО-та и фейсбук псевдо общественици) за удари хаотично и напосоки по обичайните му цели – неудобни за Прокопиевата империя структури, които не се притесняват да зададат въпросите за приватизацията. За разлика от други случаи, в които действията на контролираната от кръга „Капитал“ организация бяха изпипани по конец, този път очевидно мероприятията не произвеждат нужния ефект. Не се вписват в дневния ред на обществото, не са важни за никого, хората не им обръщат внимание. Силно учудващо е да видиш как майстори в занаята се дънят по елементарен начин, как изкусни снайперисти в стрелба и омаскаряване на набелязани мишени, днес стрелят неточно, стрелят в тъмното. Причината за отчаяния натиск е само една. Добрият бизнесмен Прокопиев е силно притеснен, че активните българи, на които до скоро бе първи любимец, може да научат някой нечистоплътни и не съвсем морални моменти от рязкото му замогване. Могат да разберат кой всъщност е успелият млад мъж на българския Преход, как на 28 години се събуди приказно богат като в приказките на Шехерезада. Приказка, но не за първия милион, а за първите сто милиона. Прокопиев се притеснява, но приказката за приватизацията започна да се разказва. А той е основен участник в нея. И тъй като очевидно има желание (вече) да говори (и излезе от сенките), то нека му зададем десет кратки въпроса, свързани с приватизирания от него „Каолин“. Питания, които приятелите на Прокопиев от „Терминал 3“ едва ли ще отправят по адрес на лидера на корпорацията, към която се отнасят и списващите тази медия. А кой точно влиза в корпорацията прочетохме в стенограмите „Арго“, няма нужда да отделяме излишно време на конкретните имена. Там прочетохме и кой точно е техният шеф – самият г-н Прокопиев. Често самоетикетиращ се като прозападен, продемократичен реформатор, чийто успех дразни завистниците. Успял млад мъж накратко казано – той лично нарича себе си така. И в името на опазването на безукорната му и най-чиста в българската история биография, ще си позволим да отправим нашите въпроси към него. А те са: 1. Защо белгийският инвеститор „Сибелко“ (световен лидер в добива на строителни материали) се отказва от закупуването на „Каолин“? 2. Вярно ли е, че чуждите инвеститори са изгонени благодарение на политическите контакти на г-н Иво Прокопиев? Припомняме, че Прокопиев е близък приятел на Никола Николов (депутат от СДС, шеф на икономическата комисия в доминираното от синята партия 38-мо НС) и неофициален (но основен) икономически съветник на премиера Иван Костов (1997-2001г.) 3. Продемократичен модел ли е изритването на големи чужди инвеститори, които са кандидат-купувачи на даден доходоносен актив, за да може на тяхно място да бъдат уредени „наши момчета“? 4. Вярно ли е, че белгийците предлагат 20 милиона долара за „Каолин“ (с възможност за нарастване на цената до 30, в зависимост от преговорите), което е близо 10 пъти по-малко от 3-те милиона долара, предложени (реално платени доста по-малко) от бизнесмена Иво Прокопиев? 5. Защо издател на вестник в София има интерес от приватизиране на предприятие за добив на строителни материали в Разград? Каква е връзката на журналиста Прокопиев с бизнес, меко казано в коренно противоположна сфера от неговото поле на изява? И има ли нещо общо с този интерес близкият контакт на Прокопиев с Никола Николов, председател на парламентарната икономическа комисия и главно действащо лице в приватизацията през мандата на синьото правителство. Ако е така – как сините управляващи са преценили, че журналист, без грам опит в този отрасъл, е идеалният собственик на „Каолин“? Или просто става дума за познатата схема: Премиер към депутат (или обратното) – абе, я измисли нещо там за едно наше момче. Без значение какво, къде и знанията/уменията/експертизата на момчето. 6. Защо прозападният бизнесмен Иво Прокопиев приватизира „Каолин“, използвайки РМД (дума станала нарицателна за грабеж и измама)? Не е ли прозападно да кандидатстваш с твоята фирма за дадена процедура? Защо „РМД Каолин-98“, а не „Алфа Финанс“? 7. Защо Иво Прокопиев е единственият кандидат да приватизира „Каолин“? Кой осигури на младото момче липсата на конкуренция и продемократична европейска практика ли е монополът? 8. Как цената на „Каолин“ бе намалена до 3 милиона долара? 9. Защо Прокопиев не плаща дори видимо обезценената цена, а измисля схема, по която да намали значително дори и занижената сума, принуждавайки държавата за втори път да пие чаша студена вода? 10. Реформаторски ли звучи фактът, че прокурорката по делото „Прокопиев“ на практика се отказва в зала от повдигнатото обвинение? Това ли е съдебната реформа, за която говори Иво Прокопиев през своите издания? Да подчини държавното обвинение ли е мечтата на успелия млад мъж? Явно това му е мечтата. Но дотук не е успял, въпреки всички ресурси, които хвърли за това. И днес е видимо притеснен. Защото в обществото все по-често ще бъдат задавани изброените десет въпроса. Защото в тях се крият два чакани от десетилетия отговора: Как 26 годишният невръстен журналист само за две години успя да забогатее с над 100 милиона?  Как бе проведена приватизацията през мандата на премиера Иван Костов? Или поне по-голямата част от нея.", "date": "2017.12.05", "title": " Кои са отговорите, които Прокопиев наистина дължи на обществото?\t\t\t"}
{"url": "https://trud.bg/%d0%b0%d0%bd%d1%82%d0%b8%d0%ba%d0%be%d0%bc%d1%83%d0%bd%d0%b8%d1%81%d1%82%d0%b8-%d1%81%d1%8e%d0%bb%d0%b5%d0%b9%d0%bc%d0%b0%d0%bd-%d0%bf%d0%b0%d1%88%d0%b0-%d0%b8-%d0%b6%d0%be%d0%b7%d0%b5%d1%84-%d1%84/", "text": "През 1989 г. излезе и на български книгата на Збигнев Бжежински „Големият провал на комунизма“, в която той сравнява различните източноевропейски страни и пише, че България е най-стабилната страна, в която няма криза, и наличието на социални групи, които да дестабилизират системата. И това е така, за разлика от СССР и останалите източноевропейски страни, в които има известни дисиденти. Жельо Желев, най-известният критик на системата, който ще стане след това и президент, работи в Института по култура, заедно с дъщерята на Людмила Живкова, а месец след 10 ноември 1989 г. заяви в дискусия по телевизията, че е марксист, а Маркс е човекът, който говори за бъдещото общество като комунизъм, т.е. в този смисъл подкрепя и комунизма. Рухването на системата не дойде с помощта на антикомунисти, които по това време ги нямаше, а по геополитически причини чрез преврат, с помощта на едно посолство. След 1989 г. обаче изведнъж, както става при другите големи промени у нас, изведнъж се появиха стотици антикомунисти, които започнаха да обясняват какви борци са били и как са „репресирани“. 28 години след 1989 г. те водят битка с „комунизма“, който не е съществувал у нас изобщо, а онези, които казваха, че ще го „строят“, се отказаха от него още по горбачовите времена. След Освобождението така се появяват хиляди поборници, които се оказва, че са се борили срещу Османската империя. След 1944 г. изникват купища „активни борци срещу фашизма и капитализма“. Тогава обаче е имало все пак някаква борба, имало е хора, които са умирали в нея. Покрай тях са се опитали да се вредят след това и хиляди нагаждачи. Какво представляват обаче днешните антикомунисти, които водят битка срещу „комунизма“, който всъщност не е съществувал, а тези, които са искали да го построят в бъдещето, преди три десетилетия се отказаха от него и всички идеи, с които той е свързан? Можем да ги обособим в два основни морално-психологически модела като в конкретните случаи може да има преплитане помежду им при един или друг човек. Първият модел може да бъде наречен Сюлейман паша. За него е характерен феноменът на променена идентичност, при което цялата биографична история и поведение, свързано с предходната идентичност, се забравят, отхвърлят, подтискат, реинтерпретират чрез тоталното им отрицание, което се въплъщава в другите край тебе. Криеш и подтискаш предходното си битие, като го откриваш в други хора и водиш истерична борба с тях. По време на Освобождението Сюлейман паша е вероотстъпникът от юдаизма Соломон Явиш – приел исляма и борещ се за него на живот и смърт, извършващ Старозагорското клане и масовите убийства в Карлово, за да се самодокаже като истински мюсюлманин. Другояче се държи Осман паша, който не е със сменена идентичност – той не допуска в обсадения Плевен масови безчинства над населението, поради което след предаването му генерал Тотлебен му връща сабята като израз на уважение. Във всички големи и внезапни преходи в историята, когато се сменя социално-икономическата и политическата система, се появява и синдромът на скоростната промяна на идентичност и пренаписване на своята биография от конформни (отстъпващи от личната позиция) използвачи на предходната система или нейни трубадури. Така прави например херцог Луи-Филип II Орлеански, роднина на краля по време на Френската буржоазна революция, когато става най-радикалният якобинец, сменя името си от Луи-Филип II Орлеански на Филип Егалите и той е човекът, който най-яростно иска да бъде пратен на ешафода не само Луи ХVI, но и жена му Мария Антоанета. В Западна Европа антитерористичните организации отдавна са установили, че опасност от тероризъм носят не традиционните мюсюлмани, а с много по-голяма вероятност приелите исляма от други религии. Пишел си възторжени стихове за „партията“, а след 1989 г. я громиш неистово, за да скриеш от себе си и другите това, което си писал някога. Става дума за специфичен морално-психологически типаж, който може да бъде обяснен само чрез аналитичния инструментариум на психоанализата на Зигмунд Фройд. Немалка част от неговите представители са бивши комсомолски и/или партийни активисти, или са работили в пропагандни и идеологически структури от времето на социализма. Изглеждащото срамно минало е избутано в тяхното подсъзнание. Всяка индивидуална неудача, каквато всеки има в своя живот, всяка конфликтна ситуация може да се реконструира в пренаписаната биография като „репресия“ от страна на предходната система, като „страдалчество“ и това да се предлага от новите „демократи“ като символен капитал, за да получат съответни властови дивиденти в новата ситуация. Вторият психологически модел е антикомунистът тип Фуше. Жозеф Фуше е участник във Френската революция, успяващ бързо да се преориентира на всеки неин етап. До революцията е духовник, свързан с така нар. оретарианци. След събарянето на Бастилията демонстрира радикален атеизъм и е сред извършилите най-големи репресии срещу духовници от католическата църква. Това е нагаждачът, който успява по хамелеонски да се приспособи към всеки от етапите на революцията – да бъде председател на Клуба на якобинците, след това на Директорията, после е сенатор и посланик Наполеон, след това приветства идването на власт на Луи ХVIII и Бурбоните, порицавайки Наполеон. Когато обаче Наполеон се връща в своите последни 100 дни преди Ватерло на поста си, Фуше енергично го подкрепя отново и става Министър на полицията. Това днес е политическият хамелеон, нямащ угризения за миналото си като член на комунистическата партия или ползвател на благини на социализма. Нещо повече – като политик може да използва това членство в подходящи момент и в своя полза, но когато му е изгодно, пуска в действие и демонстрации на антикомунизма дори доста след 1989 г. чисто функционално, като политически инструмент, за да привлече симпатизанти или да удари противник. При него антикомунизмът не е свързан с психоаналитични характеристики или с чувство за вина. Този психологически тип е близък до това, което Вилхелм Райх, знаменитият автор на „Масовата психология на фашизма“, нарича „малкия човек“, разбран в моралния и интелектуалния смисъл на думата – този, който няма автономност, а се нагажда към ситуацията и се опитва да спечели от нея. Можем да открием този психологически тип сред огромно число хора, сменящи поне няколко политически партии след 1989 г. Сума ти от тях са и днес в Народното събрание, преминали през няколко партии в живота, които функционално демонстрират според ситуацията „анти“ или „за“ някаква идентичност или кауза. Колкото минава времето, толкова повече се увеличава този тип политическо хамелеонство, превръщащ партиите в клиентелистки клики, в които се влиза и излиза заради келепира. Този келеперджийски тип антикомунисти можем да открием не само сред политиците, но и сред идеолозите и пропагандистите във финансирани от чужбина НПО-та, занимаващи се с пренаписване на историята. Така си живеем вече 28 години. Комунизъм няма, но антикомунисти, дал Господ. До следващата геополитическа промяна, която върви в момента и предстои през идващото десетилетие. Кой знае какви „поборници“, „борци срещу фашизма и капитализма“ и нови „антикомунисти“ ще породи поредната промяна.", "date": "2017.12.05", "title": " Антикомунисти, Сюлейман паша и Жозеф Фуше\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%be%d0%b1%d0%b2%d0%b8%d0%bd%d0%b8-%d0%b3%d0%b5%d1%80%d0%b1-%d0%b2-%d0%bb%d1%8a%d0%b6%d0%b0/", "text": "Лидерът на БСП Корнелия Нинова обвини ГЕРБ в лъжа относно „Техноимпекс“ и показа документи за подаден сигнал и извършени проверки на приватизацията на дружеството. Миналата седмица Десислава Атанасова от формацията на управляващите  Сотир Цацаров и посочи, че не са подавани сигнали и не са извършвани проверки по приватизацията на „Техноимпекс“, към която Нинова е била съпричастна. „Не са подавани сигнали – лъжа номер 1. Подаден е сигнал, подписан от КТ „Подкрепа“, посочи Нинова. И добави: „Не са извършвани проверки – лъжа номер 2. Извършвани са две такива плюс финансова ревизия.“ След това лидерката на социалистите показа документи от 1998 г., 1999 г. и 2001 г. Според Нинова от ГЕРБ са цитирали писмото от главния прокурор Сотир Цацаров, но са го направили избирателно. „Чете се едно изречение от него, но не се показва целият документ“, коментира лидерът на БСП и посочи, че се е сдобила с писмото. Нинова отбеляза, че с това писмо всъщност главният прокурор казва, че сделката е отново проверена през юли 2017 г. и е потвърдено, че по преписката не са налице данни за извършени престъпления при приватизацията на „Техноимпекс“.", "date": "2017.12.05", "title": " Нинова обвини ГЕРБ в лъжа"}
{"url": "https://trud.bg/%d1%81-%d1%88%d0%b5%d1%81%d1%82%d0%b2%d0%b8%d0%b5-%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85%d0%b0-140-%d0%b3-%d0%be%d1%82-%d0%be%d1%81%d0%b2%d0%be%d0%b1%d0%be%d0%b4%d0%b8%d1%82%d0%b5/", "text": "Пети декември е важна дата от историята на Еленския край. По време на Руско-турската освободителна война край Елена и село Марян се водят паметни сражения, които имат важно значение за изхода на войната. Всяка година на тази дата край паметниците, издигнати в знак на преклонение пред подвига на загиналите руски войни, се стичат признателни потомци, за да почетат паметта и светлия им подвиг. И днес от центъра на Елена до паметника на падналите в сраженията над 2000 руски офицери и войници тръгна тържествено шествие с хоругви, водено от военен духов оркестър и военна част от НВУ „Васил Левски“ във В.Търново. В него се включиха и официалните гости на възпоменателното честване по случай 140 години от освободителните боеве – Великотърновският митрополит Григорий, народните представители Весела Лечева, Валентин Ламбев и доц. Милен Михов, управляващият Генералното консулство на Руската федерация в Русе Иван Пивоварчук, зам.-областният управител Ивета Кабакчиева, казашки генерал Георги Владев – председател на Единния казашки съюз и членове на съюза, кметът на община Златарица Пенчо Чанев, началникът на НВУ бригаден генерал д-р Пламен Богданов. „Връщайки се към повода за присъствието ни край този паметник, построен само две години след епичните боеве преди 140 години, искам да отбележа, че шествието, което ежегодно обединява и млади, и стари на 5 декември е едно символично извървяване на пътя, който еленчани са бягали пред настъпващите турски войски, зарязали горящите си домове, грабнали най-скъпото – децата си. Всяка наша стъпка в този ден е връщане назад, но и поглед напред в ежедневния ни стремеж за повече свобода във всичките й измерения, за повече мигове на единение като този и за удовлетворение от постигнатото в името на еленчани“ – каза в словото си пред участниците в поклонението кметът инж. Дилян Млъзев.  Народният представител Весела Лечева подчерта, че тези боеве са с историческо значение и неслучайно ще останат във вечната слава и памет на България. Тя призова да живеем с каузата за достоен и горд европейски народ. Заупокойна панихида в памет на загиналите в боевете отслужи Великотърновският владика Григорий в съслужение с еленски духовници.  Пред паметника, до който застана и почетен караул бяха поднесени венци и цветя от Министерството на отбраната, Началника на отбраната, община Елена и Общински съвет Елена, Генералното консулство на Русия в Русе, народните представители, от сдружения, институции и признателни граждани. Рано сутринта бяха положени цветя пред паметника на загиналите руски войни край Долни Чукани, братската могила в местността „Дъбравата“ и паметника в мемориалния комплекс „Казашки кръст“ в Долни Марян, където имаше поклонение в памет на загиналите казаци от Трети ескадрон на 13-ти Орденски полк.  В следобедните часове се проведе научен форум „Освободителните боеве край град Елена през 1877 година“ с участието на проф. Иван Тютюнджиев и проф. Петко Петков от ВТУ и казашки генерал Георги Владев. Ученици от общината изпълниха салона на градското читалище, пред които Искрен Красимиров изнесе „Урок по родолюбие с Левски и Ботев“. Участниците във възпоменателното честване разгледаха камерната изложба „Бягането“, посветена на 140 години от боевете при Елена, уредена от Музея на Възраждането в родната къща на Иларион Макариополски. В изложбата са включени 18 художествени творби на Григор Спиридонов, Стоян Здравков, Георги Василев и Георги Райчев – живопис и графика от фонда на музея. Безспорен акцент е картината на еленския художник проф. Иван Петров – „Бягането“, посветена на едни от най-драматичните събития от историята на града, рисувана през 1970 година. В изложбата е включено и посеченото Евангелие, също от фонда на музея. То е откупено през 1958 г. от Стоян Попов, жител на гр. Елена, тогава на 103 години. По негово уверение „…следите от посичане са от времето на Руско-турската война 1877 г. и бягането…“. Изложбата ще бъде отворена за посещение до 3 март следващата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " С шествие отбелязаха 140 г. от освободителните боеве край Елена"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%80%d1%8f%d0%b4-2/", "text": "Мнозина ще очакват чудо, което ще промени живота им, а всъщност ще се превърнат в мърморковци. Срещите на президента Румен Радев и премиера Бойко Борисов са подчинени на обратното движение на небесното тяло     Има силни настроения и е твърде вероятно утре да бъде гласувана отмяна на разпоредбата в Закона за движение по пътищата, която регламентира свалянето на номерата на автомобила на шофьор с изтекла книжка. Токова очакване изрази началникът на “Пътна полиция” Бойко Рановски по време на семинар на КАТ в село Чифлик. От новото наказание се опариха икономистът Владимир Каролев и журналистът Васил Иванов и реакциите им предизвикаха дебати по темата. Кавказка ела от Италия грейна снощи в парка пред Националния дворец на културата в София. Тя е засадена там и ще бъде украсявана всяка година, съобщиха пред “Труд” от Столичната община. Дървото е подарък на София от фирма “Джи Пи Груп” АД, която прави ремонта на площада пред НДК. От фирмата обясниха, че се наложило елхата да дойде чак от Италия, защото у нас не намерили дърво с подходящи размери и подготовка за засаждане. Четвъртокласниците ни имат добри уменията да четат и да разбират различни по тема текстове, показват резултатите от международното изследване PIRLS 2016. Българчетата заемат 14-о място сред връстниците им в 50 държави. На първо място са руснаците, а след нашите деца в класацията се нареждат страни като САЩ, Германия, Франция, Италия, Дания и Холандия.   Четири основни зимни курорта, общо около 200 километра ски писти и 90 съоръжения за зимен туризъм – с тези показатели България се стреми да привлече туристи от целия свят, когато падне сняг. Няколко дестинации успяват – Банско, Боровец, Пампорово и София, заради близостта на Витоша планина. Но останалата част от страната е потънала в дълбок зимен сън, когато става въпрос за развиване на зимен туризъм. В същото време няколко неправителствени организации, нарекли себе си “природозащитни”, от години правят всичко възможно да спрат опитите за инвестиции и в четирите изброени дестинации. Ако петролният му бизнес е изряден, защо съдът го глобява, а държавата не е приключила нито една проверка срещу него       Заведените дела от Симеон в Страсбург са антибългарска проява, засягаща както интересите на България, така и нейния международен авторитет – анализ на доц. д-р Йордан Величков     Неочакваното лидерство на Русия в световната енергийна геополитика е факт, с който САЩ трябва да се съобразяват – коментар на Валентин Хаджийски     Интервю с Огнян Златев, ръководител на представителството на ЕК у нас          ", "date": "2017.12.05", "title": " Вижте акцентите от броя на „Труд“ в сряда, 6 декември 2017"}
{"url": "https://trud.bg/%d1%82%d0%b8%d1%80-%d1%81-%d1%82%d1%83%d1%85%d0%bb%d0%b8-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%bd%d0%b0-%d1%85%d0%b5%d0%bc%d1%83%d1%81-%d0%b8-%d0%b7%d0%b0%d1%82%d1%80%d1%83%d0%b4/", "text": "Тир се обърна и затрудни за повече от час движението при 16-и км на магистрала „Хемус” в посока Варна. При инцидента няма пострадали. Тирът е превозвал тухли, ремаркето се е обърнало и е разпиляло част от товара по банкета на пътя. Беше разлята и нафта, което затрудни придвижването допълнително. Шофьорът на тира разказа пред  , че е изгубил контрол, но не е бил изморен, защото тръгва от София. Камионът беше изтеглен с допълнителна техника. Към 16 ч. движението вече е възстановено, но от пътната агенция призовават шофьорите да се движат с повишено внимание и съобразена скорост в аварийната лента, тъй като предстои почистване на останалите материали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Тир с тухли се обърна на „Хемус“ и затрудни движението за час"}
{"url": "https://trud.bg/2-148-%d1%88%d1%83%d0%bc%d0%b5%d0%bd%d1%86%d0%b8-%d1%89%d0%b5-%d1%87%d0%b5%d1%80%d0%bf%d1%8f%d1%82-%d0%bd%d0%b0-%d0%bd%d0%b8%d0%ba%d1%83%d0%bb%d0%b4%d0%b5%d0%bd/", "text": "На Никулден в Шумен имен ден имат 2 148 души. Почти половината носят името Николай, 431 са кръстени Никола, съобщават от общината. С модерното напоследък име Никол пък, са именувани 116 момиченца. Едва петима души се казват Нико и те също имат повод да почерпят на 6 декември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " 2 148 шуменци ще черпят на Никулден"}
{"url": "https://trud.bg/%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b0-%d0%ba%d0%b0%d1%83%d0%b7%d0%b0-%d0%bd%d0%b0-%d0%b1%d0%b0%d0%bb-%d0%bd%d0%b0-%d1%81%d1%82%d1%83%d0%b4%d0%b5/", "text": "Близо 600 лева за фонд „Милосърдие” на БЧК-Пловдив събраха по време на своя абсолвентски бал 110 студенти, завършващи специалност „Право“ на Юридическия факултет на ПУ „Паисий Хилендарски“. След като получиха дипломите си, абсолвентите от Випуск 2017 се събраха да отбележат тържествено и празнично повода в хотел „Империал“. Придържайки се към древната латинска сентенция: „Правото е изкуство за доброто и справедливото“, за пореден път току-що дипломиралите се юристи доказаха, че са личности с добри сърца. Всички те се обединиха в една обща свята и истинска кауза – благотворителността, и през цялата празнична вечер събираха средства, предназначени за фонд „Милосърдие” на БЧК-Пловдив, които ще подпомогнат деца с редки заболявания. „Инициативата, която младите юристи реализираха, доказва, че са хора в пълния смисъл на думата, които прилагайки закона, ще влагат и занапред своя ум и сърце, за да възтържествува справедливостта, коментираха техните преподаватели от Пловдивския университет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Благотворителна кауза на бал на студенти от ПУ „Паисий Хилендарски”\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b0%d1%89%d0%b0-%d0%bf%d0%be%d0%bc%d0%be%d1%89-%d0%bd%d0%b0-%d0%b0%d0%bb%d0%b1%d0%b0%d0%bd%d0%b8%d1%8f-%d0%b7%d0%b0%d1%80%d0%b0%d0%b4/", "text": "По разпореждане на министър-председателя на Република България Бойко Борисов страната ни ще предостави безвъзмездна помощ на Република Албания, която е засегната от наводнения след интензивни валежи, съобщиха от МВР. Помощта ще бъде натоварена на самолет на авиобаза „Враждебна“. Процесът по организация ръководи директорът на ГД „Пожарна безопасност и защита на населението“ главен комисар Николай Николов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " България праща помощ на Албания заради опустошителните наводнения там"}
{"url": "https://trud.bg/12-%d1%82%d0%b8-%d1%81%d0%bc%d0%b5-%d0%bf%d0%be-%d0%ba%d0%be%d0%bd%d1%81%d1%83%d0%bc%d0%b0%d1%86%d0%b8%d1%8f-%d0%bd%d0%b0-%d0%b1%d0%b8%d1%80%d0%b0-%d0%b2-%d0%b5%d1%81/", "text": "Устойчив ръст бележи пивоварният сектор в Европейския съюз, като положителната тенденция от последните няколко години се затвърждава. Производството на пиво в ЕС за изминалата 2016 г. е над 400 милиона хектолитра – ниво, което се постига за пръв път от началото на икономическата криза през 2008-а. Износът на бира от страните членки също регистрира растеж и достига 51 400 000 хектолитра, съобщиха от Съюза на пивоварите в България (СПБ) Тези данни бяха представени по време на традиционния гала форум на Пивоварите на Европа “Бирата служи на Европа” в Брюксел. Инициативата се провежда за седми пореден път и основен партньор на тазгодишното й издание беше българската браншова организация. Сред двестате гости на събитието бяха изтъкнати експерти от бранша, депутати от Европейския парламент, представители на Европейската комисия и постоянните представителства на страните членки, неправителствени организации, журналисти и научни изследователи. В светлината на предстоящото председателство на страната на Съвета на ЕС събитието беше открито от посланика на България в общността – Димитър Цанчев. По думите му по време на българското председателство ще бъдат разглеждани редица регулаторни въпроси, които касаят бранша и към които институциите ще подходят с дължимата отговорност. „Усилията на всички са насочени към намирането на балансирани решения за единния пазар и ясна законова рамка за бизнеса, работната сила и потребителите“, категоричен е посланикът. В страните от ЕС броят на пивоварните вече достига 8500, като за 2016 г. е нараснал с 1100. Според анализаторите това означава, че всяка седмица отварят врати 20 нови обекта за производство на пиво, най-вече малки и средни предприятия. Едновременно с това секторът има и все по-голям социален принос. Той осигурява 2 300 000 работни места в Европа. „Само за 2016 г. износът на бира за трети страни възлиза на 1 милиард и 400 млн. евро. Това пряко се свързва с конкурентоспособността на европейската икономика и стимулирането на правилата за справедливи търговски практики дори на протекционистично регулирани пазари. Всеки експорт извън Съюза на стойност 1 милиард евро създава 14 000 допълнителни работни места в ЕС“, обясни еврокомисарят по конкурентоспособността Юрки Катайнен. В допълнение на това беше отбелязано, че между 2014 г. и 2016 г. консумацията на бира в Евросъюза се е повишила с 2%. За същия период износът на бира от страни на общността за трети пазари има ръст от 20 на сто. Годишно от производството и продажбите на пиво се генерират над 43 млрд. евро бюджетни приходи за 28-те страни на ЕС, като само приходите от акциз за 2016 г. са 11.3 милиарда евро. Тенденциите в развитието на българската бирена индустрия не се различават от тези в Европейския съюз, стана ясно още на форума. Според актуалните резултати за 2016 г. по обем на пазара на пиво с продажби от 5 550 000 хектолитра страната ни се нарежда на 12-то място в ЕС. Изпреварваме държави като Дания, Ирландия, Швеция, Словакия и др. Традиционен лидер в същата класация е Германия с реализирани 85 532 000 хектолитра бира. България се нарежда на 12-о място и по консумация на бира на глава от населението със 76 л. Първите три позиции по този показател са на Чехия със 143 л, Германия – 104 л и Австрия – 103 л. „Преди 10 години ми беше трудно да си представя, че българското знаме ще посреща гостите на най-престижното събитие на Пивоварите на Европа в Брюксел. За Съюза на пивоварите в България е огромна чест и отговорност, че в навечерието на Българското председателство на ЕС ние сме съорганизатори на годишната гала вечер на индустрията.“ С тези думи Владимир Иванов – председател на СПБ, се обърна към присъстващите на форума. Той обясни, че активното участие на нашата браншова организация е поредното доказателство за доверието, с което се ползва българската пивоварна промишленост и приноса, който имаме към общоевропейските ценности на сектора. По думите му членовете на Съюза произвеждат 98-99% от общо произвежданата у нас бира, осигуряват работна заетост за 2300 души и са изрядни данъкоплатци, като на годишна база внасят 95% от приходите от акцизи от продажбите на пиво. „Нашият успех се дължи не само на икономическите ни резултати, а най-вече на общото ни разбиране за ролята, която имаме като корпоративни граждани и стриктното спазване на принципите за отговорни производствени, маркетингови и комуникационни стандарти“, допълни Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " 12-ти сме по консумация на бира в ЕС\t\t\t"}
{"url": "https://trud.bg/%d1%81%d0%bf%d0%b5%d1%88%d0%b5%d0%bd-%d1%82%d0%b5%d0%bb%d0%b5%d1%84%d0%be%d0%bd-%d0%bf%d0%be%d0%bc%d0%b0%d0%b3%d0%b0-%d0%bf%d1%80%d0%b8-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b8-%d0%b2/", "text": "– Като лидер на пазара по общо застраховане, се стремим да осигуряваме непрекъсната надеждна и активна грижа за нашите клиенти и да им предоставяме това, от което имат нужда. Следвайки тази политика, въведохме услугата – денонощен спешен телефон: 080 010 200, на който водачите да се обаждат в случай на претърпян пътен инцидент в България или чужбина. При подаден сигнал, нашите експерти-оператори от кол-центъра съдействат и дават необходимите препоръки и указания, които са много важни, в случаите, когато човек е изпаднал в беда. След обаждане за катастрофа в чужбина, ние съдействаме максимално на нашите застраховани, като им осигуряваме езикова и правна помощ, както и консултации в стресова ситуация в чужда и непозната среда. Тъй като практиката показва, че голяма част от пътуващите в чужбина не са запознати с правата и задълженията си при попълването на двустранен констативен протокол, на телефон 0800 10200 нашите специалисти дават указания и за вписването на обстоятелствата в този важен документ. Изключително важно указание, което предоставяме на нашите клиенти по телефона, е да направят панорамни снимки на произшествието.  По-късно тези снимки може да се окажат единственото доказателство за тяхната невиновност, особено в чужбина, където другият участник е на своя територия, говори езика и може лесно да манипулира ситуацията. При ПТП с пострадали в България, застрахованите незабавно се обаждат на телефон   и се предоставя пълна логистична подкрепа. „Лев Инс“е единствената компания, която след сигнал на спешния телефон, в случай на тежък инцидент, изпраща хеликоптер, за да спаси човешки живот. Считаме, че тази помощ е изключително съществена, предвид тревожната черна статистика по пътищата у нас. Също така, нашите експерти осъществяват логистична, правна помощ и адвокатска защита. – Вече повече от 4 години ние оказваме помощ по въздух и в историята си имаме повече от 10 животоспасяващи акции, с десетки спасени човешки животи. Успехът се дължи на отлично синхронизирани действия между наземните и въздушни екипи. След обаждане на спешния телефон и при доказана необходимост веднага се събира кризисен щаб, който предприема нужните действия, изпраща хеликоптер и координира спасителната операция до успешното й приключване. За резултата на тези акции, от ключово значение, е взаимодействието ни с редица други партньори и институции. – Повече от 20 години „Лев Инс“ дава защита и подкрепа на своите клиенти. Наши експерти по сигурност се обучават от световноизвестни специалисти в Израел. Прилагаме успешно чуждестранното ноу-хау в България и даваме ценни съвети на клиенти ни как да гарантират сигурността си по време на път. Българските шофьори пътуват в чужбина със сертификат „Зелена карта“, който се издава безплатно към „Гражданска отговорност“. Т.е ако водачът направи нарушение и причини пътен инцидент извън България, това също може да увеличи цената на застраховката му през следващата година, когато у нас вече ще е въведена системата „Бонус – малус“. Имаме случаи, и те не са малко, в които чуждестранните шофьори се опитват да прехвърлят вината си на наши водачи именно заради „Бонус-малус“, която се прилага отдавна зад граница. За да защитим застрахованите при нас лица от ситуацията – „без вина виновен“, не само в чужбина, но и в България, а и за да не получава драстично завишение на премиите, „Лев Инс“ въведе спешния телефон в случай на ПТП. Именно затова е важно на първо място, при инцидент на пътя у нас или зад граница, клиентите да се обадят незабавно на безплатен, денонощен телефон: 080010200. Това може да осигури на шофьорите обективност на ситуацията и да ги предпази от евентуални манипулации. – Всички застрахователи са потърпевши от злоупотреби и измами в системата „Зелена карта”. За съжаление тенденцията е само в посока увеличаването им. Независимо от организацията на системата, в която липсва работещ механизъм за текущ контрол и спиране плащанията по опити за измами, ЗК „Лев Инс“ АД има действащ модел за изправарващ контрол на този риск. Съгласно чл. 12, т.2 от Устав на НББАЗ /б. ред. „Национално бюро на българските автомобилни застрахователи“/ една от основните функции на Бюрото е да защитава интересите на своите членове пред Съвета на Бюрата и пред неговите органи, също така пред съответните структури на Европейския съюз и държавите членки. За съжаление, нашето национално бюро е изцяло в пасивна позиция в тази насока и безкритично абдикира от своята функция на защитник на българския застрахователен бизнес, формално изпълнявайки правилата и затваряйки си очите за горните проблеми. По този начин НББАЗ не отчита факта, че тези измами представляват износ на национален капитал в особено големи размери, което застрашава националната сигурност на страната. Във връзка с бездействието на Бюрото, по конкретен случай, ние сезирахме Софийска градска прокуратура и в момента тече проверка. Тяхната бърза и професионална реакция дава ясен знак, че проблемът е оценен като общественозначим. – В последните години се появи феноменът на заобикаляне на местните законодателства на Италия и Румъния, факти известни на посредниците по уреждане на претенции в чужбина, за които те не вземат никакви мерки и прокарват порочни практики. Поради драстичната разлика в цената на застраховката (в Италия), както и с цел избягването на допълнителни финансови тежести (в Румъния), непрекъснато се заобикаля българското и чуждестранното законодателство от страна на хора, които управляват автомобили с български регистрации, а живеят на териториите на други държави, където обичайно ползват и управляват тези автомобили. Насочили сме усилията си към разработване на система от мерки за противодействие изтичането на паричен ресурс от България. Поради тази причина, при сключване на нови полици, „Лев Инс“ е въвела мерки за проверка на действителния собственик и ползвател на автомобила, както и система за проверка на предходна щетимост по аналогия на международно утвърдения стандарт „бонус-малус”. Нашата позиция е била винаги в интерес на клиентите ни и други застраховани лица. Ето защо правим проверки на всяка претенция, за да не допуснем средствата на застрахованите в „Лев Инс“ да се платят на трето лице неправомерно. Вярваме, че въвеждането на „бонус-малус“ и у нас ще дисциплинира шофьорите и ще спомогне те да са по-внимателни на пътя, което от своя страна ще доведе до намаляване на пътно-транспортните произшествия. Използвам случая, още веднъж да алармирам, че от България изтича национален капитал – парите на българските граждани, сключили застраховка. Предпоставка за изтичането на националния финансов ресурс е Бюрото на НББАЗ, в лицето на Орлин Пенев, за което ние сме сезирали компетентните органи още през 2016 година.  ", "date": "2017.12.05", "title": " Спешен телефон помага при инциденти в чужбина"}
{"url": "https://trud.bg/%d0%ba%d0%b0%d1%80%d0%bb%d0%be%d0%b2%d1%81%d0%ba%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d1%81%d0%bf%d0%b8%d0%bf%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%be%d1%82%d0%ba%d1%80/", "text": "Полицаите от РУ на МВР-Карлово разкриха и заловиха за броени часове авторите на домова кражба, извършена в понеделник през нощта в пловдивското село Иганово. Разследването стартирало, след като в Районното управление се оплакал 55-годишен мъж, че от къщата му били откраднати 120 домашни луканки и 100 консерви с месо. При огледа било установено, че крадците влезли в частния имот след разбиване на прозорец. В хода на последвалите незабавни издирвателни действия още същия ден криминалистите влезли в дирите на трима младежи от селото, на 21, 22 и 26 години. Срещу тях е започнато бързо производство, а за случая е уведомена Районна прокуратура – Карлово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Карловски полицаи спипаха трима, откраднали 120 луканки и 100 консерви с месо"}
{"url": "https://trud.bg/%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%b4%d0%b0%d0%bd%d1%8a%d0%ba-%d1%81%d0%b3%d1%80%d0%b0%d0%b4%d0%b8-%d0%b2-%d0%be%d0%b1%d1%89%d0%b8%d0%bd%d0%b0-%d1%80%d0%b0%d0%ba/", "text": "В Община Раковски вдигнаха данък „сгради”, но само за бизнес имотите, след като на последното заседание на местния парламент се разразиха горещи дебати след входираното от кмета Павел Гуджеров (ГЕРБ) предложение за повишаване на налога за недвижимите имоти с цел увеличаване на приходите в общинската хазна. Предложението за изменение и допълнение на наредбата за определяне размера на местните данъци стана повод за конструктивен дебат между управляващи и опозиция в Раковски. Местните депутати се обединиха около предложението на съветника от БСП Петър Антонов – имотите с данъчна оценка до 6 000 лева да бъдат запазени като облагане с досегашния си промил от 1.5/1000, тези с данъчна оценка от 6 000 лева до 16 000 лева да бъдат обложени с 2 промила, а тези с оценка над 16 000 лева да се облагат с 2.5 промила данък върху недвижимите имоти. Така ще се прехвърли по-голяма тежест към бизнеса, а по-умереното облагане с този налог ще остане за физическите лица и домакинствата с по-ниски доходи. „За нас е важно хората с най-ниски доходи и респективно с най-малки имоти да не бъдат товарени допълнително. Прогресивното облагане е справедлив подход с подчертано социална насоченост, защото неравенствата в България достигат убийствени размери и нашата община не прави изключение. Прогресивната данъчна политика е чисто лява в генезиса си. Така ще се намали обезлюдяването на малките населени места, в които преобладават имоти с данъчна оценка под 6 000лв. включително и ще се запази досегашният 1,5 промил”, категоричен е лидерът на социалистите в Раковски. Според Петър Антонов в диапазона над 16 000 лв. попадат по-новите и по-големи постройки, както и имотите на бизнеса, който е най-големият ползвател на пътната инфраструктура. Тя се амортизира в най-голяма степен от предприятията на територията на общината. „Затова който потребява най-много, да заплати най-много”, аргументира се Петър Антонов. Зам.-кметът на Раковски Татяна Бакова се съгласи с аргументите на Петър Антонов и допълни, че 2/3 от приходите от този прогресивен налог влизат в общинския бюджет от юридическите лица, а 1/3 от физическите. Кметът Павел Гуджеров одобри конструктивното предложение на общинския съветник от БСП и така управляващи и опозиция се обединиха относно коригиране на местния данък „сгради“ и изменението на наредбата бе гласувана с пълно мнозинство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.05", "title": " Вдигнаха данък „сгради” в Община Раковски, но само за бизнес имотите\t\t\t"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%bd%d0%b5-%d0%be%d1%87%d0%b0%d0%ba%d0%b2%d0%b0%d0%b9%d1%82%d0%b5-%d0%b4%d0%b0-%d0%b2%d0%ba%d0%b0%d1%80%d0%b2%d0%b0%d0%bc-%d0%b3%d0%be%d0%bb%d0%be/", "text": "Димитър Бербатов заяви, че не бива хората да очакват от него попадения, тъй като играе в халфовата линия в новия си тим „Керала Бластърс“. 36-годишният футболист използва официалния си профил в инстаграм, чрез който направи обръщение към фенове си и тези на индийския отбор. „Трябва да разтегнем, предстоят много мачове – написа Бербатов под снимка, на която тренира с ластик. – Наистина се наслаждавам на новата си позиция в халфовата линия. Не очаквайте обаче от мен голове. Ще се опитвам и създавам положения за моите съотборници.“ И бившият нападател вече го прави. При равенството срещу „Мумбай Сити“ (1:1) в мач от изминалия кръг на индийското първенство, българинът се отчете с ключов пас, благодарение на който „Керала Бластърс“ вкара гол. Силните изяви на Берба в двубоя бяха оценени от местната преса. Бившият играч на „Манчестър Юнайтед“ дори бе обявен за диригент на водения от Рене Мюленстийн тим. Бербо има вече 3 мача като полузащитник, в които отборът му записа 3 ремита.", "date": "2017.12.05", "title": " Бербатов: Не очаквайте да вкарвам голове"}
