{"url": "https://trud.bg/%d0%bf%d1%80%d0%b8-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d1%88%d0%be%d1%82%d0%bb%d0%b0%d0%bd%d0%b4%d1%86%d0%b8%d1%82%d0%b5-%d0%b8%d0%b7%d0%b1%d0%b8%d1%80%d0%b0%d1%82-%d0%bd/", "text": "На предишното допитване 55% гласуваха против Ако в Шотландия сега се проведе референдум, мнозинството избиратели биха гласували за независимост от Обединеното кралство. Това сочи проучване, организирано от депутата консерватор Майкъл Ашкрофт, който е опонент на новото партийно ръководство начело с премиера Борис Джонсън, съобщи Ройтерс. 46% от анкетираните 1019 души заявили, че биха гласували за независимост, а 43% – против. Ако се изключат онези, които са отговорили, че нямат мнение или няма да гласуват, привържениците на независима Шотландия водят с 52 срещу 48%. Това е първото голямо проучване след март 2017 г., което показва преднина за желаещите независимост. Ашкрофт констатирал, че има мнозинство, макар и малко, на желаещи да бъде проведено второ допитване. На референдума през 2014 г. шотландците отхвърлиха независимостта с 55% срещу 45%. В същото време на допитването за Брекзит през 2016 г. мнозинството шотландци гласуваха за оставане в ЕС. На тази основа отношенията между правителството в Единбург и централното в Лондон са обтегнати и управляващата в провинцията Шотландска национална партия настоява за втори референдум за независимост с аргумента, че Лондон сега тегли Шотландия извън ЕС против волята й.", "date": "2019.08.05", "title": " При референдум шотландците избират независимост\t"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb-%d0%bd%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f-%d0%bf%d1%80%d0%b5%d0%bc%d0%b8%d0%b5%d1%80-%d0%bd%d0%b0%d0%bf%d1%83/", "text": "Великобритания ще напусне Европейския съюз на 31 октомври, независимо от всичко, каза говорител на британския министър-председател Борис Джонсън, цитиран от Ройтерс. Изявлението му беше в отговор на съобщения, че правителствен съветник е намекнал, че парламентът е пропуснал възможността си да спре Брекзит без сделка. Говорителят каза, че Великобритания ще продължи да се стреми към диалог с останалите страни от Европейския съюз в търсене на сделка за Брекзит. По думите му британското правителство се надява ЕС да промени позицията си за предпазния механизъм за ирландската граница. Според в. „Сънди телеграф“ Доминик Къмингс – един от архитектите на кампанията за излизане от ЕС на референдума във Великобритания през 2016 г. – е казал на министрите, че Джонсън може да планира общи избори след 31 октомври, когато е крайният срок за Брекзит, ако загуби вот на недоверие в парламента. Попитан дали премиерът е съгласен, че е твърде късно да се спре Брекзит без сделка, говорителят каза: „Великобритания ще напусне ЕС на 31 октомври при каквито и да било обстоятелства. Няма ако или обаче. Трябва да възстановим доверието в нашата демокрация и да изпълним повтаряните обещания на парламента към народа, като излезем от ЕС на 31 октомври.“ „Политиците не могат да избират кои гласове да уважават. Те обещаха да уважават резултата от референдума и ние трябва да направим това“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Говорител на британския премиер: Напускаме ЕС на 31 октомрви при каквито и да било обстоятелства"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b2-%d1%85%d1%8a%d1%80%d0%b2%d0%b0%d1%82%d0%b8%d1%8f-%d1%83%d0%b1%d0%b8%d0%b5%d1%86%d0%b0-%d0%bd%d0%b0-77-%d0%b3%d0%be%d0%b4%d0%b8%d1%88%d0%bd/", "text": "Извършителят на жестокото   Коста Янков, който участваше в поклонническия поход „Светия път“, е разкрит и задържан тази сутрин на граничен пункт в Хърватия, съобщи пред   говорителят на Окръжната прокуратура в Перник Николай Цветков. Тялото на бай Коста, доайен на туризма и ултрамаратонец, бе намерено на 28 юли около 9 ч край пътя между Горна Диканя и село Дрен. Възрастният мъж е пребит и душен. Открит е чисто гол, само с чорапи на краката. Дрехите му не са открити, както и платнената торба тип мешка, в която носел дребни лични вещи. Не е намерен и мобилният му телефон, който бил от най-старите модели. Разследващите, които бяха категорични, че възрастният мъж е бил убит на друго място и след това преместен в канавка край пътя, са успели да разкрият престъплението за дни. Установено е, че извършителят е 46-годишен мъж от Софийско. „Вчера издадохме европейска заповед за арест. Очаквахме, че мъжът е в Италия, тъй като е бил предупреден от роднини, но тази сутрин е задържан на граничен пункт в Хърватия. Подготвяме необходимите документи за екстрадиция. Те вече са изпратени за превод и легализация и ще очакваме решението на хърватския съд“, уточни прокурор Цветков. Той обясни, че къщата в село Дрен, където всъщност е убит бай Коста, е на майката на извършителя. Във фаталната сутрин възрастният мъж питал хора от селото за църквата, но заради намаленото си зрение се объркал и влязъл в имота на убиеца, който въпреки ранния час е бил под въздействие на алкохол. „46-годишният мъж се нахвърлил над Коста Янков, като крещял, че възрастният мъж е изплашил майка му и 10-годишната му дъщеря. Пребил го е жестоко. След това с колата на съсед изхвърлили тялото край пътя“, допълни Николай Цветков. По думите му, съседът не е подал сигнал в полицията. Пред разследващите мъжът обяснил, че се е уплашил, че убиецът ще ликвидира и него, тъй като е свидетел. Той добавил, че е запазил вещите на бай Коста, не е мил колата си и не я чистил. Прокуратурата няма да повдига обвинение срещу мъжа, който ще е основен свидетел по делото срещу убиеца. Все още няма яснота защо извършителят е свалил дрехите на Коста Янков, но се предполага, че така е мислел, че прикрива следите си. Няма данни убиецът да страда от психично заболяване, каза още от Окръжната прокуратура в Перник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Задържаха в Хърватия убиеца на 77-годишния поклонник Коста Янков"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2%d0%b0-%d1%80%d0%b0%d0%b7%d0%ba%d1%80%d0%b8%d1%85%d0%bc%d0%b5-%d0%bd%d0%b5%d1%80%d0%b5%d0%b3%d0%bb%d0%b0%d0%bc%d0%b5/", "text": "Оказа се, че имаме голям брой нерегламентирани фамилни стопанства, с по 100-200 свине, без никакви мерки за биосигурност. Това каза министърът на земеделието, храните и горите Десислава Танева на консултативен съвет по зърното. Тя призова зърнопроизводителите да се включат в кампанията за информиране на стопаните и промотиране на мерките на борба със заболяването.  „Бихме били много благодарни от страна на държавата, ако наистина вие като земеделски производители по места, да се обяснява на хората колко е тежка ситуацията. Как това се налага, за да ограничим заразата и за да може да се възстановим по-бързо. В подкрепа на действията на тези стопани, които на практика са съпричастни към кризисната ситуация, ние ще предоставим 300 лв. за почистването и дезинфекциране на стопанството на задния двор, където са отглеждани тези свине“, посочи Танева. Земеделският министър разкри, че при прилагането на тези мерки е установен значителен брой нерегламентирани фамилни стопанства, с брой на свинете от 100 до 200, без никакви мерки за биосигурност. „На практика част от водачите на недоволството са точно този тип ферми“, посочи министърът. „Повечето са със свиня майка и извършване на развъдна дейност“, каза тя. По думите й това е нов сериозен източник за разпространение на зарази. „Очевидно и  ветеринарните власти не са били достатъчно стриктни към тези стопани. Моментът е изключително тежък за държавата“, допълни министърът на земеделието. Танева отбеляза също, че чумата е бедствие за цяла Европа: „Само за тази година в европейските страни членки на ЕС има регистрирани 628 огнища, от тях 553 са в Румъния. Засегнатите свинете общо са около 260 хил. броя. Отделно има 3600 случаи на диви свине. Това е само за първите седем месеца на тази година“. „Когато се говори за зърното и за търговията, следва да знаем, че няма логика сами да си поставяме проблеми, при условие, че в страни, които са основни износителки на зърно, има изключителен интензитет на африканска чума по свинете – 12 години в Русия, никога не е имало тема за регулация“, допълни министърът.", "date": "2019.08.05", "title": " Министър Танева: Разкрихме нерегламентирани ферми с по 100-200 свине, без никакви мерки за биосигурност"}
{"url": "https://trud.bg/%d0%bb%d1%8a%d0%b2%d0%b8%d1%86%d0%b8%d1%82%d0%b5-%d1%81%d1%80%d0%b5%d1%89%d1%83-%d0%ba%d0%bb%d0%b0%d1%81%d0%bd%d0%b8-%d1%81%d1%8a%d0%bf%d0%b5%d1%80%d0%bd%d0%b8%d1%86%d0%b8-%d0%b2/", "text": "Волейболистките ни ще пробват късмета си на европейската олимпийска квалификация догодина за спечелване на квота за Токио 2020. Възпитаничките на Иван Петков обаче ще имат тежката задача да станат първи в пресявката през януари, за да си осигурят пътуване за игрите. Съперници на нашите ще бъдат класните отбори на Холандия, европейски вицешампион от 2017-а, Турция, Полша, Германия, Чехия, Азербайджан и Белгия.  Още няма яснота за формата на квалификациите и къде ще се играят. В последния мач от пресявката в САЩ националките завършиха с разгромен успех над аутсейдера Казахстан – 3:0 (14, 16, 16). Старши треньорът Иван Петков този път даде шанс на младите момичета, но това не повлия на играта на отбора. Най-резултатна бе Гергана Димитрова с 16 точки. Нашите завършиха втори в групата с две победи и загуба, а домакините от САЩ станаха първи и единствени взеха директна квота за Токио 2020. За най-престижния форум на планетата се класираха още 5 тима. Китай, олимпийски шампион от Рио 2016 победи основния си конкурент Турция с 3:0 в Нинбо. Виза взе и Русия след обрат над Република Корея от 0:2 до 3:2 в Калининград. Участие в Токио 2020 си осигуриха още Бразилия, Италия и Сърбия. Вече се подготвяме за важите мачове от европейската олимпийска квалификация догодина – заяви старши треньорът Иван Петков. – Двубоят с Казахстан бе много, много различен. Друго ниво. Играхме срещу млад отбор, дадох шанс на нови състезателки, излязохме с нова начална шестица… Разпределителката Мира Тодорова призна, че момичетата са щастливи със заключителната победа на турнира в Шрийвпорт (САЩ). „Не подценихме казахстанките, дадохме всичко възможно от себе си, показахме уважение към тях“, каза тя. Преди ден момичетата бяха на път да поднесат сензацията, като поведоха с 2:0 срещу домакините, но допуснаха обрат и загубиха с 3:2. А след срещата получиха поздравления както от американките, така и от техния треньор Карч Кирали за силната игра. Наставникът дори призна, че тимът е бил на ръба на загубата.", "date": "2019.08.05", "title": " „Лъвиците“ срещу класни съперници в квалификациите"}
{"url": "https://trud.bg/%d1%81%d0%b4%d1%80%d1%83%d0%b6%d0%b5%d0%bd%d0%b8%d0%b5-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bb%d0%be%d0%b2%d0%b5%d0%bd-%d1%81%d1%8a%d0%b1%d0%be%d1%80-%d0%b7%d0%b0-120/", "text": "Ловен събор ще остави трайна следа в богатата история на Ловно-рибарското  дружество „Сокол 1899“ в Елена. Интересното и атрактивно събитие, посветено на 120-годишнината на едно от първите ловни дружества в страната, се превърна в истински празник за авджиите от Еленския балкан, за техните семейства и приятели. Над 580 наброяват ловците от сдружението, обединени в 12 ловни дружинки, чиито знамена тържествено освети по време на събора архиерейският наместник Валентин Георгиев. Гости на празника, който се проведе в събота на Неювската поляна край града,  бяха председателят на НЛРС инж. Васил Василев, кметът на Елена инж. Дилян Млъзев, депутатът Валентин Ламбев. Те поздравиха ловците с юбилея, които верни на традициите на основателите, и днес са сред най-добрите природозащитници, грижат се за опазването на дивеча и неговото разнообразие. За тези заслуги на сдружението инж. Василев връчи почетния плакет на Националната организация на неговия председател Тихомир Кузманов. Той откри събора с интересни факти от 120-годишната история на „Сокол 1899“. Добър знак е, че все повече млади хора се запалват за лов и риболов, а това поддържа активен живота на организацията. Пролетната таксация пък показва увеличение на дивеча в Еленския балкан. Сдружението приема отговорно опасността от африканска чума по свинете и дава своята подкрепа на държавата в борбата с нейното разпространение. Председателят на дружеството награди с плакети и грамоти заслужени ловци, най-вече заради приноса им в мероприятията на сдружението и дружинките. Сред доайените на ловното движение в Еленския балкан е 81-годишният Петър Златев. Тази година е юбилейна за него. Преди 60 лета става авджия, може да се каже и по семейна традиция, а ловът и до днес е в кръвта му. Почти не пропуска излет с ловната дружинка в Яковци и не спира да хвали нейния председател Тодор Ковачев, който бе сред отличените. Типично в негов стил, водещият на събора на ловците Тончо Токмакчиев изтъкна, че в годината на създаване на еленското дружество, може да спомене няколко важни световни събития – „Опел“ пуска на пазара първия си автомобил, а „Байер“ – първото хапче аспирин. Популярният български актьор и комик ловува от 10 години из дебрите на Еленския балкан и с гордост показва знамето на своята дружинка Елена-Усои. „Аз съм дълбоко свързан с този край, признава той. Привлича ме природата, красотата на балкана. Имам много приятели, с които ме свързват чудесни контакти и приятни емоции, спомени за цял живот. За мен те са най-важните, не толкова отстрелът и трофеите. Избрах да стана един от сдружението на еленските ловци, защото тук се ловува дисциплинирано и отговорно, има контрол“. Организаторите на празника подготвиха и чудесна програма. Със своите демонстрации прабългарската школа за оцеляване „Багатур“ от Стара Загора впечатлиха деца и възрастни. Весели хора, въпреки жаркото слънце, не спряха да се вият на Неювската поляна при изпълненията на Володя Стоянов, оркестър „Оникс“ от Горна Оряховица и читалищни състави от община Елена.", "date": "2019.08.05", "title": " Сдружение организира ловен събор за 120-годишния си юбилей"}
{"url": "https://trud.bg/%d0%bc%d0%be-%d0%be%d0%b1%d1%8f%d0%b2%d0%b8-%d0%ba%d0%be%d0%bd%d0%ba%d1%83%d1%80%d1%81-%d0%b7%d0%b0-50-%d0%b3%d0%b2%d0%b0%d1%80%d0%b4%d0%b5%d0%b9%d1%86%d0%b8/", "text": "Със заповед на министъра на отбраната е обявен конкурс за заемане на 60 вакантни войнишки длъжности в Националната гвардейска част (НГЧ) в София. Обявени са 50 вакантни длъжности за „гвардеец“, както и 9 длъжности за „младши шофьор“, съобщиха от МО. Кандидатите за приемане на военна служба в състава на НГЧ трябва да подадат заявление до нейния командир и необходимите документи до 25 септември 2019 г. чрез структурите на Централното военно окръжие по постоянния си адрес на местоживеене. Конкурсът ще се проведе на 23 и 24 октомври 2019 г. в НГЧ (в гр. София, бул. „Асен Йорданов“ № 2). Той включва измерване на антропометричните данни на кандидатите за гвардейци, към които има допълнително изискване да са с ръст 175 см. – 185 см., изпит по физическа подготовка, тест за обща култура и събеседване. Изпитът по физическа подготовка на кандидатите ще се проведе чрез определяне на качествата им за сила (лицеви опори и коремни преси), бързина (бягане совалка 10х10 м.) и издръжливост (крос 1000 м.). Тестът за обща култура включва 100 въпроса. Условията, на които трябва да отговарят кандидатите, и необходимите документи, са посочени в обявата за конкурса,   в интернет страницата на Министерството на отбраната.", "date": "2019.08.05", "title": " МО обяви конкурс за 50 гвардейци\t"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%82%d0%b8%d1%80-%d1%83%d0%b4%d0%b0%d1%80%d0%b8-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%bd%d0%b0-%d1%82%d1%80%d0%b0%d0%ba%d0%b8%d1%8f-%d0%b8/", "text": "ТИР удари товарен микробус и го изхвърли зад мантинелата на 150-ия км на магистрала „Тракия”, предаде „ „. Товарният камион е с турска регистрация. Според първоначалната информация шофьорът на ТИР-а е заспал зад волана и е причинил катастрофата. При инцидента няма пострадали, но има нанесени значителни материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Турски тир удари микробус на „Тракия“, изхърли го зад мантинелата"}
{"url": "https://trud.bg/%d0%b4%d0%be-24-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d1%81%d0%b5-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82/", "text": "Днес от 18 ч. до 24 септември ще бъде спряно движението в посока Пловдив – Карлово в участък от път II-64. Ограничението е във връзка с изграждането на кръговото кръстовище при пресичането на път ІІ-64 Карлово – Пловдив при км 48+278 и път ІІІ-606 Строево – Труд. Това съобщиха от пресслужбата на АПИ. Трафикът в отсечката ще се осъществява двупосочно в платното Карлово – Пловдив. Необходимо е шофьорите да карат внимателно, със съобразена скорост и да спазват стриктно пътната сигнализация. С новото кръстовище при село Труд, което ще бъде и с енергоефективно LED осветление, ще се подобри безопасността при преминаване по съществуващото в момента триклонно кръстовище. Ще намалеят до минимум предпоставките за пътно-транспортни произшествия, тъй като шофьорите няма да се налага да правят неразрешен обратен завой за по-пряка връзка. Старото кръстовище при 48-ми км на второкласния път е на около 600 м от пътен възел „Труд“ на автомагистрала „Тракия“. До този момент то не обслужваше посоката Пловдив – Строево и движението в посока Пловдив – Строево – Голям Чардак се осъществява през кръстовището при 46-ти километър в с. Труд. Инвестицията е за близо 1,2 млн. лв. и средствата са от бюджета на Агенция „Пътна инфраструктура“. Строително-монтажните работи се изпълняват от ДЗЗД „Кръгово кръстовище Труд 2018“, в което участват: „ПСТ Груп“ ЕАД и „Сет Къмпани“ АД. Стойността на договора е 1 208 750,95 лв. с ДДС. Строителният надзор осъществява „Пътконсулт 2000” ЕООД, а техният договор е за 12 960 лв. с ДДС. Строителните работи на обекта ще завършат в настоящия строителен сезон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " До 24 септември се ограничава движението по пътя между Пловдив и Карлово заради ремонт"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d1%86%d0%b8-%d1%81%d1%8a%d0%b1%d1%80%d0%b0%d1%85%d0%b0-3000-%d0%b5%d0%b2%d1%80%d0%be-%d0%b7%d0%b0-%d0%bd%d0%b0%d1%88-%d0%b4%d0%be%d0%bc-%d0%b7%d0%b0-%d0%b4%d0%b5/", "text": "Холандката Нинке Блау от побратимения на Варна град Дордрехт участва благотворително и преплува дистанцията от 4 км на маратона Галата – Варна. Съгражданинът й Нийлс Харцман пък се включи в плувния маратон 1000 х 1000. Каузата на двамата бе осигуряване на дарение за изграждане на сенник в двора на къща от Центъра за настаняване от семеен тип в село Тополи. Обитатели на дома са деца с увреждания. По откритата банкова сметка на фондацията бяха събрани близо 3000 евро. Спортното събитие във Варна бе отразено от RTV Dordrecht. Първенците в състезанието – варненците Георги Цурев и Василики Кадоглу ще участват благотворително в плувния маратон в Холандия в подкрепа на хора с онкологични заболявания. Двете реципрочни благотворителни инициативи са част от програмата за сътрудничество на Община Варна и Дордрехт. Приятелските отношения между двата града датират от 2001г., които си партнират активно както в съвместни европейски проекти, така и в общи инициативи в сферата на бизнеса, културата, ИКТ, образованието, социалните услуги, младежките дейности и спорта, припомниха от пресцентъра на община Варна. В периода 2015 – 2017 г. бяха проведени три съвместни българо-холандски морски бизнес форума, като част от инициативата на Община Варна за създаване на условия за директни международни контакти на бизнеса от морската столица с чуждестранни партньори. Само преди месец Варна бе за пореден път домакин на кръщаването на нов холандски кораб – саморазтоварваща се драга, построена от корабостроителния завод на МТГ „Делфин“. В морската столица бе отворен и офис на IT компанията Dmarcians. Събитията бяха уважени от кметовете на Варна и Дордрехт – Иван Портних и Ваутер Колф. Друг пример за активното двустранно партньорство бе съвместното честване на Деня на Европа през 2018 г. – с приятелски концерт, в изпълнение на Оркестъра на Държавна опера-Варна и на Младежкия филхармоничен оркестър на Дордрехт. В рамките на съвместен европейски проект двата града обмениха и част от свои музейни колекции – в Дордрехт бе експонирано съкровището от Варненския халколитен некропол, а във Варна гостува изложба от уникални средновековни паметници, под наслов „Златният век на Дордрехт”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Холандци събраха 3000 евро за наш дом за деца с увреждания"}
{"url": "https://trud.bg/%d0%bd%d0%b0-%d0%b2%d1%81%d0%b5%d0%ba%d0%b8-2-%d0%bc%d0%b8%d0%bd%d1%83%d1%82%d0%b8-%d0%bf%d1%80%d0%b5%d0%b2%d0%b8%d1%88%d0%b8%d0%bb-%d1%81%d0%ba%d0%be%d1%80%d0%be%d1%81%d1%82%d1%82%d0%b0/", "text": "Над 40 нарушители на скоростните режими само за 90 минути са засекли полицейски служители от Шумен миналия петък. Екип работил с тринога по осигуряване на безопасност на движението на изхода на града в посока 5-ти километър. В 18:45 часа на 2 август е засечен водач на лек автомобил БМВ с шуменска регистрация, който преминал със 188 км/час при ограничение на скоростта от 90 км/час. В 19:13 часа бил заснет следващ, който преминал през преносимата камера със 181 км/час. Той бил зад волана на лек автомобил Фолксваген „Голф“ с шуменска регистрация. За установените нарушения на забързаните водачи ще бъдат издадени електронни фишове с глоби съответно за 1 050 и 1 000 лева, съобщават от ОДМВР-Шумен. По-голямата част от установените нарушения са били с превишение до 30 км/час над максимално допустимата скорост в района 90 км/час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " На всеки 2 минути превишил скоростта"}
{"url": "https://trud.bg/%d0%b8%d0%b7%d0%b2%d0%b5%d1%81%d1%82%d0%bd%d0%b8%d1%8f%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b3%d0%b5%d0%bd%d0%b5%d1%82%d0%b8%d0%ba-%d0%b0%d0%ba%d0%b0%d0%b4-%d0%b0%d1%82/", "text": "Кои са най-подходящите храни, които трябва да консумираме? Защо българският чесън е по-полезен за здравето от китайския? Защо едва 20-30 процента от храните на нашата трапеза са български. За тези и други въпроси разговаряме с известния генетик акад. Атанас Атанасов. От него научаваме и интересния факт, че през 1920 година столетниците у нас са били 30 000, а сега са под 300. – Акад. Атанасов, Вие сте широко известен и признат не само у нас учен-генетик с богат преподавателски, практически и теоретичен опит. В многообразието на вашите интереси е и развитието на генетичните биотехнологии и на геномиката на растенията у нас. Не влиза ли науката в света в противоречие с качеството на продуктите и здравето на хората?  – Най-подходящите храни за всеки човек са тези, които дава неговата родна земя. Когато семето е българско, когато е създадено и расло тук, а и от него се създават продукти, то влияе по един начин на здравето на българина. Когато консумираме чужди храни обаче, които за голямо съжаление са дори 70-80% от трапезата ни, нещата изглеждат по съвсем различен начин. Не искам да кажа, че продуктите от внос не са качествени, а че това, което расте тук и смуче жизнени сили от българската почва, кореспондира с нашия генетичен баланс. Вземете например българския чесън. Той действа много добре на българина, а по магазините често се продава китайски. А той има друг вкус,различно съдържание на макро и микроелементи. Те сигурно са полезни, но много от тях просто са несъвместими с нашия организъм. И когато процентът на вносни продукти е голям, се стига до дисбаланс. Цитрусовите плодове например могат само да допълват менюто ни със съставки, които българските плодове и зеленчуци нямат. Но недопустимо е да ядем чужди ябълки, круши, репички, картофи и боб, а само 20-30% от менюто ни да са български плодове и зеленчуци. Необходимо е да има предимно наши продукти. Това се отнася и за месото, млякото и техните производни. А трябва да си задаваме и въпроса- какъв е произходът на тези продукти, къде и как се съхраняват, как идват на нашия пазар… Вземете за пример чая. Сънародниците ни днес купуват хиляди видове от него, произведен е в различни точки на света. В същото време забравиха за шипковия чай. А именно шипката е с много съдържание на витамин С и е един от най-бързодействащите и най-ефективни антиоксиданти. Отново трябва да се върнем и да ползваме опита на народната медицина, но използвайки съвременните научни методи. Китай е най- добрият пример за това. Там хората по емпиричен път са били наясно със значението на дрена, на дивите ягоди, на боровинките, които имат едни от най-полезните качества. – Как тогава можем да опазим нашите продукти, нашите растения? Имаме ли ресурси за това ?  – Трябва да създадем специфична генетична банка. И ако е необходимо да се отделят милиони, но да се запазят ценните за страната растения, да се проучат кои райони са най-благоприятни за тяхното култивиране, за да ги съхраним по естествен път и ги използваме. Недопустимо е фирми от Италия да ги търсят, да поръчват на ромите да ги берат, а те да ги късат и изтръгват по начин, който намалява нашето биоразнообразие. Това е нелицеприятната сегашна действителност. Затова е задължително създаването на генетична банка. Така ще се запази здравето на българина и ще се гарантира бъдещето на страната. Защото това е утрешното богатство на България, нейният утрешен петрол, нейното утрешно злато. Природните продукти ще спасяват човека и планетата. И това би трябвало да се превърне в догма. – Тук е мястото да ви попитам за основания и ръководен от Вас съвместен геномен център към Софийския университет. Започнахте много силно, а какво е положението сега ?  – Работата на Центъра стартира през 2007 г. като дружество между Софийския университет и Селскостопанска академия. Целта беше да се хвърли мост между образованието, науката и бизнеса. След преобразуването на Центъра в ЕООД през 2010 г. той стана собственост изцяло на Софийския университет. По този начин привидно сме самостоятелни, но на практика не сме, тъй като сградата, апаратурата и съоръженията са държавни. И тъй като от малко се оказахме голямо предприятие, това ни върза ръцете да кандидатстваме с проекти по различни национални и европейски програми, защото трябваше да осигуряваме съфинансиране от 50%. Преди три години обаче швейцарската компания „Юниверсал Бългериън инвестмънт“ закупи 30% от Геномния център. Целта беше да възстановим старата слава на българските сортове пшеница и слънчоглед, като стъпим на опита на Държавния замеделски институт в Генерал Тошево и там изградим мощна материална база. Започнахме много успешно и за кратко време достигнахме до първите сортове пшеница и слънчоглед. Но за съжаление преди няколко месеца швейцарската фирма се оттегли от България по неизвестни причини. А ако бяхме продължили, щяхме да получим нови наши сортове и нямаше големи мултинационални компании като „Синджента“, Пионер“ и „Монсанто“ да навлизат все по-мащабно в България с техните семена. Това е особено важно, защото семето не е само храната на българина, то е и национална сигурност и суверинитет. Аз залагах големи надежди на тези разработки, но за съжаление оттеглянето на швейцарската фирма ни прекърши крилете. – Наистина е жалко, но българските учени са се доказали не само като отлични специалисти, но и като хора упорити и със силен дух. Вероятно имате и други проекти?  – Преди година се срещнахме с професор Ерик Вердин, директор на „Бък“. Това е единствената институция в света, която изучава дълголетието на човека. В резултат на срещите и разговорите ни се роди инициатива за създаването на подобен център в България. От една година водим усилени преговори. Когато разговарях с професор Вердин се опитах да насоча вниманието му към три ключови факта. В света няма по-добра, по-качествена, по-вкусна и питателна храна от българската. Няма и по-качествена вода от нашата. Страната ни притежава 40% от минералните извори на Европа, при това с различно съдържание. Освен това тук има един особен вид енергия, която Господ е дал на нашата земя. Дали защото е създал различни почви и специфичен климат, но факт е, че тук има енергия, която ние сега наричаме квантова енергия, квантова физика, квантова химия. Тук текат процеси на атомно равнище, които най-вероятно дават отражение както на храната, така и на водата. Но всичко това засега остава неексплоатирано. Дано успеем да реализираме идеята и изследваме съвместно полезните свойства на нашите български храни, като се започне от билките, които се отличават с високо антиоксидантно съдържание. Те притежават такава комбинация от витамини, феноли, каротеноиди, която потиска свободните радикали, най-съществената причина за стареенето. При това не забравяйте, че България е четвъртата страна в света по износ на билки. – Оказва се, че качеството на храната е пътят към дълголетието. Така ли е?   – В голяма степен тя е определяща. В стомаха на всеки човек се извършва огромен обмен на информация и в резултат на това с кого обменяте информация ние ставаме или по-здрави, или се разболяваме. Именно микроорганизмите в стомаха ни засилват или отслабват нашата имунна система, с която пък са свързани всички заболявания. Има значение как и в каква обстановка живеете, кой е началникът ви, какво семейство имате, с кого се срещате, как се разбирате с колегите, как приемате обществото, потиснат ли сте, в депресия ли сте и т.н. Всички тези обстоятелства оказват влияние върху здравето и дълголетието. Аз съм си задавал въпроса как се е хранил българинът, че до 1920 г. при население малко под 5 милиона души в страната е имало 30 000 столетника, а сега са под 300. Това е страшно съотношение. А днес сме и на първо място по хронични заболявания- сърдечно-съдови, рак, диабет. Аз участвах в създаването на национални секторни програми в земеделието, но оттогава изминаха 6-7 години и няма никакво движение напред. – Естествено се натрапва въпросът- къде е държавата в този тревожен процес?  – Аз пък ще попитам: Има ли Селскостопанска академия днес? Кой ще очертае днешните проблеми? Как да се направят модели за биологично земеделие? Ще се създадат ли кооперации за тях? Кой ще изработи съвременните дозировки за хранене? Кои са най-подходящите породи животни за отделните региони? Кои съвременни сортове ще внедрим, защото днес пшеницата ни е по същество фуражна? Можем ли да създадем борси, които да облекчават родните производители, а да затрудняват вносителите? Какво пречи Селскостопанската академия, петте аграрни университета и БАН със своите 15 института, които допълват изследванията на ССА, да се обединят и работят по националните приоритети ? И още нещо. Имаме 1500 огромни арендатори и 200-250 хиляди дребни производители, които се чудят как да избегнат държавния контрол и регулации. По време на една инициатива в Аграрния университет за биоземеделие самите производители казаха, че половината от тях са шарлатани- твърдят, че произвеждат биопродукти, но си торят с каквото и както си знаят. Освен това не всички от сертифицираните органи са на нужното ниво. Пък и наука за биологично земеделие почти няма. Аз непрекъснато апелирам да помислим за развитие на биологичното земеделие, но отново с помощта на науката и технологиите. – Вие често говорите за двата основни приоритета за България- енергията от една страна, и храната и здравето – от друга. Разяснете на читателите своята мисъл.  – Обобщено казано това означава безопасност и национален суверенитет. Ето ви пример с пшеницата. В края на миналия век беше 100% българска, сега само 30-40 процента от семената са наши. За другите продукти изобщо не ми се говори, там достигнахме до няколко процента. Ние ставаме уязвими. Ако утре, не дай Боже, стане някакъв катаклизъм в света, България няма какво да засее, за да изхрани населението си. Северна Ирландия само заради Брекзит се чуди как да създаде собствени семена, защото досега ползваше английски. И тя се подготвя, а ние ? – Много тревога и загриженост има във вашите мисли. Препоръчайте ни тогава как да се храним и с какво, за да се доближим поне малко по здраве до нашите предци.  – Когато свършат ензимите, свършва и животът. Затова най-важни са плодовете и зеленчуците. Те доставят най-пълното съдържание на антиоксиданти и на ензими. Това не означава, че не трябва да се консумира месо, мляко и т.н. Не се лишавайте от нищо. Всяка липса води до заболяване. Моят съвет е да ядете от всичко по малко. Човек може да мине и с една ракия, но все обичаме да казваме, че „Без една мога, но с една не мога“. А при претоварване на организма се получават мутации. Те не са резултат от яденето на нещо грешно от време на време, а от продължителната консумация. Когато натрупваме в организма си отрови, след 5-10 години се получава една мутация, след това втора, а натрупат ли се повече от шест мутации на различни места, клетката се променя и се стига до туморен растеж. Така че, колкото по-качествени продукти се консумират, толкова по-чисти съставки ще влизат в организма, които ще потискат мутационния процес. Накрая още нещо. Китайците са казали, че щом човек има 32 зъба, значи 32 пъти трябва да сдъвче храната. В слюнката се съдържат най-силните ензими и още тук се унищожават 50 на сто от зловредните, болестотворните микроорганизми. Така че яжте по-малко, бавно, с приятни хора и заредени с хубави мисли. – А на децата какво ще препоръчате? Те все повече се увличат по вносни, но и наши продукти с добър вкус, но със съмнително за здравето съдържание.   – Всичко трябва да започне от образованието. Децата освен познатите дисциплини, трябва да се учат на ценности- духовни, семейни, хуманни и т.н. Тук влиза и отношението към храната, която определя здравето. Тук е и спортът, не интензивният спорт, а навикът да се движиш. От най-ранна възраст децата трябва да знаят какво и как да консумират. Интервюто е съвместна публикация с Национална инициатива „Единение“", "date": "2019.08.05", "title": " Известният български генетик акад. Атанас Атанасов, пред „Труд“: Приоритетите за България са енергия, храна и здраве\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b8%d0%bc%d0%b0%d0%bd%d1%8f%d1%80%d0%b8-%d0%b2-%d0%ba%d0%bd%d0%b5%d0%b6%d0%b0-%d1%81%d0%bd%d0%b8/", "text": "Служители на Главната дирекция „Национална полиция“ и колегите им от ОДМВР-Плевен разследване, са установени двама мъже – на 51 и 20 г. от Кнежа,  занимавали се с незаконна иманярска дейност. По първоначални данни те са извършвали и незаконни сделки с придобитите движими културно-исторически ценности с археологически произход в региона на област Плевен, съобщиха от МВР. В рамките на извършените процесуално-следствените действия на адрес, обитаван от двамата, са открити 14 старинни монети от римската епоха и Средновековието, 6 старинни накита – пръстени и медальон, старинно острие и самоделен металотърсач. Археологическите предмети и металотърсачът са иззети като веществени доказателства, а по случая е образувано досъдебно производство. Материалите са докладвани на прокурор от Окръжната прокуратура в Плевен. Работата по случая продължава под надзора на прокуратурата.", "date": "2019.08.05", "title": " Полицаи задържаха иманяри в Кнежа (СНИМКИ)"}
{"url": "https://trud.bg/%d0%b8%d1%81%d1%82%d0%b5%d1%80%d0%b8%d1%8f-%d0%bd%d0%b0-%d0%b4%d0%b2%d1%83%d0%bb%d0%b8%d1%87%d0%b8%d0%b5%d1%82%d0%be/", "text": "Номинацията на Гешев осигури добри хонорари за лятото и на куп копирайтъри, дизайнери, обикновени драскачи, интернет тролове и професионални протестъри Когато настоящият заместник-главен прокурор Иван Гешев казваше, че 99 на сто не би приел номинация за „обвинител номер едно”, той се мотивира с очакванията за “кална битка”. Последните две седмици не само потвърдиха тези му опасения, но ги и надминаха. Вероятно защото се е надявал, че дори и при “калните битки” има правила. В организираната кампания срещу решението на Прокурорската колегия на Висшия съдебен съвет за единодушното издигане на кандидатурата му не само, че правила няма, но липсва уважение към демократичните принципи и дори към нормалността. Гешев излезе прав, когато коментира, че кандидатурата му е внесла страх у много богати хора, които има защо да се страхуват от активно действаща прокуратура. Но дори и той едва ли е очаквал, че страхът на противниците му ще се трансформира в истерия, а на преден план отново ще избуят познатите двойни стандарти на носителите на двойнствен морал. Тъкмо тези, които преди четири-пет години ни обясняваха колко важно е ВСС да се раздели на две колегии, за да може прокурори да избират прокурори, а съдиите – съдии, за да бъдат далеч партиите от съдебната система, сега бяха първите, които атакуваха единодушието на кадровиците и настояха за политическа намеса чрез предлагането на кандидат от министъра на правосъдието. Спретнаха дори партийни митинги срещу независимата съдебна власт. Не, кандидатурата на Иван Гешев не е безалтернативна, а е израз на желанието на прокурори и следователи да излъчат свой представител, преминал през всички стъпала на професията, който да ги ръководи в следващите седем години. Заради това номинацията му бе подкрепена от двете съсловни организации – Асоциацията на прокурорите и Камарата на следователите. Именно те са тези, които още при предварителните консултации при президента Румен Радев поискаха точно това – действащ прокурор или следовател за първи път от 30-години да застане на държавното обвинение. Преди да бъде прокурор, Гешев е работил и като следовател. Спазвайки нормата на закона, по изключително прозрачен начин, членовете на Прокурорската колегия се съобразиха със становището на професионалната общност и направиха своята номинация. Премиерът Бойко Борисов е прав, когато казва, че може би е по-добре от съдебния закон да отпадне правомощието на министъра на правосъдието да номинира председателите на върховните съдилища и главния прокурор. В България прокуратурата е част от съдебната власт и в този смисъл, политиците нямат работа в определянето на ръководителите й. А макар и да има това право, нито един правосъден министър в историята не е издигал кандидатура за председатели на ВКС, на ВАС или на “обвинител №1”. И напълно естествено бе Кирилов да не го прави. Но, само си представете, че в края на 2021-ва година Данаил Кирилов още е в Министерството на правосъдието и тъй като мандатът на Лозан Панов ще е към своя край, министърът предложи своя номинация за “съдия №1”. Каква ли ще е реакцията на тези, които днес го винят, че не е издигнал конкурент на Гешев? Тъкмо тези, които преди четири години, когато 15-20 политизирани съдии застанаха на стълбите пред Съдебната палата, за да страдат по оставката на пропадналия правосъден министър Христо Иванов, днес атакуват държавните обвинители и разследващите, както и съдебните служители, заради това, че публично са застанали с имената си и са се подписали в подкрепата за Иван Гешев. Когато магистрати от Съюза на съдиите излизат с подписки, това е достойно, а когато същото правят прокурори и следователи, това било под диктовка. Истерията достига до там, че цели анализи са посветени на това – кой, как, дали и защо е подкрепил или съответно не присъства в едно или друго становище до ВСС. Две взаимно отричащи се тези в един текст – хем подписката в подкрепа на Гешев била като от времето на “зрелия социализъм” и под диктовка, хем обаче в нея не присъстват имената на всички. Дали изобщо авторът е наясно какво се е опитал да внуши? Фанатизмът е неприятен, особено когато негови жертви се оказват смятащи себе си за журналисти, а всъщност опитващи се да внесат интриги с долнопробни и анонимни внушения от типа: “един прокурор каза…” В опит да демонстрират масовост на недоволството срещу номинацията за главен прокурор, каквато напълно отсъства, онзи ден в един сайт на подсъдим имаше публикувана снимка с точно трима души на нея, но пък заглавието гласеше: “Силистра е срещу Гешев”. Или пък дълго експлоатираната тема – кога, защо и с кого зам-главният прокурор е посетил Москва за участие в антитерористична конференция. Едва ли авторите на тази евтина пропаганда си дават сметка, че няма нищо по-естественото за сигурността обмяната на опит и контакти между институциите на две държави, особено ако стотици хиляди граждани на едната и това лято пълнят хотелите и посещават летните си ваканционни имоти по българското Черноморие. Разбира се, за авторите на поредния пасквил е някак неудобно да припомнят, че неотдавна Иван Гешев имаше множество срещи и при визитата си в Съединените щати. Това са само малка част от примерите, които ясно показват, че истеричната кампания срещу номинацията на Иван Гешев е плод на координирани действия. Иначе, посред летните жеги, възпитаникът на АОНСУ Дайнов можеше все някак да изчака да довърши предходния си коментар срещу прокуратурата, преди да е започнал следващия. Какво да се прави – поръчителите са напрегнати, планът трябва да се изпълнява: “Петилетката за три години”, беше казал народният гений. Прави впечатления, че има издания, особено онези, свързани с укриващия се в Белград подсъдим Цветан Василев, чието съдържание от две седмици изцяло е “посветено” на бълването на компромати срещу Гешев. Сайтовете и вестниците на друг подсъдим – Иво Прокопиев, не отстъпват в норматива: задължително по една статия, коментар или интервю срещу кандидата за главен прокурор – сутрин, обед и вечер. Понякога и по повече. Бърз преглед на социалните мрежи показва, че номинацията на Гешев осигури добри хонорари за лятото и на куп копирайтъри, дизайнери, обикновени драскачи, интернет тролове и професионални протестъри. Освен истерия, страхът от номинацията на следващия “обвинител №1” роди множество примери за опити за разделение на обществото, включително чрез сатанизиране на тези, които дръзнат да се обявят в подкрепа на Иван Гешев. Такъв е случаят с писмото на ректора на УНСС проф. Стати Статев до ВСС, от което в социалните мрежи се разграничиха един напълно неизвестен асистент по право, по-скоро известен с близостта си до неолиберални фондации, както и на съпругата на някогашния социолог и провалил се кандидат за кмет на София от БСП проф. Михаил Мирчев. В някои издания обаче заглавията бяха “Преподаватели от УНСС…” Ще речеш стотици, а те двама. На атака бе подложена дори и Академията на МВР, защото ръководството й, в нарочно становище, си е позволила да защити реномето на висшето учебно заведение от неоснователните нападки за качеството на юридическото образование, което е предоставила на хиляди български магистрати, адвокати, служители в държавния сектор или преминали в частния бизнес възпитаници на някогашния Висш институт за подготовка на офицери и научноизследователска дейност на МВР. Нищо че в Академията са преподавали и продължават да го правят професори и доценти от Юридическия факултет на Софийския университет “Св. Климент Охридски”, на някого му се стори, че Иван Гешев трябва да бъде атакуван, защото е завършил ВИПОНД. В социалните мрежи хейтъри започнаха да наричат Академията „ПУЦ“ и „Магнаурската школа“, докато си затварят очите, че в дипломата на “техния кандидат” – следователят с незначителен брой завършени дела Бойко Атанасов, срещу изпита по Наказателно право е записано, че е взет с тройка, а държавният по Наказателноправни науки също е “минат” със Среден 3. Във всичките изброени дотук примери, натрапчиво се откроява истеричното желание на сценаристите за пореден път да всеят разделение в обществото. Ако си срещу номинацията за главен прокурор, значи си “модерен”, “умен” и “красив”, но ако случайно я подкрепяш или не се интересуваш, защото според принципите на демократичната държава за целта има институции, чието задължение и отговорност е да проведат процедурата, то ти се явяваш враг на “Разградската десница”, както сполучливо в социалните мрежи наричат ГМО-коалицията между “Да, България”, ДСБ и Зеленото движение, чийто партиен лидер е бивш служител на подсъдимия Прокопиев. Кукловоди и марионетки имат седмица време да се подготвят до следващата серия хейтърство и опити за грозно противопоставяне. Следващата им активизация може да се очаква след представянето на Концепцията за развитието и управлението на прокуратурата, която Иван Гешев трябва да внесе във ВСС до 12 август.", "date": "2019.08.05", "title": " Истерия на двуличието\t"}
{"url": "https://trud.bg/%d0%b2%d0%b0%d1%81-%d0%be%d1%82%d0%bc%d0%b5%d0%bd%d0%b8-%d0%be%d1%82%d0%ba%d0%b0%d0%b7-%d0%bd%d0%b0-%d0%b7%d0%b4%d1%80%d0%b0%d0%b2%d0%bd%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5/", "text": "Върховният административен съд окончателно отмени отказ на Министерство на здравеопазването да възстанови сума за спешно лечение в страна извън Европейския съюз – Кралство Мароко, на физическо лице от Пловдив от бюджета на министерството. Става дума за лечение на масивен инфаркт по време на пътуване в Кралство Мароко, за лечението на който българският гражданин е заплатил 11 000 евро извън медицинската си застраховка, съобщиха от пресцентъра на съда. Отказът е нищожен, тъй като е издаден от зам.-министъра на здравеопазването при липса на материална компетентност съгласно чл. 5, ал. 1 от Закона за здравето. Те са приели, че след като случаят е спешен, то приложим е чл. 99, ал. 1 от ЗЗ. Според разпоредбата държавата организира и финансира система за оказване на медицинска помощ при спешни състояния, а компетентен орган е министърът на здравеопазването. От приложената към делото заповед № РД-01-394 от 16.11.2017 г. е видно, че не са делегирани правомощия на зам.-министъра на здравеопазването по отношение на заповеди за разрешаване или отказване за възстановяване на средства, заплатени за спешна медицинска помощ в трети държави. Министърът на здравеопазването в ролята си на компетентен орган е следвало да уважи или да откаже възстановяването на търсената сума за проведено спешно лечение с нормативно предвидените задължителни мотиви и след проверка за точния размер на остатъка и непрекъснатостта на здравноосигурителните права на българският гражданин, е правилен.", "date": "2019.08.05", "title": " ВАС отмени отказ на здравното министерство да плати лечението на българин в Мароко"}
{"url": "https://trud.bg/%d0%bd%d0%b0%d0%b4-100-%d1%81%d1%8a%d1%81%d1%82%d0%b5%d0%b7%d0%b0%d1%82%d0%b5%d0%bb%d0%b8-%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%b0%d1%82%d0%b0-%d0%bf%d0%be-%d1%82%d1%80%d0%b0/", "text": "Над 100 състезатели спориха за призовите места на държавния шампионат по трап и скийт на стрелбищен комплекс „Виа“ в Долни Дъбник. Призьорите бяха наградени от генсека на БОК Белчо Горанов, който връчи и специалния приз на федерацията на Ниа зи Мехмед, треньор на световната шампионка за девойки за 2019-а Селин Али. Първи на трап са Красимир Георгиев и Селин Али съответно при мъжете и жените. А на скийт №1 са Илия Кирилов и Надежда Ненкова. Двете надпревари са дисциплини в стрелбата по глинени панички.", "date": "2019.08.05", "title": " Над 100 състезатели на шампионата по трап и скийт"}
{"url": "https://trud.bg/42-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b2%d1%8a%d0%b7%d0%b4%d1%83%d1%88%d0%b5%d0%bd-%d1%83%d0%b4%d0%b0%d1%80-%d0%b2-%d0%bb/", "text": "Най-малко 42 души са убити, а десетки ранени при въздушен удар в южна Либия, съобщи признатото от ООН правителство в Триполи. Правителството на Националното съгласие (ПНС) обвини сили, предвождани от маршал Халифа Хафтар, че са нанесли въздушен удар в неделя в жилищен квартал на град Морзук. В резултат на удара „42 са загинали и повече от 60 са ранени, 30 от тях критично“, заяви Ибрахим Омар пред AFP. ПНС на своята страница в социалната мрежа „Фейсбук“ осъди нападението, за което обвиняваше силите на Хафтар. След като започналото настъпление към Триполи на Хафтар беше спряно от силите на ПНС след първоначалния напредък, двете страни все по-често включват самолети и дронове в сраженията.", "date": "2019.08.05", "title": " 42 души са загинали при въздушен удар в Либия"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bb%d0%b0%d0%b2%d0%b5%d0%bd%d0%b0-%d0%b2%d1%8a%d1%82%d0%be%d0%b2%d0%b0-%d0%bf%d0%be-%d0%b1%d0%b0%d0%bd%d1%81%d0%ba%d0%b8-%d0%bd%d0%b0-%d0%bf%d0%bb%d0%b0%d0%b6/", "text": "Носителката на титлата „Мис България 2006“ е в повече от невероятна форма, благодарение на йогата и аеробиката. Славена Вътова се запъти към италианските плажове, от където сподели гореща снимка по бански. За разлика от повечето ни известни личности, предпочитащи българското или гръцкото море, Славена реши да си почине на по-усамотен и все така райски курорт. Стегнатата фигура Вътова поддържа с активно спортуване и намален прием на въглехидрати. В свое интервю миналата година, тя призна, че не е сред късметлийките, дарени със „слаб ген“, затова и се труди усърдно за тялото, което има.", "date": "2019.08.05", "title": " Вижте Славена Вътова по бански на плажа (СНИМКА)"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%b2%d1%8a%d0%b2-%d0%b2%d0%be%d0%b5%d0%bd%d0%bd%d0%be-%d0%bf%d0%be%d0%b4%d0%b5%d0%bb%d0%b5%d0%bd%d0%b8%d0%b5-%d0%b2-%d1%80%d1%83%d1%81%d0%b8%d1%8f-%d0%b8%d0%bc%d0%b0/", "text": "Взрив и пожар на територията на военно поделение в Красноярския край в Русия. Двама са пострадали и са откарани в болница. На място са изпратени автобуси за евакуация, съобщи ТАСС. На място са изпратени и пожарни. По първоначална информация инцидентът се е случил в артилерийскo депо във военното поделение. В същото време продължават опитите за овладяването на огромните горски пожари, бушуващи в Сибир. Обхванатата площ е от над 3 милиона хектара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Взрив във военно поделение в Русия, има пострадали"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d1%80%d0%b0%d0%b6%d0%b4%d0%b0%d1%82-%d0%bd%d0%b5%d1%89%d0%b0%d1%81%d1%82%d0%bd%d0%b8-%d0%b4%d0%b5%d1%86%d0%b0/", "text": "България е първа в ЕС по брой на деца, които раждат деца. Показва го статистиката на Евростат. България държи това първенство от 2013 г. и не си го дава. Проверките на Държавната агенция за защита на децата (ДАЗД) показват, че броят на бебетата, родени от тинейджърки, е скочил 4 пъти за 4 години – от 836 на 3300. Това е. Има факти, които не се нуждаят от коментар, освен ако коментарът е нужен, за да се каже на черното бяло. Първото бебе за 2019 г., родено в 3 ч. и 40 мин. в Пазарджик, се казва Рашко. Майка му Мария е 15 -годишна, татко му е неин връстник, но двамата вече имат и по-голям син. Мария дава интервюта: надява се отличието „бебе на годината“ да струва пари, с които да отгледа Рашко, а да не го дава на чужди, тя и без туй не ходи на училище… Хубаво, ама въпросното отличие се оказа спорно и бе дадено на друго пеленаче (от Пловдив, май) и съдбата на Рашко остана извън медийното внимание. Телевизиите я загърбиха веднага, понеже темата „Деца раждат деца“ се захранва от нови събития постоянно. В ръцете на акушерка от Лом проплака Вальо, вторият син на 14-годишната Румяна. Като родила батко му, била на 12. По думите на нейните родители, за да ги дари с първо внуче, била изнасилена. Кръстили го Сарасавати – на героя от индийския сериал  „Малката булка“ – и не го пратили в приют. Изхранвали го с „бране на желязо“. Като порасне вероятно и той ще почне да „бере“ – сиреч, да краде жици и пътни знаци, наследявайки на дядо си занаята. „В първото раждане Румяна беше прекалено малка и недоразвита, със секцио едва я спасихме. Втория път нормално роди. Това ни е 26-та малка родилка тая година“-казва докторът по Нова тв. Научаваме от него процедурата: „Имаме заповед при майки под 16 г. да се обаждаме на дежурния прокурор директно, а под 18 г. -на закрилата на детето.“ Е, обаждат се. А сетне? От прокуратурата идва постановление за отказ от дело – с мотив, че оплождането на малолетни в ромската общност е традиция. ДАЗД информира, че 850 ранни съжителства са регистрирани в циганските махали, при което 403 раждания минали благополучно. За неблагополучията в подранилото човешко възпроизводство не се съобщава. Но се забелязва разминаване в данните на социалното министерство, НПО-та и ДАЗД. Колко пъти са родили маловръстните – 3000 ли, 800 ли, или 403? – това остава неясно. Несъответствието не е нещо нередно обаче и не е за заблуждение на Евростат. То е поради неработещия регистър на ражданията. А неработенето на регистрите у нас е в реда на нещата. На 1-во място сме по смъртност в Европа и се топим с 50 000 души от Коледа до Коледа. Защо не се радваме, че мургавите ни сънароднички се възпроизвеждат тутакси след първия си мензис? „Че какво радостно има в това?! Нещастни деца раждат нещастни деца!“, избухва Дима Миланова, социална работничка с дълъг стаж. „Нещастници по рождение“- допълва с въздишка съдебен експерт предвид стотиците дела с хлапета-престъпници и жертви. У нас има 400 осъдени за съжителство с хлапачки. С ефективни присъди за интимни контакти с лица до 14 г. са 24 от тях. А глобите за тия, чиито „съпруги“ не са навършили 16, възлизат на 230 000 лв. с натрупване. Глобите не се събират по подразбиране. Къдрокосата Виола се е родила преди 2 години от любовта на 15-годишната Роза и 20-годишния Васил. Живее в коптор, седи на кален под, покрит с парцали, в смрад, обаче не изглежда нещастна. И родителите u твърдят, че са щастливи, макар че Васил е осъден да лежи. Той не се смята за престъпник – осъдените като него са стотици. Тя не се смята за нищо – децата-майки като нея са хиляди и при цялата им немотия остават живи. Над 2800 невръстни родители получават помощи: 40 лв за дете, 90 лв. за две и 100 лв. за майчица с чедо под 12 месеца. На тия като Роза се дават ваучери. „С парите си купуваха по-рано пуканки и близалки – обясняват „социалните“. – С ваучерите в магазина им дават бебешки дрешки, лекарства, памперси.“ Който може, нека сметне колко памперси, капки за хрема и бананови каши могат да се купят с 40 лв. – това е трудна задача. А как едно неграмотно дете, родило дете, може да печели, за да не гладуват и двете, ако бащата също е дете или го няма – това е въпрос за 2500 лв. в играта „Стани богат“. Жокер: малограмотността и бедността са първите 2 от 10 фактора, обуславящи престъпността. Извън теорията: на практика повечето малки майки бягат от родилното без бебето десетина часа след като го родят. 15-годишната Ивка е докарана с полет от Париж, за да роди в Майчин дом тук и денонощие по-късно е върната, където е била – на плац Пигал. „Циганетата постъпват за раждане без лични карти, лъжат, че родителите им са в странство и сочат грешен адрес, та МВР да не ги намери преди изоставеното бебе да бъде настанено в дом или приемно семейство“, разказва акушерката Ивана. И заключава: „Циганска работа!“ Какво да се прави? Вицепремиерът Каракачанов представя програма за ромска интеграция. Тя е 12-та от 2000 г. насам, без да броим Декадата на ромското включване и Националната стратегия – 2012 на бившия вицепремиер Цветанов. Те всички си приличат по това, че подбрани ромски фондации участват в създаването и реализацията им. И си купуват коли, къщи и офиси с европарите за десегрегацията на ромските деца. Над 815,5 млн. лв. от бюджета и от външни фондове са похарчени така за 10 г., а ефектът е нулев. Самият вицепремиер Каракачанов го заяви. То и без това е очевидно. Остава да го види и прокуратурата.   Малките булки в ромски вариант  Интегрираните роми са лекари, учители, музиканти, медсестри. Те рядко влизат в новините, с изключение на Азис. Неинтегрираните често ги снимат – каруцари, просяци, крадци и малки булки – неграмотни или недоучили, изнасилени или проституиращи, които раждат още такива. Неинтегрираните са електорат, чиито гласове се продават. Може би и затова те си позволяват да не плащат глоби, ток и данъци. И затова не им се пречи, когато бързат да се размножават, като деца раждат деца, а тия деца раждат още деца – и все такива, за които щастието е дар от бога, а нещастието – даденост от обществото.", "date": "2019.08.05", "title": " Децата раждат нещастни деца\t"}
{"url": "https://trud.bg/%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b8%d1%82%d0%b5-%d0%b2-%d0%bf%d0%be%d0%b4%d0%bc%d0%be%d1%81%d0%ba%d0%be%d0%b2%d0%b8%d0%b5%d1%82%d0%be-%d0%bf%d0%b0%d0%b4%d0%bd%d0%b0/", "text": "Температурите около Москва през изминалата нощ достигнаха отрицателни стойности, съобщават от Московската метеорологична служба, пише БГНЕС. Изминалата нощ е била най-студената в Москва от началото на лятото. Най-ниската температура, измерена на територията на руската столица, е достигнала 6,7 градуса. Ясното време през нощта е допринесло за спада в температурите, които на места са достигнали рекордни стойности. В източната част на Московска област минималната измерена температура е била 1,9 градуса, а на полето е била минус 2 градуса. Това е нов температурен рекорд за този регион. Предишният е поставен през 2001 и 2002 година, когато температурата е достигнала 4,9 градуса.", "date": "2019.08.05", "title": " Температурите в Подмосковието паднаха до -2 градуса"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%bc%d0%be%d0%b6%d0%b5-%d0%b4%d0%b0-%d0%be%d1%82%d0%b3%d0%be%d0%b2%d0%b0%d1%80%d1%8f-%d0%b7%d0%b0-%d1%83%d0%b1%d0%b8%d1%82%d0%be-%d0%ba%d1%83/", "text": "Аутопсия ще прецени дали 64-годишен мъж от шуменското село Янково е виновен за смъртта на бездомно куче. Сигнал за мъртвото четириного постъпил в полицията към 20:30 часа в неделя. На ул. “Възраждане“ в селото бил изпратен екип. Установено било, че малко преди това местен жител на 64 г. е бил видян да нанеся удари на кучето с дървен прът. Предстои да бъде извършена аутопсия във ветеринарна клиника в Шумен, която ще покаже дали животното е издъхнало от побоя, съобщават от полицията. Работата по изясняване на инцидента продължава, образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Пенсионер може да отговаря за убито куче"}
{"url": "https://trud.bg/%d0%ba%d0%b8%d1%82%d0%b0%d0%b9-%d1%81%d0%bf%d1%80%d1%8f-%d0%b2%d0%bd%d0%be%d1%81%d0%b0-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%81%d0%b5%d0%bb%d1%81%d0%ba/", "text": "Правителството на Китай разпореди държавните компании да спрат вноса на американска селскостопанска продукция на фона на новата ескалация на търговската война със САЩ, съобщава Bloomberg, като се позовава на свои източници. Според информацията на американската медия, китайските агропромишлени компании вече изпълнили това нареждане и вече очакват резултатите от търговските преговори между Вашингтон и Пекин. В четвъртък президентът на САЩ Доналд Тръмп съобщи, че неговата страна ще въведе нови мита в размер на 10% от 1 септември върху китайски стоки на стойност 300 милиарда долара. Една от причините за този ход на американския държавен глава, по неговите думи, е, че Китай не е изпълнил своето обещание да увеличи покупките на селскостопанска продукция от САЩ. Вашингтон и Пекин водят преговори за разрешаване на търговските спорове от месеци.", "date": "2019.08.05", "title": " Китай спря вноса на американска селскостопанска продукция"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8%d1%82%d0%b5-%d1%82%d0%b0%d0%bb%d0%b0%d0%bd%d1%82%d0%b8-%d0%bd%d0%b0-%d0%b5%d0%b2%d1%80%d0%be%d1%84%d1%83%d1%82%d0%b1%d0%be%d0%bb-%d1%82%d1%80%d0%b8%d1%83/", "text": "Спортните таланти на „Еврофутбол “ Василики Кадоглу и Георги Цурев триумфираха в плувния маратон „Галата – Варна“. За първи път в 79-годишната история на надпреварата стартът бе даден от плажната ивици, а за призовите места спориха 268 състезатели от 9 страни. Василики отвя конкуреницията при жените, като измина 4-километровата дистанция за 56,05 мин. Втора е Габриела Георгиева (1:03.41). Цурев пък фиксира 49.59 мин, следван от Радостин Кръстев (50.03).  Така двамата варненци от клуб „Астери“ си осигуриха участие в маратона в Дордрехт в края на август.", "date": "2019.08.05", "title": " Спортните таланти на „Еврофутбол“ триумфират на маратона „Галата – Варна“"}
{"url": "https://trud.bg/%d0%b4%d0%be%d1%86-%d0%ba%d0%b0%d0%bc%d0%b5%d0%bb%d0%b8%d1%8f-%d1%81%d1%82%d0%b0%d0%bc%d0%b0%d1%82%d0%be%d0%b2%d0%b0-%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%bd%d0%b0/", "text": "Доц. Камелия Стаматова, главен асистент в Тракийския университет, е кандидатът на ПП АБВ за кмет на Стара Загора. Тя е млад човек, вече е позната като кандидат за евродепутат в последните евроизбори. На предстоящия местен вот в Стара Загора ПП АБВ ще се яви с пълна листа за общински съветници, неин водач ще бъде проф. Михни Люцканов, съобщиха от пресслужбата на партията. Проф. Люцканов обясни пред медиите, че в листата с кандидати за общински съветници ще се търси баланс на образование, пол, възраст. По-късно днес председателят на ПП АБВ Румен Петков е на среща с общинското ръководство на партията в Раднево, където АБВ ще участва с пълна листа за общински съветници. Среща ще се проведе и с кмета на село Могила Гинка Колева, която ще се яви на изборите за местна власт в надпревара за втори мандат, отново като кандидат на АБВ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Доц. Камелия Стаматова е кандидатът на ПП АБВ за кмет на Стара Загора"}
{"url": "https://trud.bg/10-%d0%b4%d0%b5%d0%ba%d0%b0%d1%80%d0%b0-%d1%81%d1%83%d1%85%d0%b8-%d1%82%d1%80%d0%b5%d0%b2%d0%b8-%d1%81%d0%b5-%d0%b7%d0%b0%d0%bf%d0%b0%d0%bb%d0%b8%d1%85%d0%b0-%d0%bd%d0%b0%d0%b4-%d1%81%d0%b2%d0%b5/", "text": "10 декара сухи треви са се запалили над Свети Влас. Областната дирекция на МВР-Бургас даде яснота за пожара. По информация на огнеборците, става дума за низов пожар, обхванал само сухи треви и е навлязъл съвсем малко в гората, на площ от 10 дка. В гасенето са се включили и екипи на торски служители. Към този момент нямат необходимост от допълнителни сили за справяне с бушуващия огън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " 10 декара сухи треви се запалиха над Свети Влас"}
{"url": "https://trud.bg/%d0%b5%d0%ba-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d0%b7%d0%b0-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d1%81-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd/", "text": "Европейската комисия е отворена за преговори с британския премиер Борис Джонсън, заяви говорителят на ЕК Мина Андреева в Брюксел. Целта на преговорите ще бъде избягване на значителните икономически трудности в случай, че Великобритания напусне общността без споразумение. „Отворени сме за преговори с новия британския премиер, така както в продължение на години преговаряхме с правителството на Тереза Мей“, заявиха от Еврокомисията. „Към настоящия момент позицията, че споразумението за излизане не подлежи на предоговаряне, остава непроменена, но сме отворени към преговори за политическата декларация. Също така сме готови и за преговори с премиера Джонсън“, подчерта говорителят. Тя добави, че ЕС се подготвя за Брекзит без сделка след 31 октомври.", "date": "2019.08.05", "title": " ЕК: Готови сме за преговори с Борис Джонсън, но не по споразумението за Брекзит"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b4%d0%b5%d0%b9%d1%81%d1%82%d0%b2%d0%b8%d1%8f%d1%82%d0%b0-%d0%bd%d0%b0-%d1%81%d0%b0%d1%89-%d1%89%d0%b5-%d0%b4%d0%be%d0%b2%d0%b5%d0%b4%d0%b0%d1%82-%d0%b4%d0%be-%d0%bd/", "text": "Руският президент Владимир Путин предупреди, че действията на САЩ за ликвидиране на договора за ракетите със среден и по-малък обсег (ДРСМО) могат да доведат до надпревара във въоръжаването. „Според нас действията на Съединените щати, които доведоха до премахването на ДРСМО, неизбежно ще доведат до девалвация, разрушаване на цялата рамка на глобалната сигурност, включително Договора за стратегическите нападателни оръжия (СТАРТ-3) и Договора за неразпространение на ядреното оръжие“, предупреди той. „Такъв сценарий означава възобновяване на неограничена надпревара във въоръжаването.“ „Русия е принудена да заяви със съжаление, че едностранчивото, с измислен претекст, оттегляне на САЩ от ДРСМО, унищожаването на един от основните документи в областта на контрола върху оръжията – сериозно усложнява ситуацията в света, създава основни рискове за всички“, – каза Путин. Той подчерта, че „отговорността за случилото се е изцяло на американската страна“. „Вместо обмислено обсъждане на проблемите на международната сигурност, САЩ просто отмениха многогодишните усилия, насочени към намаляване на вероятността от мащабен военен конфликт, включително с използването на ядрено оръжие“, каза руският президент. „Въпреки случилото се, ние все още разчитаме на здравия разум, чувството за отговорност на американските колеги и техните съюзници – както към своя народ, така и към цялата международна общност“, подчерта президентът на Русия. „За да избегнем хаоса, в който няма правила, ограничения и закони, трябва отново да претеглим всички възможни опасни последици и да започнем сериозен диалог без неясноти и по същество“, каза Путин.", "date": "2019.08.05", "title": " Путин: Действията на САЩ ще доведат до неограничена надпревара във въоръжаването"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d0%bc%d0%b8%d0%bb%d0%b8%d0%b0%d1%80%d0%b4%d0%b8-%d1%87%d0%b0%d0%ba%d0%b0%d1%82-%d1%86%d1%81%d0%ba%d0%b0/", "text": "След добрите жребии досега ЦСКА изтегли най-тежкото възможно предизвикателство за плейофите на Лига Европа. Там чака испанският „Еспаньол“, който от три години е спонсориран от китайски милиарди. Естествено, ЦСКА трябва да прескочи „Зоря“ (Луганск), а каталунците да се справят с швейцарския „Люцерн. „ Еспаньол“ е известен в България като първия тим, на който Христо Стоичков вкара гол като футболист на „Барселона“. И че тимът има два загубени финала в Лига Европа – срещу „Байер“ (Леверкузен) и „Севиля“. Сега обаче ситуацията е коренно различна! От три години китайският милиардер Чен Яншенг е собственик на клуба. Бизнесменът е на 339-о място в класацията на „Форбс“ по богатство в света. Състоянието му възлиза на 1,1 милиарда долара. Неговата фирма „Растар Груп“ има лиценз да произвежда и продава детски дистанционни модела на 26 от най-големите автомобилни компании като „Ферари“, „Ламборгини“, „Ауди“, „Мерцедес“, БМВ. От 2013 година компания прави филми и игри за мобилни телефони. Резиденцията на Яншенг е в мегаполиса Гуанджоу. „ Еспаньол“ обаче не е сред най-славните испански отбори в евротурнирите. Девет пъти тимът е участвал в Лига Европа (преди Купата на УЕФА и Купата на панаирните градове). „Еспаньол“ е четирикратен носител на Кралската купа на Испания – за последно през 2006-а. През миналия сезон отборът направи фантастичен финален рейд с 9 поредни кръга без загуба и стигна до последното 7-о място, което даваше право за място в Лига Европа. В сегашния тим на „Еспаньол“ няма сериозни звезди. Чужденците са бразилецът Налдо, аржентинците Факунсо Ферейра, Пабло Пиати и Матиас Варгас, както и колумбиецът Бернардо Еспиноса. И, разбира се, атракцията е китайски национал. Ву Лей има 63 мача с 15 гола за родината си. Преди да дойде в Каталуния тази година, е наредил 296 двубоя със 151 попадения за „Шанхай СИПГ“. В Китай е със статут на футболен бог. Ако все пак стане чудо и „Еспаньол“ отпадне, то „Люцерн“ е много по-приемлив вариант за победителя от ЦСКА и „Зоря“. Швейцарците са имали само 15 съперници в евротурнирите. Един от тях е „Левски“, който през 1992 година отстраняват с 1:0 у дома и 1:2 в София. Миналия сезон отпадат от „Осиек“, отстранен от „червените“ сега. „Левски“ е един от трите отстранени от „Люцерн“ отбори в Европа. Другите са МТК (1990 г.) и този сезон „Клаксвик“ (Исландия).", "date": "2019.08.05", "title": " Китайски милиарди чакат ЦСКА"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%bc%d0%b0%d0%b3%d0%b8%d1%81%d1%82/", "text": "На 7 август /сряда/ от 23 ч. до 24 ч., ще бъде спряно движението в двете посоки в участък от АМ „Европа“, преди отбивката за Нови Искър и Своге, пътувайки в посока София – Кулата. За да не се затруднява трафикът през деня, късно вечерта, ще се монтира рамка, на изграждащата се електронна система за събиране на такси за ползване на републиканската пътна мрежа на база изминато разстояние за превозни средства над 3,5 тона (тол). Това съобщиха от пресслужбата на АПИ. По време на ограничението трафикът ще се пренасочва по стария околовръстен път – II-18. На 10 август /събота/ от 23 ч. до 24 ч. за монтаж на тол рамка ще бъде ограничен трафикът в отсечка от АМ „Европа“, при отбивката за Чепинци, пътувайки от Ботевград към Кулата. Превозните средства ще се пренасочват по стария околовръстен път – II-18. Необходимо е шофьорите да карат внимателно, със съобразена скорост и да спазват стриктно пътната сигнализация. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Спират временно движението по магистрала „Европа“ край Нови Искър заради тол системата"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%ba%d0%be%d0%b4%d0%b8%d0%bd%d0%be%d0%b2-%d1%81-%d0%b4%d0%b2%d0%b0-%d0%bc%d0%b5%d0%b4%d0%b0%d0%bb%d0%b0-%d0%b2-%d0%ba%d0%b0%d0%bd%d1%83%d1%82%d0%be/", "text": "Ангел Кодинов завърши с два бронзови медала в кануто на световното първенство до 23 години в Питище (Румъния). Състезателят на пловдивския „Чипилски“ спечели отличията на 200 метра, като преодоля дистанцията за 39,947 сек. Шампион в дисциплината стана узбекът Артур Гулиев с 38,717 сек. Преди това българинът влезе в тройката и 1000 метра с време 04:11,859 мин. Първи трасето преодоля германецът Конрад Шейбнер (04:09,259). На олимпийските игри Рио 2016 Кодинов бе най-младият ни участник на игрите, тогава той е на 18 г. Не успя обаче да стигне до отличия. Сега пловдивчанинът ще се опита да спечели квота за втората си олимпиада. Мондиалът в Сегед (Унгария) от 21 до 28 август е първа квалификация за Токио 2020.", "date": "2019.08.05", "title": " Ангел Кодинов с два медала в кануто"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0%d0%bb%d0%be%d0%b6%d0%b8-%d0%b2%d0%b5%d1%82%d0%be-%d0%b2%d1%8a%d1%80%d1%85%d1%83-%d0%bf%d1%80%d0%be%d0%bc%d0%b5%d0%bd-2/", "text": "Президентът върна за ново обсъждане Закона за изменение и допълнение на Закона за военното разузнаване. Държавният глава не е съгласен с промените, с които се дава възможност цивилно лице да оглави Служба „Военна информация“ като алтернатива на досегашното изискване да е военнослужещ, съобщиха от прессекретариата на „Дондуков“ 2. Това не съответства на мястото, което заема службата като неразделна част от въоръжените сили на Република България. Ръководителят на службата следва да притежава необходимата експертиза, изразяваща се в специфични познания и професионален опит, с цел осигуряване изпълнението на основните ù задачи, свързани не просто с добиване на разузнавателна информация, а и с информация, необходима за отбраната на страната и за защитата на националната сигурност от външни посегателства, рискове и заплахи, посочва в мотивите си Радев. Създава се риск от нарушаване на принципите на централизираното управление и контрол на разузнавателната дейност и на политическия неутралитет. Приетият закон внася несъгласуваност в уредбата относно управление на системата за защита на националната сигурност и създава прецедент при навършване на пределна възраст за съответното военно звание да се продължава изпълнението на длъжността, предупреждава президентът. Пред „Труд“ председателят на НС Цвета Караянчева съобщи, че новото обсъждане ще бъде след лятната ваканция на парламента. Пълен текст на мотивите: „Уважаеми народни представители, Със Закона за изменение и допълнение на Закона за военното разузнаване се предвижда възможност директорът на Служба „Военна информация“ да бъде и цивилен служител, като алтернатива на досегашното изискване да е военнослужещ на действителна военна служба с висше военно звание. Отпада основанието за освобождаване на директора на Службата при навършване на пределната възраст за съответното военно звание, когато е военнослужещ на действителна военна служба, като се допуска да изпълнява длъжността до изтичането на срока, за който е назначен. Служба „Военна информация“ е най-старата българска специална служба, функционирала под различни названия. Създадена е още в първите години след Освобождението. При приемането на Закона за военното разузнаване през 2015 г. (43-то Народно събрание) въпросът дали директорът на Служба „Военна информация“ да е военнослужещ или цивилен служител, е бил дискусионен. В крайна сметка в пленарното заседание, проведено на 1 октомври 2015 г., Народното събрание подкрепя изискването директорът на Служба „Военна информация“ да е военнослужещ. Същото разбиране надделява и при новото обсъждане, проведено на 5 ноември 2015 г. поради упражняване на вето от президента на Републиката. Така Народното събрание решаващо и двукратно е подкрепило тогава изискването ръководител на военното разузнаване да е военнослужещ на действителна военна служба. Това правило съответства на мястото и значението, което военното разузнаване има за въоръжените сили на Република България. Затова и не мога да се съглася с отстъплението, което се прави със сега приетия закон. Военното разузнаване е неразделна част от въоръжените сили съгласно чл. 50, ал. 1, т. 3 от Закона за отбраната и въоръжените сили на Република България (ЗОВСРБ). То е сред стълбовете на националната сигурност и е част от структурите, които формират системата за нейната защита. В Конституцията на Република България уредбата на въоръжените сили е сред основните й начала и свидетелства за предназначението, което Основният закон им отрежда – гарантиране на суверенитета и независимостта на страната и защита на нейната териториална цялост. Това са все категории, без които съществуването на съвременната държава е немислимо и без които тя би изгубила своя облик и идентичност. Именно това предназначение на въоръжените сили налага законовата уредба на дейността им да осигурява изпълнението на техните конституционно възложени задачи. Военното разузнаване обединява дейността на всички разузнавателни структури и формирования във въоръжените сили на Република България и се осъществява с цел добиване, обработване и предоставяне на разузнавателна информация в интерес на отбраната на страната и на националната сигурност. В съвременните предизвикателства, при които информационното осигуряване е критично условие за ефективното изпълнение на задачите, е важно да бъде последователно проведен принципът на централизираното управление и контрол на разузнавателната дейност, залегнал в чл. 5, т. 4 от Закона за военното разузнаване (ЗВР). В този контекст изискването ръководителят на службата „Военна информация“ (наричана в самия закон „Службата“) да е военнослужещ, е важна гаранция не само за централизацията, но и за изпълнението на основните задачи на Службата, очертани в чл. 12 от ЗВР. Те са свързани не просто с добиване на разузнавателна информация, а и с информация, необходима за отбраната на страната и за защитата на националната сигурност от външни посегателства, рискове и заплахи, а също и разузнавателна информация в интерес на сигурността на операциите и мисиите извън територията на страната, в които участват български военни контингенти и отделни военнослужещи. Служба „Военна информация“ ръководи методически цялата разузнавателна общност във въоръжените сили, планира разузнавателната дейност във видовете въоръжени сили, специфицира информацията, която би следвало да се добие в интерес на отбраната на страната. За да бъдат изпълнявани ефективно основните ù задачи, ръководството на Службата трябва да притежава необходимите специфични познания и професионален опит. Не е случаен фактът, че военнослужещите се обучават в специализирани образователни институции, каквито са военните училища и военните академии, даващи знания в специфичната област на военното дело. Във въоръжените сили единоначалието и субординацията са основни принципи, върху които се изпълняват поставените задачи, както изрично се предвижда в чл. 55, ал. 1 от ЗОВСРБ. Спазването на посочените принципи не е самоцелно, а отразява специфичната организация и ред на функциониране, на които се подчиняват въоръжените сили. Тази концепция ще бъде нарушена, ако се отстъпи от изискването ръководител на военното разузнаване да е военнослужещ. Възможността Служба „Военна информация“ да се оглави от цивилно лице може да накърни политическия неутралитет като принцип по чл. 5, т. 6 от ЗВР. Това е неизменно изискване към всеки военнослужещ съгласно чл. 182 и 183 от ЗОВСРБ, което е валидно от приемането до освобождаването от военна служба. Ако ръководителят на Служба „Военна информация“ е военнослужещ, през целия му професионален път за него ще важи забраната да членува в политически партии, движения или коалиции с политическа цел. За директор, който е цивилно лице, такова ограничение ще се прилага едва от назначаването, тъй като изискване по чл. 26, ал. 1, т. 8 от ЗВР е лицето да не членува в политически партии и/или коалиции или организации с политическа цел, но не и никога да не е членувало в такива. Това крие сериозен риск от политизиране на военното разузнаване и прави недопустима приетата алтернативност в изискванията към директора на Служба „Военно разузнаване“. Законът трябва ясно да посочва условията за заемане на длъжността, производни от принципите, на които се основава дейността. Ако наред с директора и заместник-директорите са цивилни лица, каквато възможност се съдържа по чл. 25, ал. 1 от ЗВР, в цялото ръководство на Служба „Военна информация“ може да няма нито един военнослужещ. Това противоречи на естеството на дейността и характера на Служба „Военна информация“ като интегрална част от въоръжените сили на Република България. Допълнението в ал. 4 на чл. 24 от ЗВР внася несъгласуваност със Закона за управление и функциониране на системата за защита на националната сигурност. Без промяна остава чл. 7, ал. 2, т. 5 от този закон относно правомощието на министър-председателя да внася в Министерския съвет предложение до президента на Републиката за назначаване и освобождаване на ръководителя на Служба „Военна информация“, а с приетия Закон за изменение и допълнение на ЗВР същото правомощие се предвижда за министъра на отбраната. Новата ал. 5 и свързаните с нея промени в ал. 6, 7 и 8 на чл. 24 от ЗВР създават прецедент във въоръжените сили навършването на пределна възраст за съответното военно звание да води до освобождаването от военна служба, но да продължава да се изпълнява длъжността до изтичане на срока, за който военнослужещият е назначен. Това разрушава изначално съществуващата, укрепвана с годините и всеобщо приетата строга йерархична система на израстване на кадрите във въоръжените сили. Без отговор остава въпросът защо такова правило се въвежда само за директора на Служба „Военно разузнаване“, но в други аналогични случаи няма да е допустимо оставането на доказани професионалисти като цивилни лица на длъжности за военнослужещи. Създаване на такава уредба само в ЗВР без наличието на принципни аргументи третира неравно всички други военнослужещи. Уважаеми народни представители, По изложените съображения упражнявам правото си по чл. 101, ал. 1 от Конституцията на Република България да върна за ново обсъждане в Народното събрание Закона за изменение и допълнение на Закона за военното разузнаване, приет от 44-то Народно събрание на 26.07.2019 г., като го оспорвам по принцип и в неговата цялост.“", "date": "2019.08.05", "title": " Президентът наложи вето върху промените в Закона за военното разузнаване\t"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d1%81%d0%ba%d0%b8-%d1%83%d1%87%d0%b8%d1%82%d0%b5%d0%bb-%d0%b8%d0%b4%d0%b2%d0%b0-%d0%bd%d0%b0-%d0%b2%d0%b0%d1%81%d0%b8%d0%bb-%d0%bb%d0%b5%d0%b2%d1%81/", "text": "УЕФА назначи швейцарски учител на мача ЦСКА – „Зоря“ от третия предварителен кръг в Лига Европа в четвъртък. 31-годишният Сандро Шерер обучава малчугани в свободното си време, но от 2013-а е в международната листа на ФИФА. През миналия сезон по молба на гръцката федерация Швейцария го прати на лютото дерби „Олимпиакос“ – АЕК. Досега УЕФА не гласува особено доверие на Шерер. Миналия сезон швейцарецът свири два мача от груповата фаза на Лига Европа. Преди гостуването в София украинският „Зоря“ сбърка в местното първенство – 1:1 срещу „Днипро“. След като губеше с 0:1 на почивката, тимът успя да изравни благодарение на нападателя си Владислав Кочергин малко преди края. ЦСКА също трудно се справи у дома с „Ботев“ (Враца). И отново спасителят се наричаше Евандро. Бразилецът вкара в 71-ата минута за крайното 1:0. Евандро има пет гола в 7 мача от началото на сезона. „ Трябва да се признае на „Ботев“, че дойде и игра силно – каза Люпко Петрович, треньорът на ЦСКА. – През второто полувреме напипахме верния ритъм. Тежко ни е в натоварената програма.“", "date": "2019.08.05", "title": " Швейцарски учител идва на „Васил Левски“"}
{"url": "https://trud.bg/%d0%b1%d0%b0%d1%80%d1%81%d0%b0-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d0%be%d1%82%d0%ba%d0%b0%d0%b7%d0%b0-%d0%bd%d0%b5%d0%b9%d0%bc%d0%b0%d1%80/", "text": "Мечтата на Неймар за завръщане в „Барселона“ умря. Вицепрезидентът Жорди Кардонел обяви, че клубът няма да праща оферта до ПСЖ. „Знаем, че Неймар не е щастлив в отбора си, но сам трябва да си оправи проблемите“, отсече босът. Преди изказването „Барселона“ спечели купата „Жоан Гампер“ с победа 2:1 над „Арсенал“. За първи път на „Камп Ноу“ играха двете звездни покупки Антоан Гризман и Френки де Йонг. Холандецът, дошъл от „Аякс“, бе избран за играч на мача. Пиер-Емерик Обамеянг откри резултата за „Арсенал“, но съотборникът му Ейнсли Мейтланд-Нийлс си вкара автогол за 1:1. Влезлият като резерва Луис Суарес донесе купата на „Барса“. Каталунците привлякоха и младежки национал на Испания. 22-годишният Хуниор Фирпо, който е родом от Домениканска република, дойде от „Бетис“ за 30 милиона евро. Клаузата му за откупуване е 200 милиона.", "date": "2019.08.05", "title": " “Барса“ окончателно отказа Неймар"}
{"url": "https://trud.bg/%d1%81%d1%82%d0%b0%d0%bd%d0%b8%d0%bc%d0%b8%d1%80%d0%b0-%d1%81%d1%80%d0%b5%d1%89%d1%83-%d1%81%d1%82%d0%b0%d1%80%d0%b0-%d0%bf%d0%be%d0%b7%d0%bd%d0%b0%d0%b9%d0%bd%d0%b8%d1%87%d0%ba%d0%b0/", "text": "Станимира Петрова ще боксира за титлата на турнира „Балкан“ в Ботевград. Шампионката от европейските олимпийски игри победи полякинята Сандра Крук с 4:1 съдийски гласа в категория до 51 кг. И утре в решителния мач излиза срещу стара познайничка – канадката Каролин Вейре. Именно представителката на Страната на Кленовите листа бе поканила българката и личния й треньор Петър Лесов на лагер в края на миналата година и пое всичките им разноски по престоя. Зад гърба си Петрова има още световна и две европейски титли, затова Вейре бе избрала именно класната българката, за да повиши нивото си на подготовка. Досега шампионката 3 пъти е ставала първа на турнир, но нито веднъж не е печелила купата.  За титлата ще боксират още Габриела Димитрова (51) и Златислава Чуканова (54). А в изцяло български финал трикратната еврошампионка за девойки Еми-Мари Тодорова (48) ще излезе срещу опитната Севда Асенова, №1 на континента при жените . Надпреварата е част от подготовката на тима за европейското в Испания от 23 август.  Финалите са във вторник от 14 часа в зала „Георги Христов “, а входът за зрителите е свободен.", "date": "2019.08.05", "title": " Станимира срещу стара познайничка"}
{"url": "https://trud.bg/22-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d1%83%d0%b1%d0%b8%d0%bb-%d0%b6%d0%b5%d1%81/", "text": "53-годишен мъж от Габрово, убил жестоко пастир във ферма във великотърновското село Хотница, ще лежи 22 години в затвора при първоначален строг режим. Това постанови в понеделник Окръжният съд във Велико Търново. Делото бе образувано по обвинителен акт на Окръжна прокуратура – Велико Търново. Процесът се гледа по съкратената процедура, след като подсъдимият се призна за виновен.  С присъдата Васил А. е признат за виновен в това, че умишлено е умъртвил 70-годишния Живко А., след като му нанесъл най-малко три силни удара с тесла по главата, довели до тежка открита черепномозъчна травма, последвали усложнения и изпадане в коматозно състояние. Десет дни след това жертвата почина.  Съдът призна подсъдимия Васил М. А за виновен и за кражбата на лични вещи на жертвата на обща стойност 519 лева. Присъдата подлежи на обжалване или протест пред Апелативен съд – Велико Търново в 15-дневен срок.  На 4 октомври миналата година Васил и Живко били във фермата в Хотница. За рецивидиста Васил това бил първи работен ден. Между двамата възниква скандал, а на сутринта собственикът на фермата намира 70-годишния пастир Живко. Още в 17.00 ч. същия ден е задържан 52-годишният Васил от Габрово, който бил открит в хотел в града. Извършителят на престъплението е известен на полицията. Има 40 криминални регистрации, 16 пъти е осъждан, а последно е лежал в затвора през 2016 г. Повечето присъди са кражби, измами, а има и за бягство от казарма. При разследването е установено, че след скандала, той съсякъл колегата си с тесла, оставил го в тежко състояние и избягал от селото с такси. Преди това обрал жертвата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " 22 години затвор за рецидивист, убил жестоко с тесла пастир в Хотница\t"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%81%d0%bb%d1%83%d1%87%d0%b0%d0%b9-%d0%bd%d0%b0-%d0%b7%d0%b0%d0%bf%d0%b0%d0%b4%d0%bd%d0%be%d0%bd%d0%b8%d0%bb%d1%81%d0%ba%d0%b0-%d1%82%d1%80%d0%b5%d1%81%d0%ba%d0%b0/", "text": "Лаборатория в Сърбия е потвърдила първия за тази година случай на лице, заразено със западнонилска треска, съобщава МИА. От Института за обществено здраве информират, че пациентът е 84-годишна жена от Белград, която има различни хронични заболявания. Западнонилската треска е вирусно заболяване, което се предава при ухапване от заразен комар. Преносител е комарът от рода Culex pipiens. Главно огнище на заразата са различни видове птици, докато човешкият организъм е случаен „домакин” и инфекцията не може да се предаде на друг човек. Около 80% от заразените нямат никакви симптоми на заболяване, а при останалите заболяването прилича на грипно състояние. По-малко от 1% от заразените със западнонилска треска получават усложнения като менингит и енцефалит. За намаляване на риска от зараза лекарите препоръчват често използване на репеленти при престой на открито, облекло с дълги ръкави и крачоли, да се избягва престоят на открито от залез до изгрев слънце, тъй като през този период от време комарите са най-активни. Задължително да се използва защитна мрежа на прозорците и на вратите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Първи случай на западнонилска треска в Сърбия"}
{"url": "https://trud.bg/%d0%b8%d0%b7%d0%ba%d0%b0%d1%87%d0%b2%d0%b0%d0%bc%d0%b5-%d1%81%d0%b5-10-%d0%bf%d0%be%d0%b7%d0%b8%d1%86%d0%b8%d0%b8-%d0%bf%d0%be-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b0/", "text": "Влошават се условията за закриване на фирма Отчитаме напредък при разрешителните за строеж и отпускането на кредити България е 37-мо място в света по икономическа свобода като се изкачва с десет позиции през 2019 г., показва доклад на “Херитидж” (Index of economic freedom). Данните представи Цветан Симеонов, председател на Българската търговско-промишлена палата (БТПП). В проучването са включени 153 страни. Изкачването в класацията се дължи на регулациите в трудовото законодателство – облекчаване на процедурите за наемане на чужденци и еднодневните договори за работа, отпускането на кредити, както и доброто състояние на фиска, каза председателят на БТПП. За десети път от палатата синтезират представянето на страната в международни класации. От 26 класации, в 15 България подобрява позициите си, в 8 влошаваме класирането си, а в две сме запазили положението си. Според класацията на Световната банка (СБ) за правене на бизнес страната ни пада в класацията с 9 позиции до 59-то място през 2019 г. от общо 180 страни. Преди нас са Румъния (52-ро място), Сърбия (48-мо място) и Македония, която се нарежда на 11-то място. “Нужно е повече да работим за облекчаване на бизнеса”, каза Симеонов. В проучването от СБ са оценили страната ни по 11 критерия, като с най-лош резултат сме по “свързване с електричество” – 147-мо място. “Недопустимо е страната ни да заема 147-мо място в света по “свързване с електричество” и това е един от критериите, заради които не сме на по-добро място в класацията за правене на бизнес”, коментира Цветан Симеонов. Според Световната банка през 2019 г. губим позиции по критериите за откриване на фирма (99-то място), както и за закриване на фирма (56-то място). “Многократно сме напомняли и за тежките процедури по несъстоятелност, скъпоструващи и продължаващи с години”, допълни Симеонов. Напредък имаме по издаване на разрешение за строеж, където от 51-во място през 2018 г. сме на 37-мо през 2019 г. Добро класиране имаме по критериите “международната търговия” (21-во място) и “защита на инвеститорите” (33-то). Според Световния икономически форум в класацията за конкурентоспособност сме на 49-та позиция, с едно място по-нагоре от предходната година. Страната отбелязва напредък по макроикономическата стабилност (25-то място) и висшето образование (54-то).   Привличаме аутсорсинг сектора Имаме много добри конкурентни позиции в целия свят по ниски данъци, състояние на 4G мрежата и сме локация, привличащи фирми от аутсорсинга – ние сме сред първите 10 страни в глобален план. В класацията за дигитална конкурентоспособност страната ни се нарежда на 42-то място от 63 държави, участващи в прочуването. “Добрите ни резултати в тази класация са от дигиталните умения на бизнеса, но назад ни дърпа технологичното бъдеще – готовността на ни за дигитализация”, каза Олга Чугунска, икономически анализатор в Българската търговско-промишлена палата. В индекса за просперитет също отбелязваме напредък – на 47-ма позиция сме от 51-ва през миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Изкачваме се 10 позиции по икономическа свобода\t"}
{"url": "https://trud.bg/%d0%ba%d0%b5%d0%b2%d0%b8%d0%bd-%d1%81%d0%bf%d0%b5%d0%b9%d1%81%d0%b8-%d1%81-%d0%bf%d0%be%d0%b5%d1%82%d0%b8%d1%87%d0%b5%d0%bd-%d1%80%d0%b5%d1%86%d0%b8%d1%82%d0%b0%d0%bb-%d0%b2-%d1%80%d0%b8%d0%bc/", "text": "Актьорът изненада посетителите на музей Кевин Спейси изненада посетителите на Националния римски музей с поетичен рецитал. Носителят на “Оскар”, прогонен от политически коректната диктатура в Холивуд, явно ще търси артистично убежище на Стария континент по примера на колегата си Уди Алън. Изявата в Рим е първа за Спейси след падането на обвиненията в сексуално насилие отпреди седмици в американски съд. Медиите и активистите обаче още го смятат за виновен и неприемлив, и водят свирепа кампания срещу него. В Италия Кевин Спейси изпълни поема за стар, самотен боксьор в Големия дворец при термите, част от Националния римски музей. Актьорът е заснет да стои до древногръцката статуя “Почиващ си боксьор” в музея, а произведението е “Боксьорът”, което рецитира, е на 38-годишния италиански поет Габриеле Тинти. Поемата разказва за кървящ атлет, отритнат от обществото, въпреки миналото си величие. “Избрах Кевин Спейси, защото е най-добрият актьор в света”, коментира Тинти пред медиите. Поетът сам се свързал с него и му разказал за проекта си. Най-цитираната от журналисти част от произведението гласи: “Те ме използваха за свое развлечение, задоволяваха се с калпави неща. Животът свърши в миг”. Появата на Спейси не била оповестена публично. Знаело се, че актьор ще рецитира, но името било тайна. Хората в музея останали безмълвни и не могли да повярват при вида на световната звезда После се събрали още посетители, а Спейси повторил рецитала и за по-голямата тълпа. “Всички искаха да го прегърнат. Правил съм подобни събития много пъти, но никога не съм виждал по-топла публика”, каза пред журналисти авторът на поемата Тинти.", "date": "2019.08.05", "title": " Кевин Спейси с поетичен рецитал в Рим\t"}
{"url": "https://trud.bg/%d0%bf%d1%80%d0%b5%d0%b4%d0%b0%d0%b2%d0%b0%d0%bc%d0%b5-%d0%bd%d0%b0-%d0%b3%d1%8a%d1%80%d1%86%d0%b8%d1%8f-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d1%83%d0%b1%d0%b8/", "text": "Братята българи живеят в Канада  Заподозреният за съучастие в поръчково убийство в Атина Милен Райчев се съгласи да бъде екстрадиран в Гърция. 35-годишният мъж заяви това пред Хасковския окръжен съд и ако до 3 дни не оттегли съгласието си, ще бъде предаден на гръцките съдебни власти. Милен бе задържан преди 10 дни в дома на родителите му в Хасково. Той бе обявен за издирване през април т.г., когато в Гърция бе арестуван 31-годишният му брат му Серафим и обвинен като извършител на убийството на бизнесмена Янис Макрис през октомври 2018 г. Серафим Райчев получи от гръцките криминалисти прякора Немия, тъй като мълчал на всички разпити. Смята се, че брат му Милен е карал автомобила, с който екзекуторът избягал, след като застрелял Янис Макрис. Кървавото престъпление било заснето от охранителни камери в атинското предградие Глифада. Макрис има и австралийско гражданство, живял е в Сидни, където е бил замесен в наркотрафик. Версията за разстрела му е че поръчката е дадена от негов бивш партньор в Австралия, който наел братята Райчеви – българи, живеещи от години в Канада. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Предаваме на Гърция заподозрян за убийство\t"}
{"url": "https://trud.bg/%d1%85%d0%b2%d1%8a%d1%80%d0%bb%d0%b8%d1%85%d0%b0-6-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%be%d1%82-10-%d0%b8%d1%8f-%d0%b5%d1%82%d0%b0%d0%b6-%d0%bd%d0%b0-%d0%b3%d0%b0/", "text": "6-годишно момче е в тежко, но стабилно състояние в болница, след като беше изхвърлено от 10-ия етаж на галерията за модерно изкуство Тейт в Лондон, съобщава Би Би Си. Сигнал за инцидента е подаден до Спешна помощ в 14.40 часа местно време в неделя. На мястото са пристигнали две противопожарни коли и 10 патрулки на полицията. „В един момент чух викове, хората започнаха да тичат. Първото ми усещане беше „Господи, нещо става“. Грабнах детето си и хукнах към изхода, но се сблъсках с жена, която крещеше „синът ми, синът ми“, разказва Олга Малчевска, която е очевидец на случилото се. Детето паднало върху тавана на 5-тия етаж, след като полетяло от платформа за наблюдение. То е откарано в болница с хеликоптер в критично, но стабилно състояние. 17-годишен младеж е арестуванпо подозрение в опит за убийство. Полицията няма данни, че той е познавал детето. Мотивите му също не са ясни. От галерията обявиха, че ще съдействат на полицията за разрешаването на случая.  Галерията е една от най-известните туристическите атракции, като миналата година е била посетена от над 5,9 млн. туристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Хвърлиха 6-годишно дете от 10-ия етаж на галерия в Лондон, в тежко състояние е (ВИДЕО и СНИМКИ)"}
{"url": "https://trud.bg/87-%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b4%d0%be%d0%b1%d0%b8%d0%b2%d0%b8-%d0%be%d1%82-%d0%bf%d1%88%d0%b5%d0%bd%d0%b8%d1%86%d0%b0-%d1%82%d0%b0%d0%b7%d0%b8-%d0%b3%d0%be%d0%b4%d0%b8/", "text": "Анализите, представени на Консултативния съвет по зърното показват, че реколтата и като количество, и като качество е по-добра от предходната и се доближава до рекордната 2017 г., подчерта министърът на земеделието, храните и горите Десислава Танева на заседание на Консултативния съвет по зърното, съобщиха от МЗХГ. С 8,7% по-висок добив от миналата година при пшеницата бяха отчетени на съвета – 5 646 004 тона добита пшеница през тази година при 5 194 500 тона през миналата година. Средните добиви спрямо миналата година също са нараснали с 8,3%- 519 кг/дка сега при 479 кг/дка през миналата 2018 г.  Добивът на ечемик от тази реколта също е по-висок с 8,3% от 2018 г. и възлиза на 533 785 тона при 492 504 тона за миналата. Средният добив е 474 кг/дка, който е с 8% по-висок от миналогодишния (439 кг/дка). Добити са и 390 211 тона рапица при среден добив от 264 кг/дка, 6 126 тона ръж при среден добив от 207 кг/дка и 34 334 тона тритикале при среден добив от 336 кг/дка. Реколтираните площи с основните есенни култури са 11 315 779 дка пшеница и 1 135 883 дка ечемик. Въпреки засушаванията след сеитбата и обилните валежи и други неблагоприятни фактори в по-късните фази, реколтираните площи с зърно са почти колкото засетите през есента – 11 355 214 дка пшеница и 1 142 195 дка – ечемик, което показва и сравнително нисък размер на пропаднали площи за тази реколтна година. Отчетените данни са към 1 август и са на база на информация на областните дирекции „Земеделие“. Прибраното зърно е от 96,1% от площите с пшеница и от 99,12% от площите с ечемик. Жътвата при рапицата е от 96,7% от площите и 74% – на тритикалето. Въпреки лекото забавяне на жътвата с около седмица заради неблагоприятните за нея метеорологични условия, темповете са наваксани. Общото количество зърно от пшеница след пълното приключване на жътвата се очаква да бъде около 5,8 – 5,9 млн. тона и около 540 хил. тона ечемик. Очакването е, че реколтата от пшеница ще е на нивото на рекордната 2017 година, когато беше достигнато 6,13 млн.тона пшеница и среден добив от 535 кг/дка. Добри хлебопекарни качества показва и направения анализ за качеството на добитото зърно. От взетите близо 430 проби от партиди от близо 800 000 тона в Централната лаборатория за окачествяване на зърното показанията са, че близо половината количество, или общо 47.8 % от добитото зърно е с високи хлебопекарни качества, при 15,75 % за реколта 2018 г. 41,70% от зърното е Втора Б група, като за сравнение – през миналата година този процент е бил едва 16,10 %. В трета група, която се ползва предимно за фуражни цели, сега попадат 52,20% при 78,6% за миналата година. Площите, засети с пролетните култури са 4 603 246 дка царевица и 7 525 590 дка слънчоглед, като засега те се развиват в очаквани темпове, стана още ясно на съвета. Посевите и при двете култури са в добро общо състояние.", "date": "2019.08.05", "title": " 8,7% по-високи добиви от пшеница тази година и с много по-добро качество"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-28-%d0%b3%d0%be%d0%b4%d0%b8%d1%88%d0%b5%d0%bd-%d0%be%d1%82-%d1%81%d0%b2%d0%be%d0%b3%d0%b5-%d0%bf%d1%80%d0%b5%d0%b1%d0%b8%d0%bb-%d0%b8/", "text": "Мъж от Своге ограби и преби жената, с която доскоро живеел на семейни начала, съобщиха от пресслужбата на МВР. Униформените го заловили минути след грабежа. Нападната жена подала сигнал около 1 часа вчера в районното на Своге. Изпратеният екип полицаи установил, че между двамата е имало скандал. Докато си разменяли остри думи 28-годишният мъж ударил по главата и тялото потърпевшата. Изтръгнал насила от ръката й мобилен телефон и после избягал. Задържан е за 24 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Арестуваха 28-годишен от Своге, пребил и ограбил бившата си жена"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%81%d0%b0%d1%89-%d1%81-%d0%bf%d1%80%d0%b8%d0%b7%d0%b8%d0%b2-%d0%b7%d0%b0-%d1%81%d0%bc%d1%8a%d1%80%d1%82%d0%bd%d0%be/", "text": "Президентът на САЩ Доналд Тръмп направи национално обръщение след смъртоносните престрелки в Ел Пасо, Тексас и Дейтън, Охайо през уикенда. Тръмп каза, че „може би трябва да се направи повече“ за справяне с насилието с оръжие. Президентът добави, че САЩ трябва да предприемат стъпки за ограничаване на „насилствената култура, включително видеоигри, които насърчават насилието“, съобщава БГНЕС. Според президента законите за психичното здраве трябва да бъдат реформирани, за да се улесни идентифицирането на психично разстроените лица. Тръмп също призова за смъртно наказание за извършители на масови убийства и престъпления от омраза. „Днес се обръщам също и към Министерството на правосъдието да предложи законодателство, гарантиращо, че тези, които извършват престъпления от омраза и масови убийства, ще бъдат изправени пред смъртно наказание и че това смъртно наказание ще бъде отредено бързо, решително и без години на ненужно забавяне“, каза Тръмп. Припомняме, че най-малко 20 души бяха убити, а още 26 бяха ранени, след като в събота вечерта стрелец откри огън в мол „Walmart Cielo Vista“ в град Ел Пасо, Тексас. Заподозреният е идентифициран от полицията като Патрик Крусиос, 21-годишен привърженик на превъзходството на бялата раса. По-малко от 24 часа по-късно, в неделя, стрелец уби 9 души и рани 27 при отделна стрелба в Дейтън, Охайо. Полицията заяви, че е неутрализирала стрелеца, идентифициран като 24-годишния Конър Бетс, за по-малко от минута. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Президентът на САЩ с призив за смъртно наказание за масови убийства и престъпления от омраза"}
{"url": "https://trud.bg/%d0%b4%d0%b2%d0%be%d0%b9%d0%bd%d0%be-%d0%be%d0%b1%d0%b6%d0%b0%d0%bb%d0%b2%d0%b0%d0%bd%d0%b5-%d0%bd%d0%b0-%d0%bc%d1%8f%d1%80%d0%ba%d0%b0%d1%82%d0%b0-%d0%b7%d0%b0-%d0%bd%d0%b5%d0%be%d1%82%d0%ba%d0%bb/", "text": "Двойно обжалване на мярката за неотклонение на обвинения в кибертероризъм Иван Тодоров. В четвъртък Апелативният специализиран съд трябва да вземе отношение и по двете искания в едно съдебно заседание, съобщи . Едното искане е на Иван Тодоров. Шефът на „ТАД груп“ не е съгласен с наложената му парична гаранция от 100 хиляди лева. Прокуратурата пък настоява за по-тежка мярка, защото има доказателства за съпричастността на Тодоров към кибертероризъм. Ръководената от него фирма е заподозряна за направена хакерска атака срещу Националната агенция за приходите, при която бяха източени личните данни на над 5 милиона граждани.", "date": "2019.08.05", "title": " Двойно обжалване на мярката за неотклонение на шефа на „ТАД груп“\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%bf%d0%be-%d0%bf%d0%b0%d0%b7%d0%b0%d1%80%d0%b8%d1%82%d0%b5-%d0%bf%d0%be%d1%81%d0%ba%d1%8a%d0%bf/", "text": "Цената на свинското месо в момента е спекулативна, заяви председателят на Държавната комисия по стоковите борси и тържищата Владимир Иванов. Има ръст от 80 ст. за килограм свинско месо, от 7,75-7,80 лв. стигнахме до 8,30 лв., което е абсолютно спекулативна цена, допълни той. Страната ни е част от световния пазар, а на него свинското поевтинява, обясни Иванов. Единствената причина за повишаването на цената у нас е говореното за африканската чума по прасетата, категоричен е той. Но според Кирил Вътев от Асоциацията на месопреработвателите до края на годината цената на свинското месо може да нарасне с 50% в сравнение с началото на 2019 г. Още преди чумата по прасетата свинското в ЕС било поскъпнало с 35%. А още с 15% Вътев очаква да поскъпне месото заради чумата. От Асоциацията на месопреработвателите отчитат и спад от 5 на сто в търсенето на свинско месо, допълни Вътев. Той подчерта, че чумата по прасетата е безопасна за хората и това е икономически удар за сектора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Шефът на комисията по пазарите: Поскъпването на свинското е спекулативно\t"}
{"url": "https://trud.bg/%d0%bc%d0%b0%d0%b3%d0%bd%d0%b8%d1%82%d0%bd%d0%b8-%d0%b1%d1%83%d1%80%d0%b8-%d0%b4%d0%be-%d1%87%d0%b5%d1%82%d0%b2%d1%8a%d1%80%d1%82%d1%8a%d0%ba/", "text": "Серия магнитни бури се очакват над България. Явленията ще продължат до четвъртък, като най-интензивни ще са през нощта и сутрин преди 9 часа, сочат прогнозите. Според учените бурите ще са от слабия клас G-1. При тях може да се очакват леки колебания на напрежението в електроенергийната мрежа и едва доловими колебания в спътниковите системи за комуникация. Промените в магнитното поле обаче може да повлияят на скоростта на реакциите, върху работата на сърдечно-съдовата система, което да предизвика сърдечни болки, мигрена, отпадналост и т.н. След сряда следва спокоен период, а нови бури по посока Земята се очакват около 17 и 18 август.", "date": "2019.08.05", "title": " Магнитни бури до четвъртък\t"}
{"url": "https://trud.bg/%d0%bc%d0%b5%d1%82%d1%80%d0%be-%d0%b4%d0%be-%d0%bb%d0%b5%d0%b2%d1%81%d0%ba%d0%b8-%d0%b8-%d0%b0%d1%80%d0%b5%d0%bd%d0%b0-%d0%b0%d1%80%d0%bc%d0%b5%d0%b5%d1%86-%d0%bf/", "text": "До Нова година пускат подземната железница към “Красно село” През 2020 г. стартира довеждащият транспорт  До 2025 г. градската управа в София планира да бъдат построени нови два участъка от метрото, с които то да стига до кв. “Левски” и до зала “Арена Армеец”. От 2021 до 2024 г. е предвидено да се изгради третият етап от третия метродиаметър. Той включва 3 км. трасе и 3 нови станции по бул. “Вл. Вазов”, през кв. “Хаджи Димитър” до кв. “Левски”, обясни пред “Труд” директорът на столичния метрополитен инж. Стоян Братоев. До 2025 г. е предвидено да се работи по 4-я етап. Това 6-километрово разклонение с 6 станции към кв. “Слатина”, зала “Арена Армеец”, и бул. “Цариградско шосе”. Сега се строят първият и вторият етап на третия метролъч. До Нова година ще бъдат пуснати първите 8 км – от бул. “Вл. Вазов” до “Красно село”, а в средата на 2020 г. – 4-те км през “Овча купел” до Околовръстния път. За следващия програмен период на ОП “Транспорт и транспортна инфраструктура” от 2021 до 2027 г. от Столичната община се предлагат трети и четвърти етап. “След 2025 г. ако има финансиране може да се построят и други”, уточни инж. Братоев. “Готови сме с проектите за нови участъци към “Люлин” и “Симеоново”, съобщи столичният кмет Йорданка Фандъкова. Предвиждат се разклонения от станция “Люлин” до Околовръстния път и от “Бизнес Парк” до Симеоновския лифт. В по-далечна перспектива е обсъждан на експертен съвет и вариант за продължение на втората линия от станция “Витоша” към кв. “Студентски град”. Работи се и по ново трамвайно трасе по бул. “Т. Каблешков” близо до станция “Витоша” и за да не пречи на изграждането му тя е построена по-дълбоко в земята. Догодина стартира и довеждащият транспорт с бусчета от кварталите до метрото. Първите разработени схеми са за кв.”Овча купел”, кв. “Горна Баня” и кв. “Витоша”, съобщи Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Метро до „Левски” и “Арена Армеец” през 2025 г.\t"}
{"url": "https://trud.bg/196-%d0%bc%d0%bb%d1%80%d0%b4-%d0%b5%d0%b2%d1%80%d0%be-%d0%b7%d0%b0-%d0%b1%d0%be%d0%bb%d0%bd%d0%b8%d1%86%d0%b8-%d0%b4%d0%b0%d0%b2%d0%b0-%d0%b4%d0%b6%d0%be%d0%bd%d1%81%d1%8a%d0%bd/", "text": "Премиерът на обиколка в медицински заведения “Даунинг стрийт 10” твърдо: Излизаме от ЕС на 31 октомври Новият британски премиер Борис Джонсън обяви отпускането на допълнителни 1,8 млрд. паунда (1,96 млрд. евро) за здравеопазване, които ще отидат основно за 20 болници в Англия, предаде Ройтерс. “Не забравяйте, че тези допълнителни 1,8 млрд. паунда са нови пари, тях ги нямаше преди десет дни (преди Джонсън да стане премиер). И те са извън 34-те милиарда паунда, които заделяме за системата за здравеопазване”, посочи премиерът, когато обиколи няколко от медицинските заведения, придружаван от здравния министър Мат Ханкок. В. “Сън” отбелязва, че 16 от въпросните болници са в райони, които на референдума за Брекзит през 2016 г. са гласували за излизане на Обединеното кралство от ЕС. Всъщност действията на Джонсън са изпълнение на негово обещание, дадено в кампанията за допитването през 2016 г. Тогава той – един от най-ярките привърженици на отделянето на кралството от ЕС, обикаляше с автобус, на който бе изписано, че Великобритания дава 350 милиона паунда седмично на ЕС, които би могла да пренасочи към системата на здравеопазване, ако не е част от Евросъюза. Ройтерс коментира, че обявените от Джонсън допълнителни разходи за здраве подхранват очакванията за предсрочни избори покрай казуса с Брекзит. По този въпрос от “Даунинг стрийт 10” отново бяха категорични, че Брекзит ще се случи на 31 октомври, както е планирано след дадената от Брюксел отсрочка. “Великобритания ще напусне ЕС на 31 октомври, независимо от обстоятелствата”, отсече правителствен говорител.", "date": "2019.08.05", "title": " 1,96 млрд. евро за болници дава Джонсън"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81%d1%8a%d1%81-%d1%81%d0%b2%d0%b5%d1%82%d0%be%d0%b2%d0%b5%d0%bd-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be-%d0%bc%d0%bc%d0%b0/", "text": "Кметът на Шумен Любомир Христов се срещна в понеделник с Виктор Иванов, който спечели световната титла по ММА за юноши до 18 години и с неговия треньор Калоян Колев. Състезателят на шуменския клуб триумфира в категория 70,3 кг, след като на финала победи Исламдин Черивмурзаев от Русия. Той бе и единственият шуменец, който взе участие в първенството. Христов поздрави талантливия състезател и неговия треньор за големия успех. „Голяма чест е, че Шумен вече има и световен шампион по ММА, поздравления“, отбеляза градоначалникът. Треньорът на младия шампион Калоян Колев сподели, че е изключително горд с него, тъй като по време на първенството Виктор записа убедителни победи над представители на Финландия, Казахстан и Канада. Колев допълни, че тази година конкуренцията е била много сериозна, а шампионатът е бил много силен. В края на срещата Христов връчи на Виктор Иванов специален плакет с пожелание за здраве и още много трофеи занапред. От световното първенство в Италия България завоюва общо три медала. Освен шуменецът Виктор Иванов, със злато се окичи Виктор Ганев (40 кг, кадети, 16 г.), а 14-годишният Виктор Димитров (40 кг) спечели сребърен медал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Шумен със световен шампион по ММА\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%b2-%d0%bb%d0%be%d0%b2%d0%bd%d0%be-%d1%81%d1%82%d0%be%d0%bf%d0%b0/", "text": "Първи случай на африканска чума в Югозападна България бе регистриран в база за интензивно стопанисване към Държавно ловно стопанство „Искър“, Самоковско. Положителната проба е от диво прасе, предаде  . От Югозападното държавно предприятие потвърдиха наличието на вируса в ловно стопанство „Искър“, след като и втората проба при дивото прасе се оказала положителна. Предприети са всички ограничителни мерки, като в базата влизат само служители на стопанството, на които се извършва задължителна дезинфекция. На територията на ловното стопанство не се допускат външни лица и туристи. Засилени са мерките по граничните пунктове с Гърция и Северна Македония, като се проверяват всички автомобили да не се пренася прясно свинско месо или продукти от него. Извършва се и дезинфекция на всеки автомобил, заяви областният директор на БАБХ, д-р Михаил Бащавелов: „И автоматични пръскачки сме монтирали. Една от колите на фотоклетка се включва автоматично“. Изключително завишен е контролът в хранителните магазини и търговските вериги, в които се предлага месо, в петте лицензирани кланици и около 20 месопреработвателни обекти: „Там си имаме постоянно взимане на проби, най-вече в кланиците и месопреработвателните предприятия. Много е завишен контролът. Около 5000 са прасетата в Благоевградска област, отглеждани при домашни условия. Ветеринарите са категорични, че по-добре е те да бъдат заклани сега, тъй като все още няма регистрирано огнище на африканска чума. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Откриха африканска чума в ловно стопанство „Искър“"}
{"url": "https://trud.bg/%d0%b8%d0%b7%d0%bd%d0%b0%d1%81%d1%8f%d0%bc%d0%b5-%d0%be%d1%80%d1%8a%d0%b6%d0%b8%d0%b5-%d0%b7%d0%b0-%d0%b8%d0%bd%d0%b4%d0%b8%d1%8f-%d0%b8-%d0%b5%d1%82%d0%b8%d0%be%d0%bf%d0%b8%d1%8f/", "text": "Приходите на ВМЗ нараснаха с 24% НИТИ им загуба от 52 хил. лв. Износ на оръжие за Индия, Алжир и Етиопия е осъществен през второто тримесечие на годината, пише в отчета на държавното дружество “Кинтекс”, специализирано в търговията с военна продукция. Подадени са и нови оферти в отговор на отправени запитвания или стартирали тръжни процедури за боеприпаси и въоръжение от министерствата на отбраната на Нигерия и на Алжир. Обемът на осъществения износ на специална продукция от “Кинтекс” от януари до юни е 44 млн. лв., при 83,8 млн. лв. за същия период на миналата година. Реализираната печалба до края на юни с 5,96 млн. лв., при 12,2 млн. лв. година по-рано, което е спад с 51%.  Финансовите резултати на държавното предприятие ВМЗ-Сопот обаче значително се подобряват. През 2019 г. дейността на дружеството включва предимно производството и продажбата на противотанкови снаряди, авиационни неуправляеми ракети, артилерийски муниции, взриватели, инструменти и оборудване за специалното производство. Дружеството предлага и редица услуги като ремонт и утилизация на военна продукция, транспорт и др. За полугодието приходите от продажби на ВМЗ-Сопот са 95,48 млн. лв., което е ръст с 24% на годишна база. Счетоводната печалба на дружеството до юни е 9,6 млн. лв., при 5,7 млн. лв. година по-рано. Друг показател, който показва финансовото състояние на ВМЗ-Сопот е този за ефективност на работата. През 2019 г. на 100 лв. разходи са реализирани 109 лв. приходи, при 106 лв. за 2018 г. Което показва, че ефективността в дружеството се подобрява. Средно списъчният брой на персонала на ВМЗ-Сопот за полугодието е 3978 души, при 4266 работници и служители през 2018 г. Във връзка с намаленото търсене на специална продукция на пазара и намаляване на нейната цена, ръководството на ВМЗ си е поставило за цел да оптимизира производството и да въведе нови технологии, за да се намали себестойността на продукцията. До края на годината се очаква ВМЗ да изпълни договори и поръчки за 110-120 млн. лв. Другото държавно предприятие от военно промишления комплекс – НИТИ, има приходи за полугодието от малко над 1 млн. лв. Приходите се свиват с 18% на годишна база заради намаления обем поръчки от чужбина. В резултат дружеството отчита загуба от 52 хил. лв., при 44 хил. лв. печалба година по-рано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Изнасяме оръжие за Индия и Етиопия\t"}
{"url": "https://trud.bg/%d0%b8%d0%bd%d0%b4%d0%b8%d1%8f-%d0%be%d1%82%d0%bc%d0%b5%d0%bd%d0%b8-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%82%d0%b0%d1%82%d1%83%d1%82-%d0%bd%d0%b0-%d0%ba%d0%b0%d1%88/", "text": "Индийското правителство отмени вчера член 370 от конституцията на страната, гарантиращ специален статут на Кашмир – стъпка, която заплашва с изостряне на напрежението, предаде Би Би Си. Съседен Пакистан заклейми решението на Делхи като незаконно и се закани да използва „всички възможни опции“, за да му се противопостави.  Индия и Пакистан – и двете ядрени сили, са водили две войни за хималайския регион Кашмир, населен предимно с мюсюлмани. Той е присъединен към Индия след нейното разделяне през 1947 г. Две години по-късно с член 370 Кашмир получава автономия във всички отношения, освен външната политика, отбраната и комуникациите. В допълнение постоянните му жители имат привилегии като гарантирана държавна работа и изключително право да притежават собственост. Всичко това вчера бе отменено. В щата бе въведена и забрана за публични събирания, на туристите бе препоръчано да напуснат, а през последните дни Делхи изпрати в Кашмир допълнително десетки хиляди войници.", "date": "2019.08.05", "title": " Индия отмени специалния статут на Кашмир\t"}
{"url": "https://trud.bg/%d0%b0%d0%bf%d0%b8-%d1%81%d1%8a%d0%b2%d0%b5%d1%82%d0%b2%d0%b0-%d1%88%d0%be%d1%84%d1%8c%d0%be%d1%80%d0%b8%d1%82%d0%b5-%d0%b4%d0%b0-%d0%ba%d0%b0%d1%80%d0%b0%d1%82-%d0%b2%d0%bd%d0%b8%d0%bc%d0%b0%d1%82/", "text": "Утре – 6 август, от 9,30 ч. до 12,30 ч. се ограничава движението в активната лента в тунел „Траянови врата“ на АМ „Тракия“ посока Бургас поради планирано проектантско замерване на пътната настилка. Трафикът ще се осъществява в изпреварващата лента. Това съобщиха от пресслужбата на АПИ. От 12,30 ч. до 15,30 ч. движението ще се осъществява в активната лента. Участъкът ще бъде сигнализиран с пътни знаци. На 7 август от 9,30 ч. до 12,30 ч. в тунел „Траянови врата“ на АМ „Тракия“ посока София движението ще се осъществява в изпреварващата лента, за да може да се изпълни предвиденото замерване на пътната настилка. От 12,30 ч. до 15,30 ч. трафикът ще бъде осъществяван в активната лента. Агенция „Пътна инфраструктура“ напомня на шофьорите да карат внимателно, със съобразена скорост и да спазват стриктно пътната сигнализация, както и правилата за безопасност и движение по пътищата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " АПИ съветва: Шофьорите да карат внимателно в тунел „Траянови врата“ заради ремонтни дейности"}
{"url": "https://trud.bg/%d1%80%d0%b0%d0%b4%d0%b5%d0%b2%d0%b0-%d0%b2%d0%b8%d0%b4%d1%8f-%d0%bf%d1%80%d0%be%d0%b1%d0%bb%d0%b5%d0%bc%d0%b8-%d0%b2-%d0%bf%d1%80%d0%be%d0%b5%d0%ba%d1%82%d0%b0-%d0%bd%d0%b0-%d1%81/", "text": "Първата дама е работила в екипа му като секретарка Съпругата на президента Десислава Радева разкритикува бъдещия политически проект на шоумена Слави Трифонов във фейсбук. В социалната мрежа съпругата на държавния глава Румен Радев определи името “Няма такава държава”, като обида към “всички българи, на които им е останала единствено надеждата”. В поста си Радева споделя в допълнение и музикален поздрав – парчето “Trouble” на групата “Whitesnake” (б.а. – в превод от английски “Проблем”). Любопитен момент около публикацията на Радева е фактът, че тя е бивш кадър на “Шоуто на Слави”. Тя и шоуменът се познават добре от времето, когато съпругата на Радев е работила в екипа му като секретарка. Междувременно стана ясно, че Комисия за противодействие на корупцията и за отнемане на незаконно придобитото имущество (КПКОНПИ) не е установила конфликт на интереси по отношение на държавния глава Румен Радев. Сигналът гласеше, че са налице съмнения за конфликт на интереси и облагодетелстване чрез служебно положение на Румен Радев в качеството му на командир на ВВС във връзка с назначаване на Десислава Генчева (в момента Радева) на два щата.", "date": "2019.08.05", "title": " Радева видя „проблеми” в проекта на Слави\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-453/", "text": "Мая дава заден Нинова се опитвала да я вкара в играта за кмет, за да я ликвидира след загубата.             Велико Търново рекордьор по поскъпване на имотите В Кърджали и Пазарджик е най-евтино. Във Варна искат около 854 евро за кв.м.               Може ли работодателят да ме глобява, като ми удържа пари? Трудово-правна консултация на „Труд“.           Злобен соросоиден вой срещу прокуратурата Всяко агресивно пробутвано нещо или е с ниско качество, или е вредно – анализ на д-р Илия Илиев.               Бит и душевност на хората в Гърция Митът за мързела на съседите е абсолютен фейк – коментар на Бойка Атанасова, кореспондент на „Труд“ в Атина.         Човекът оркестър Силует на Дани Милев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Вижте акцентите в броя на вестник „Труд“ във вторник, 6 август 2019"}
{"url": "https://trud.bg/%d0%bc%d0%b0%d1%8f-%d0%b4%d0%b0%d0%b2%d0%b0-%d0%b7%d0%b0%d0%b4%d0%b5%d0%bd/", "text": "Заплатата на омбудсмана е около 8000 лв. Няма да се кандидатира за кмет на София Мая Манолова няма да играе за кмет на София, научи “Труд” от високопоставени партийни източници. Омбудсманката се отказала след разговор с политически играчи, които и представили реалната картина. Дългото уговаряне на Мая Манолова било част от плана на Корнелия Нинова да я вкара в битката за кмет на столицата и след като загуби да я елиминира като политически играч. След изборния провал се прекъсвали всички възможности за кариера на омбудсманката. Освен това Манолова била попитана как си представя да победи в синя София, в която традиционно се гласува за десни кандидати. Изтъкнат бил и аргументът, че столичани не биха допуснали кюстендилка начело на общината. В най-оптимистичния вариант като кандидат за кмет омбудсманката можела да стигне само до балотаж, където да загуби от кандидата на ГЕРБ. Манолова била предупредена, че включването є в състезанието за градоначалник би означавало край на нейната професионална и политическа кариера. На Манолова било обяснено, че е здравословно да изкара мандата си на омбудсман докрай и от тази позиция да изчака да и се отворят нови възможности. Едната от тях била да стане служебен премиер, в случай на предсрочни избори, а втората да се хвърли в битката за лидер на БСП. Мандатът на Манолова за омбудсман изтича догодина. По закон омбудсманът има право на два мандата, но още в началото на тази година Мая Манолова заяви в свое интервю, че едва ли ще бъде избрана за втори мандат. Такъв е възможен само при договорка с управляващите. Впрочем, Манолова зае поста именно с благословията и гласовете на част от депутатите от ГЕРБ. Заплатата на омбудсмана е колкото на конституционен съдия, т.е. около 8000 лв. с класовете за трудов стаж. През юли висши кадри на БСП, политолози и социолози се надпреварваха да твърдят, че Манолова е най-подходящия кандидат на столетницата за кмет на София. Изследвания сочеха, че столичани биха заложили на някой, който се интересува от проблемите им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Мая дава заден\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%80%d1%83%d0%bc%d1%8a%d0%bd%d0%b8%d1%8f-%d0%b5-%d0%be%d1%82%d0%ba%d1%80%d0%b8%d0%bb%d0%b0-%d1%87%d0%be%d0%b2%d0%b5%d1%88%d0%ba%d0%b8/", "text": "Румънските следователи са открили в един сак части от обгорени кости и прах, които заподозреният за убийството на две момичета в град Каракал Георге Динка твърди, че принадлежат на изчезналата през април Луиза Меленку, предаде Аджерпрес. Сакът е намерен в гора близо до южния град Каракал, като самият Динка е посочил на следователите мястото, уточни говорителят на Дирекцията за разследване на престъпленията на организираната престъпност и тероризма (ДРПОПТ) Михаела Пориме. Тя добави, че са взети проби за експертиза. 66-годишният Георге Динка бе задържан миналата седмица във връзка с отвличането и убийството на 15-годишната Александра Мачешану. Случаят предизвика скандал и доведе до   на вътрешния министър Николае Мога, след като стана ясно, че момичето се обадило три пъти на спешния телефон 112, за да съобщи, че е отвлечено, но полицията реагирала чак на следващия ден. В дома на заподозрения бяха открити човешки останки, а ДНК-експертиза доказа, че те принадлежат на Александра, чието тяло мъжът твърди, че е изгорил. По думите му той е постъпил по подобен начин и с Луиза, като я е убил в дома си, а след това е изгорил трупа. Говорителят на ДРПОПТ заяви, че няма индикации за съществуването на други жертви освен двете момичета. От своя страна временният министър на вътрешните работи Михай Фифор увери днес, че по случая работят „едни от най-добрите специалисти по криминалистика в Румънската полиция“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Полицията в Румъния е открила човешки останки край град Каракал, където се разследва убийството на две момичета"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%82-6-000-%d0%b4%d1%83%d1%88%d0%b8-%d0%b2-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d0%ba%d1%80%d0%b0%d1%81%d0%bd%d0%be%d1%8f%d1%80%d1%81/", "text": "Около 6 000 души ще бъдат евакуирани от населените места в района на Красноярск след   във военния склад, заяви областният управител на региона Александър Ус. „Сега първата ни приоритетна задача е да евакуираме населението от близките села до зоната за сигурност. Според нашите оценки трябва да бъдат евакуирани около 6 000 души“, каза Ус в ефира на телевизионния канал „Русия 24“. По думите му се подготвят условия на местата, където се предвижда да бъдат настанени евакуираните, осигурени са храна и всичко необходимо. Според правителството в региона на Ачинск около 17:00 часа местно време е избухнал пожар и взрив в складовете за артилерийски боеприпаси във военното поделение. Лекарите съобщават за 8 засегнати от пожара. В социалните мрежи се съобщава за един загинал. Затвориха и въздушното пространство в радиус от 30 километра над мястото, където избухна експлозията. Съобщава се, че в горящия артилерийски склад има около 40 хиляди снаряда – калибър 125 и 154 милиметра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Евакуират 6 000 души в района на Красноярск заради експлозиите във военния склад"}
{"url": "https://trud.bg/%d1%82%d0%b0%d0%ba%d0%b0-%d0%b8%d0%b7%d0%b3%d0%bb%d0%b5%d0%b6%d0%b4%d0%b0-%d1%81%d1%82%d0%b0%d0%b4%d0%b8%d0%be%d0%bd-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bc%d0%b8%d0%bd%d1%83/", "text": "Тягостна и подтискаща е обстановката на националния стадион „Васил Левски“ в минутите преди двубоя „Царско село“ – „Левски“ от 4-ия кръг на efbet Лига. Не повече от 500 души са заели местата на 43-хилядното съоръжение в центъра на София. Остава си енигма причината да продължават у нас да се играят срещи от вътрешното първенство на този стадион, различни от дербито „Левски“ – ЦСКА. В дните преди мача ръководството на абсолютния новак в елита посочи съоръжението на „Славия“ за арена на двубоя, но в крайна сметка по неясни причини се наложи двата тима да се изправят един срещу друг на „Васил Левски“. „Ръководството на „Царско село“ иска да уточни, че във вчерашния ден направи всичко възможно срещата да се играе на стадион „Славия“ като при това положение цената на билетите за всички привърженици щеше да е с цена 10 лева. В крайна сметка клубът бе заплашен, че ако не заяви стадион „Васил Левски“ за домакинство мачът ще бъде определен като рисков и пак ще се играе на националния стадион, но няма да бъдат продавани билети в деня на срещата“, се казва в част от съобщението на клуба от края на миналата седмица. Билети за „Царско село“ – „Левски“ се продават единствено за Сектор „Б“ при това на цена от 20 лева.", "date": "2019.08.05", "title": " Така изглежда стадион в България минути преди мач (СНИМКИ)"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b8%d1%82%d0%b5-%d0%bf%d0%be%d0%b4%d0%ba%d1%80%d0%b5%d0%bf%d1%8f%d1%82-%d0%b7%d0%b4%d1%80%d0%b0%d0%b2%d0%bd%d0%b0%d1%82%d0%b0-%d1%80%d0%b5%d1%84%d0%be%d1%80/", "text": "Промени в сектора предлагат лечебниците  Реформа във финансовия модел на здравноосигурителната система е необходима и тя ще бъде подкрепена от лечебните заведения у нас. Около това становище се обединиха по време на съвместна среща в понеделник представители на Асоциация на университетските болници, Българска болнична асоциация, Национално сдружение на частните болници, Национално сдружение на областните многопрофилни болници и Сдружение на общинските болници. Лечебниците обаче са на мнение, че преди да започне предлаганата демонополизация на НЗОК, е необходимо да се реши проблемът с недостига на средства. Сред приоритетите за болниците е изплащането на надлимитната им дейност. Те предлагат още определяне на единни и реални цени на медицинските услуги, в т.ч. клиничните пътеки; освобождаване на доплащанията; определяне източниците на дофинансиране в предложения проект за реформа, при запазване на солидарния модел.", "date": "2019.08.05", "title": " Болниците подкрепят здравната реформа"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%89%d0%b5-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%ba%d0%be%d0%bc%d0%b0%d0%bd%d0%b4%d0%b2/", "text": "Великобритания заяви днес, че се включва в мисия под командването на САЩ за гарантиране сигурността на корабоплаването в Персийския залив, за да охранява търговските кораби, плаващи през Ормузкия проток, предаде Ройтерс. „Обединеното кралство е решено да гарантира защитата на корабите си от незаконни заплахи и за тази цел днес се включихме в новата мисия за гарантиране сигурността на корабоплаването в Персийския залив“, каза пред репортери британският министър на отбраната Бен Уолъс. „Очакваме с нетърпение да работим заедно със САЩ и останалите за намиране на международно решение на проблемите в Ормузкия проток“, допълни той. Танкерният трафик през протока попадна във фокуса на все по-напрегнатото противопоставяне между Вашингтон и Техеран, в което бе въвлечена и Великобритания, а САЩ от своя страна от месец май увеличават военното си присъствие в Персийския залив. Миналия месец иранските революционни гвардейци конфискуваха британски танкер, „Стена имперо“, недалеч от Ормузкия проток за предполагаеми нарушения. Това стана две седмици след като Великобритания конфискува ирански петролен танкер край Гибралтар и отправи обвинение, че той е нарушил санкциите срещу Сирия. Обединеното кралство към момента е разположило в Персийския залив ескадрения миноносец „Дънкан“ и фрегатата „Монтроуз“, за да съпровождат плаващите под британски флаг плавателни съдове през протока. Досега са съпроводени 47 кораба по данни на британските власти. По-рано днес иранският министър на външните работи Мохамад Джавад Зариф заяви, че Техеран повече няма да толерира „нарушения, свързани с корабоплаването“ в протока. Иран заплаши да блокира целия износ през протока, през който минава една пета от световния трафик на петрол, ако другите страни отстъпят пред американския натиск и спрат да купуват ирански нефт. Британският министър на външните работи Доминик Рааб заяви, че този нов ход на страната му не означава, че тя променя подхода си към Иран, и добави, че Великобритания остава ангажирана със запазването на ядреното споразумение от 2015 г., което беше договорено с Техеран в замяна на облекчаване на санкциите.  Британски източник от сферата на сигурността заяви, че новата мисия ще бъде с фокус върху това да гарантира сигурността на корабите, и допълни, че Лондон няма да се присъединява към санкциите на САЩ срещу Иран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Великобритания ще се включи в командвана от САЩ мисия за гарантиране сигурността на корабоплаването в Персийския залив"}
{"url": "https://trud.bg/530-%d0%bb%d0%b5%d0%b2%d0%b0-%d0%b7%d0%b0-%d0%bf%d1%80%d0%be%d0%bc%d0%b8%d0%b2%d0%ba%d0%b0-%d0%bd%d0%b0-%d1%83%d1%85%d0%be-%d0%b2%d0%b7%d0%b5%d0%bc%d0%b0%d1%82-%d0%b4%d0%be%d0%ba%d1%82%d0%be%d1%80/", "text": "Процедурата е продължила не 10 минути, както твърди читателката, а 40-45 минути Имало по-евтини варианти и винаги пациентите се насочвали към спешните кабинети на МБАЛ ”Св.Анна” във Варна Промивка на ухо на младеж по време на почивка в Златни пясъци излезе на семейството му 530 лв. За платената сума за извършената процедура се оплака читателка, която прилага и фактурата за парите, издадена от медицински център “Рефлекс”. В нея са описани “преглед на лекар нощен” – 170 лева, “изписване на рецепта” – 40 лева, “промивка на ухо” 2 по 75 лева – 150 лева, “отстраняване на незалепени чужди тела от слуховия канал или тъпанчевата мембрана” – 100 лева, “апликация на лекарствено средство в ушния канал” – 20 лева и “консумативи” на стойност 50 лева. Младежът и семейството му са от ЮАР и нямат европейска медицинска застраховка. Медицински център “Рефлекс” е частен и не работи със Здравна каса, заяви за “Труд” управителя му д-р Сергей Мокан. Той обясни, че семейството е било подробно запознато с условията и ценоразписа на здравното заведение, поставен с големи букви и на видно място. Освен това на пациентите се предлагат бланки на три езика, за да подпишат, че са запознати и съгласни с предложеното лечение и цените, каза още управителят. Семейството е подписало и процедурата е продължила не 10 минути, както твърди читателката, а 40-45 минути, обясни д-р Мокан. Според него има по-евтини варианти, а и винаги пациентите се насочват за това към спешните кабинети на МБАЛ “Св.Анна” във Варна. “От 11 години цените са такива при нас. Издали сме фактура и касов бон, не виждам проблем, щом семейството се е съгласило, изборът на доктор и медицински център е доброволен”, каза управителят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " 530 лева за промивка на ухо вземат доктори в Златните\t"}
{"url": "https://trud.bg/%d0%bc%d0%be%d0%b6%d0%b5-%d0%bb%d0%b8-%d1%80%d0%b0%d0%b1%d0%be%d1%82%d0%be%d0%b4%d0%b0%d1%82%d0%b5%d0%bb%d1%8f%d1%82-%d0%b4%d0%b0-%d0%bc%d0%b5-%d0%b3%d0%bb%d0%be%d0%b1%d1%8f%d0%b2%d0%b0-%d0%ba%d0%b0/", "text": "Въпрос:  Работя в магазин и работодателят ми постоянно ми налага глоби от най-различен характер – че не се усмихвам достатъчно, че не съм достатъчно бърза в някои операции, което често дори не е вярно. Глобява ме с различни суми от 10 до 50 лв. Има ли право на това?   Ф. Колева, Петрич Отговор:  Не са рядкост случаите, в които служители изпитват на гърба си своеволията на своя работодател, включително във връзка с удръжки от трудовото възнаграждение, като например удръжки за закъснение за работа/среща, за говорене по телефона, за пушене на нерегламентирани за това места и др. Също така някои работодатели налагат своеобразни “глоби”, които законодателят не е предвидил като вид финансова санкция спрямо служителя/работника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Може ли работодателят да ме глобява, като ми удържа пари?"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d0%be%d0%b4%d0%bd%d0%b5%d1%81%d0%b5-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2%d0%b0%d0%bd%d0%b8%d1%8f-%d0%bd/", "text": "Държавният глава Румен Радев изпрати съболезнователно писмо до своя американски колега президента на Съединените американски щати Доналд Тръмп по повод невинните жертви на актовете на насилие в САЩ. Това съобщиха от пресслужбата на „Дондуков 2“. „От името на българския народ и от свое име искам да изразя искрени съболезнования на близките на загиналите. Подкрепяме страдащите и желаем скорошно възстановяване на ранените“, посочва в съболезнователния адрес президентът Радев. Българският държавен глава заявява, че тези трагични събития ни убеждават за поред път, че омразата не предлага решение на проблемите, а тероризмът не може да бъде техният отговор. „Убеден съм, че американският народ ще намери сили да превъзмогне трагедията“, подчертава още Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Румен Радев поднесе съболезнования на Доналд Тръмп по повод невинните жертви на актовете на насилие в САЩ"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bb%d0%b5%d1%82%d1%86%d0%b8-%d1%82%d1%80%d1%8a%d0%b3%d0%bd%d0%b0%d1%85%d0%b0-%d0%bd%d0%b0-%d0%be%d0%ba%d0%be/", "text": "Двама британски летци излетяха от Южна Англия, за да се опитат да направят първата околосветска обиколка с изтребител „Спитфайър“, превърнал се в символ на битката за Англия през 1940 г., предаде Франс прес. Летателният апарат е на 76 години и за околосветския си полет е лишен от бойното си оборудване. Свалени са оръдията и мунициите му. „Искаме хората да се запознаят с цялата красота и естетиката на този изтребител – заяви един от пилотите, 58-годишният Стив Брукс. – Това е един от най-великите самолети, конструирани някога!“ Изтребителят ветеран излетя от летището Гудууд в Южна Англия. Брукс и 45-годишният авиатор Мат Джоунс възнамеряват да прелетят на борда на своя „Спитфайър“ над трийсетина страни за четири месеца. За първия етап от обиколката самолетът се насочи към Шотландия, а след това ще прекоси Атлантическия океан, минавайки над Фарьорските острови, Рейкявик, Гренландия и отдалечени райони в канадския Север. Изтребителите „Спитфайър“ са имали съдбоносна роля в битката за Англия, когато над Великобритания тегнела заплаха от инвазия на нацистка Германия. От модела „Спитфайър“ са произведени около 20 хиляди бройки. От тях са оцелели по-малко от 250, а само около петдесетина все още са в състояние да летят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Двама британски летци тръгнаха на околосветско пътешествие с изтребител от 1940 г. (СНИМКИ)"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d1%80%d0%b0%d1%81%d0%be%d0%b2%d0%b8-%d0%bc%d0%be%d1%82%d0%b8%d0%b2%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1/", "text": "Няма доказателства за расови подбуди при стрелбата в американския град Дейтън, при която бяха убити девет човека, съобщават властите. „Нямаме данни за расови мотиви“, каза началникът на местната полиция Ричард Бил. По думите му разследването продължава. Той заяви, че заподозреният е имал у себе си около 250 патрона по време на нападението и е успял да изстреля поне 41 куршума, преди да бъде убит от полицията, предава ДПА. Полицията съобщи в Twitter, че броят на жертвите е нараснал до 21 души, след като още един човек е починал в болница. Атаката в Дейтън, щата Охайо, беше една от двете масови стрелби в САЩ за по-малко от 24 часа през уикенда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Няма данни за расови мотиви при стрелбата в Дейтън"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d1%81%d0%bb%d0%b5%d0%b4-%d1%81%d1%80%d0%b5%d1%89%d0%b0%d1%82%d0%b0-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8/", "text": "Малко преди да отлети за Маями, най-големият български футболист Христо Стоичков се срещна със столичния кмет Йорданка Фандъкова. Двамата са приятели от години, но говореха и по работа. „ Г-жа Фандъкова ме увери, че нов стадион на ЦСКА ще има – рече Стоичков на летището. – Много е важно да се спазват законите. На рисунките стадионът е много хубав и съм сигурен, че ако всичко е по правилата, ще стане реалност. Това е желанието и на Фандъкова. Познаваме се от години и тя винаги си държи на думата. Каквото е обещала на София, го е изпълнила.“ Кавалерът на „Златната топка“ отлетя за САЩ с над 10 000 нови приятели. „Всички, които дойдоха да ме уважат и си купиха моята книга „Историята“, вече играят в моя отбор – възкликна Стоичков. – Благодарен съм им! Поклон! Обиколих шест града, срещнах се с кметове и никога не се интересувам кой от коя партия е. Аз съм безпартиен. Моята партия е на блузата ми –  HS8.  Там са и всичките ми нови приятели, които вече четат „Историята“-та ми.“ Следващото голямо събитие на биографичната книга, написана съвместно с Владимир Памуков и издадена от „Софтпрес“, ще е в началото на октомври в Торонто. Предколедно ще има и турне в няколко български града, които в момента се уточняват.", "date": "2019.08.05", "title": " Стоичков след срещата в Столична община:  Фандъкова ме увери – ЦСКА ще има стадион"}
{"url": "https://trud.bg/%d0%b2%d0%b7%d1%80%d0%b8%d0%b2%d1%8a%d1%82-%d0%b2-%d0%ba%d0%b0%d0%b9%d1%80%d0%be-%d0%b5-%d0%bf%d1%80%d0%b8%d1%87%d0%b8%d0%bd%d0%b5%d0%bd-%d0%be%d1%82-%d0%ba%d0%be%d0%bb%d0%b0-%d1%81-%d0%b5%d0%ba%d1%81/", "text": "Автомобил с експлозиви е бил причината з ински център в Кайро, при който загинаха 20 човека, а 47 бяха ранени, заяви днес египетското вътрешно министерство, цитирано от световните агенции. Първоначално властите заявиха, че жертвите са загинали при катастрофа с участието на няколко автомобила край Националния онкологичен институт, но не обясниха как тя е причинила взрив, нанесъл щети на фасадата на болницата и дори на стаите вътре. Впоследствие беше съобщено, че във взривилата се кола е имало експлозиви за подготвян атентат. Тя се е сблъскала с други три автомобила, причинявайки силна експлозия близо до медицинския център. Според местни медии при взрива също така е избухнал пожар, който е бил изгасен. Вътрешното министерство обвини екстремистката групировка „Хасм“, свързана със забранената организация „Мюсюлмански братя“, че планирала да извърши терористично нападение и за тази цел придвижвала колата с експлозиви, която била открадната по-рано. Властите не казаха каква е била мишената на атаката.  Министерски говорител заяви, че повечето от ранените са в стабилно състояние, с изключение на трима, които са в интензивно отделение. Телевизионни кадри показаха няколко обхванати от пламъци автомобила след експлозията.  Президентът Абдел Фатах ас Сиси определи случая като „терористичен акт“ и изрази съболезнования за жертвите. „Подчертавам, че египетската държава с всичките й институции е решена да се противопостави на жестокия тероризъм и да го изкорени, въоръжена със силата и волята на своя велик народ“, заяви той в Туитър.  Експлозията е нанесла щети на главния вход на Националния онкологичен институт и на няколко стаи и отделения вътре, каза Каирският университет, чийто медицински факултет използва болницата като образователна база. Изпотрошени са били стъклени врати и прозорци на сградата. Много автомобили на улицата са били повредени, заявиха очевидци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.05", "title": " Взривът в Кайро е причинен от кола с експлозиви, заявиха властите"}
