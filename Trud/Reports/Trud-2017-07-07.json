{"url": "https://trud.bg/%d0%ba%d0%bc%d0%b5%d1%82%d1%81%d1%82%d0%b2%d0%be%d1%82%d0%be-%d0%bd%d0%b0-%d1%80%d0%b0%d0%b9%d0%be%d0%bd-%d0%b8%d0%b7%d1%82%d0%be%d1%87%d0%b5%d0%bd-%d0%b2-%d0%bf%d0%bb%d0%be%d0%b2/", "text": "Кметството на район „Източен“ в Пловдив ще е от 10 юли (понеделник) с нов адрес, тъй като ще се премести в бившия хотел на скандално известния рапър Ванко 1, който му бе отнет в полза на държавата, след като лицето Иван Главчев не успя да докажа доходите, с които е построил многоетажната сграда. От 8.30 часа в понеделник гражданите от „Източен” ще бъдат обслужвани вече на булевард „Шести септември” 274, съобщи районният кмет Николай Чунчуков. Административните служби на районното кметство ще са разположени на първите два етажа, като за удобство на гражданите на партерния етаж е разкрит фронт офис. Там ще се намира и гишето на „Местни данъци и такси“. В новата сграда достъпът на трудноподвижни лица е максимално улеснен, подчерта кметът на район „Източен“ Николай Чунчуков, който допълни, че телефонната централа е преместена и по този начин се запазват същите номера на службите. Работното време на кметството в район „Източен”, на чиято територия се намира и най-големият ромски квартал у нас – „Столипиново”, е от 8.30 до 17 часа всеки делничен ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Кметството на район „Източен” в Пловдив се мести от понеделник в бившия хотел на Ванко 1"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0%d1%82-20-%d0%b4%d1%8a%d0%bb%d0%b3%d0%be%d0%bb%d0%b5%d1%82%d0%bd%d0%b8-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%b0-%d1%81-%d1%80/", "text": "20 семейства с поне 25-годишен брачен стаж ще получат в събота руски медали „За любов и вярност“. Церемонията ще се състои край морето в Санаторно-оздравителния комплекс „Камчия“ и е организирана от представителството на Россътрудничество у нас. Повечето от номинираните двойки са смесени – единият партньор е българин, а другият – руснак, съобщиха в аванс домакините. Медалите са учредени от Федерален организационен комитет, оглавен от съпругата на руския президент Дмитрий Медведев – Светлана. По нейна идея за символ на Деня на семейството, любовта и верността е избрана маргаритката. В Русия той се чества официално от 2008 г. на 8 юли, когато се почитат Светите князе Петър и Феврония. Край Варна празникът ще бъде отбелязан и с церемония по награждаването на призьорите в конкурса за най-хубава семейна история, обявен от преди месец от българското представителство на Россътрудничество.", "date": "2017.07.07", "title": " Награждават 20 дълголетни семейства с руски медали „За любов и вярност“"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bf%d0%be/", "text": "Софийска градска прокуратура разпореди на Главна дирекция „Национална полиция“ – МВР извършване на проверка за установяване на данни за извършено престъпление против финансовата, данъчната и осигурителната системи или друго от общ характер. Проверката е по жалба от членове на инициативен комитет на бивши служители на „Селект трейд“ ЕООД, стопанисващи магазини „Пикадили“, съобщиха от държавното обвинение. Разпоредено е да бъдат снети писмени обяснения от сигналоподателите, от лицата, управляващи и представляващи „Селект трейд“ ЕООД в периода от 01.01.2015 г. до настоящия момент и лицата управлявали и представлявали „Пикадили“ ЕАД в периода от 01.01.2015 г. до 20.02.2017 г., както и от лицата, водели счетоводствата на търговските дружества. В рамките на проверката ще бъдат изискани данни от НАП относно: – брой на осигурени лица с регистрирани трудови договори със „Селект трейд“ ЕООД/„Пикадили“ ЕАД в периода от 01.01.2015 г. до настоящия момент; – подавани ли са декларации от „Селект трейд“ ЕООД/„Пикадили“ ЕАД по НАРЕДБА № Н-8 от 29.12.2005 г. за съдържанието, сроковете, начина и реда за подаване и съхранение на данни от работодателите, осигурителите за осигурените при тях лица, както и от самоосигуряващите се лица за всички осигурени лица работили в „Селект трейд“ ЕООД/„Пикадили“ ЕАД и ако не за кои лица не са подавани и за кои периоди; – за всички лица с регистрирани трудови договори със „Селект трейд“ ЕООД/„Пикадили“ ЕАД внасяни ли са осигурителни вноски и ако не – за кои лица не са внасяни такива, за кои периоди и в какъв размер. От НАП се изисква информация дали са извършвани данъчни ревизии на „Селект трейд“ ЕООД/„Пикадили“ ЕАД в периода от 01.01.2015 г. до настоящия момент, същите приключили ли са, издадени ли са ревизионни актове и същите влезли ли са в сила. Софийска градска прокуратура е разпоредила да се изиска от Изпълнителна агенция „Главна инспекция по труда” информация за това дали са извършвани проверки на „Селект трейд“ ЕООД/„Пикадили“ ЕАД и да се представят заверени копия от актовете, с които са приключили проверките. Указано е ГДНП да приключи проверката в 30 – дневен срок и да докладва материалите в СГП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Прокуратурата разпореди проверка по оплакванията на бивши служители на „Пикадили“"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d1%81%d1%8a%d0%b2%d0%b5%d1%82%d0%b2%d0%b0%d1%85-%d1%80%d0%b0%d0%b4%d0%b5%d0%b2-%d0%b4%d0%b0-%d0%bd%d0%b5-%d0%be/", "text": "Преди да подписваме за самолети, ще купим неразплатените влакове от 2006 г., за да се движат хората сигурно, екологично чисто и евтино. Това заяви премиерът Бойко Борисов пред журналисти в кулоарите на парламента. „Ще преговаряме за нови самолети. Договор ще има когато приключат преговорите. Ще се пазарим за отстъпки за времето, плащанията и цените – разсрочено плащане, лизинг, индустриално сътрудничество, офсет. Това са преговори, които трябва да се проведат, защото става въпрос за милиарди“, каза той. На въпрос дали има война между ГЕРБ и президента, Бойко Борисов отговори: „Ние с президента Радев, когото уважавам дълбоко и от години работим заедно, се срещнахме и се разбрахме, както е редно. Разказахме си кой какво е говорил при посещенията си в други държави – пълен синхрон“. Моят единствен съвет към него беше: „Не обръщай внимание на политиците от всички цветове, защото те в парламента се драчат с всеки един от нас, каза премиерът. „Ако започна да го държа отговорен за думите на Нинова, на Симов, на Зарков, докъде ще я докараме? Всеки ден той ще излиза да се разграничава, или аз сега да се разграничавам от моята парламентарна група. Това е парламент, имат право да си говорят““, допълни министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Борисов: Посъветвах президента Радев да не обръща внимание на политиците – от всички цветове"}
{"url": "https://trud.bg/%d0%b6%d0%b8%d0%bb%d0%b8%d1%89%d0%bd%d0%b0-%d1%81%d0%b3%d1%80%d0%b0%d0%b4%d0%b0-%d1%80%d1%83%d1%85%d0%bd%d0%b0-%d0%ba%d1%80%d0%b0%d0%b9-%d0%bd%d0%b5%d0%b0%d0%bf%d0%be%d0%bb-%d0%b2%d0%b8%d0%b4%d0%b5/", "text": "Четириетажна жилищна сграда се срути край италианския град Неапол. Под развалините й има най-малко шестима души, хванати в капан, съобщават местни медии. Две семейства, сред които има деца, са сред онези, които пожарните служби отчаяно се опитват да спасят. Част от сградата се е срутила върху разположена в непосредствена близост железопътна линия, което блокира движението на влаковете. Инцидентът е станал в градче, разположено на около 20 км южно от Неапол. Свидетели разказват, че не е чута експлозия преди рухването на сградата, но в същия момент по железопътната линия е преминавала тежкотоварна композиция. Към момента няма потвърдени данни за смъртни случаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Жилищна сграда рухна край Неапол (ВИДЕО)"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b5%d1%81-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b7%d0%b0%d0%bf%d0%b0%d0%b7%d0%b8-%d0%b2%d1%81%d0%b8%d1%87%d0%ba%d0%b8-%d0%ba%d0%b0%d0%bd%d0%b0%d0%bb/", "text": "Свързаност, сътрудничество и сигурност – тези ключови думи трябва да превърнем в свои ръководни принципи за развитието на региона на Централна и Източна Европа. Това заяви президентът Румен Радев във Варшава, който днес взе участие в Глобалния форум, организиран от Атлантическия съвет. Срещата събра водещи политически лидери, бизнес ръководители и експерти, които обсъдиха бъдещето на трансатлантическите отношения в условията на нарастващи регионални и глобални предизвикателства, syob]iha ot pressluvbata na dyrvawniq glawa. Президентът Радев определи политиките на сближаване между държавите-членки и отделните региони в Европейския съюз като основен фактор за засилване на убедителното присъствие Съюза на международната сцена. „ЕС може да работи ефективно, само ако постига балансирани нива на развитие и помага на новите държави-членки да достигнат стандарта на живот на по-старите“, заяви Румен Радев. В отговор на въпрос в рамките на форума относно предизвикателствата в отношенията с Русия, държавният глава призова за предотвратяване на дългосрочно противопоставяне. „В лицето на Украинската криза Европейският съюз се сблъска с типичен замразен конфликт, който трябва да се разреши във възможно най-скоро време. Колкото повече отлагаме решението му, толкова по-голям е рискът за сигурността, свободната търговия и енергийната сигурност за нашата общност“, заяви Румен Радев. По думите на президента Европейският съюз трябва да запази всички канали за диалог с Русия, за да бъдат предотвратени опасностите от ескалация на конфликта и засилване на конфронтацията в дългосрочен план. Румен Радев коментира и постигнатото в рамките на провелата се във Варшава среща на високо равнище в рамките на инициативата „Три морета“, като пожела големият брой проекти в сферата на енергетиката, инфраструктурата и дигитализацията, обсъдени по време на срещите, да бъдат реализирани възможно най-скоро с активното участие на частния сектор и с подкрепата на европейските финансови инструменти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Радев: ЕС трябва да запази всички канали за диалог с Русия, за да се избегне ескалация на конфликта в Украйна"}
{"url": "https://trud.bg/%d0%bd%d0%b0%d1%80%d0%b0%d1%81%d1%82%d0%b2%d0%b0%d1%89-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%ba%d0%be%d0%bc%d0%bf%d1%8e%d1%82%d1%8a%d1%80%d0%bd%d0%b8-%d0%b8-%d1%82%d0%b5/", "text": "Нарастващ интерес към компютърни и технически специалности, слаба активност за повишаване на квалификацията, това сочи проучване на обществените нагласи, реализирано от Алфа Рисърч. Проучването е проведено в периода 12 – 22 юни 2017г. сред 1024 пълнолетни граждани от цялата страна. Използвана е стратифицирана двустепенна извадка с квота по основните социално-демографски признаци. Информацията е събрана чрез пряко стандартизирано интервю по домовете на анкетираните лица. Сравнението на данните с аналогично проучване на агенция Алфа Рисърч през 2008 г. и сега, през 2017г., позволява да се очертаят няколко водещи тенденции: Рязък скок в интереса към ИТ специалностите, слаб – към инженерните и намаляващ – към адвокати, митничари, политици, журналисти. „Компютърен програмист” и „лекар” остават най-предпочитаните професии за последното десетилетие. Отношението към тях обаче следва различни тенденции: докато компютърните специалности бележат ръст от 28% през 2008г. до 36% към днешна дата, то атрактивността на лекарската професия намалява от 27% на 25%. Така, дистанцията между двете надхвърля вече десет процента. Ако този тренд е индикатор за доброто състояние, увеличаващия се брой компании и популярност на ИТ сектора, то перспективите пред кадровото обезпечаване на медицинските грижи са повече от тревожни. Особено ако се отчете и продължаващата емиграция на лекари и медицински сестри. Икономистите остават трети по предпочитание, запазвайки непроменен дела си за последните 10 години (20%). Компютърните специалности са най-желана кариера за децата на хората с по-висок социално-материален статус: високообразованите и по-високодоходните жители на столицата и големите градски центрове. Към тях се ориентират включително и  част от децата на представителите на свободните професии, които доскоро се характеризираха с най-висок коефициент на „самовъзпроизвеждане”. Като цяло, в класацията на водещите професии за периода 2008–2017 г., се наблюдава слаба промяна, което е показателно за ниската динамика на българската икономика през последното десетилетие. Известен положителен тренд е налице в нагласите към силно дефицитните през последните години инженерни специалности: от 15% през 2008 г. до 19% през 2017 г. Този ръст обаче продължава да е недостатъчен, за да покрие нуждите на индустриалното производство. Въпреки опитите за реформи през последните години, интересът към едни от професиите с най-голяма обществена значимост – тези на учителите и полицаите, остава много нисък. Те запазват стабилност през последното десетилетие, като през 2017г. заемат съответно девето (6%)  и седмо (7%) място по предпочитания. В сравнение с 2008г. привлекателност и престиж губят професии като адвокат (спад от 25% на 16%), митничар (от 13% на 7%), политик (от 9% на 5%) и журналист (от 7% на 5%). Слаба мотивация и интерес към повишаване на образованието и квалификацията – бариера пред по-високата конкурентноспособност на икономиката. В страните с високо развити икономики „ученето през целия живот” постепенно се превръща във важен стимул и фактор за по-голяма конкурентноспособност и по-високи доходи. За разлика от тях, в България интересът към престижни специалности не е съпроводен от мотивация за повишаване на образованието и усъвършенстване на професионалните умения. Едва 13% от българите са преминали някакви курсове за обучение, или повишаване на квалификация през последните две години. Относително най-популярни са курсовете за преквалификация (5.4%), следвани от шофьорските курсове (2.7%). Едва след тях остават университетското образование (2.4%), обучения по различни компетентности – езикови, компютърни и пр. (2.3%) и курсове, свързани с хобита (1.2%). Сравнително изследване на Евростат от 2016 г. също регистрира ниска активност в курсове за обучение сред българите – 8% от населението между 18 г. и 64 г. са участвали в обучителни или образователни курсове в последните четири седмици. Тази тенденция е сходна с други държави от Централна и Източна Европа като Румъния (7%), Хърватска (9%) и Словакия (9.5%). Доста по-различна е ситуацията в скандинавските държави, където над 30 на сто са участвали в подобни курсове. Дори и в Естония този процент е значително по-висок, отколкото у нас – 21 на сто.   Регистрираната картина е в рязък контраст с високия дял млади хора между 20 г. и 34 г. у нас, които нито учат, нито работят – 21.4% през 2015г., което по данни на Евростат е  едно от най-високите равнища в ЕС. Също така, според Националния план за действие по заетостта,  2% от безработните младежи до 29 г. през 2016г. са без квалификация и специалност. 69% от продължително безработните също са без квалификация. Разбираеми на този фон са притесненията на бизнеса за увеличаващия се дефицит от добре образовани, подготвени и мотивирани кадри. Проблем, който няма да се реши само с вноса на работна ръка. Необходими са много по-сериозни съвместни усилия от страна на образователните институции и бизнеса за регулярно и гъвкаво повишаване на образованието и квалификацията, които са сред основните характеристики на съвременните бързо развиващи се икономики. Поляризирано обществено мнение за реализация в България или в чужбина – 57%:41% Други фактори, които влияят на интереса към продължаващо обучение, са степента на образование, материалният статус и типа населено място. Колкото по-образовани и по-високо доходни са хората, толкова по-често се включват в обучителни програми. Представителите на свободните професии и служителите, упражняващи неръчен труд, са сред най-честите участници в такива програми. Подобна тенденция не се наблюдава обаче при работещите с ниско образование и квалификация, които в най-голяма степен се нуждаят от обучение. Неравният достъп до програми за повишаване на уменията в различните типове населени места също оказва своето влияние. Колкото по-голямо е населеното място, толкова повече хора участват в курсове и обучения. И обратното. Въпреки като цяло ниските нива, относително най-сериозна е образователната активност на 18 – 30 годишните. 35% от тях са участвали в обучителни програми. С нарастване на възрастта логично намалява мотивацията и интереса към увеличаване на образованието или квалификацията. При хората над 61 години този процент спада до 3%. Състоянието на икономиката, трудовият пазар и равнището на доходите са факторите, които допринасят за запазващата се поляризация на общественото мнение относно по-подходящите възможности за трудова реализация: 57% от българите биха посъветвали своите или близки деца да потърсят възможности в България, докато 41% биха ги насърчили да работят в чужбина. Тези нагласи са показателни за неотслабващия все още натиск за трудова миграция и потенциалното увеличаване в близко бъдеще на кадровия дефицит в редица сфери. Жителите на по-малките градове и селата, където възможностите на трудовия пазар са все още силно ограничени, най-силно подкрепят позицията, че бъдещето на децата им е свързано с работа в чужбина. Фактор, който допълнително влияе върху желанието за реализация в чужбина, е житейският период, в който се намират хората и запознатостта им с живота в чужбина. Колкото по-млади и все още необвързани са те, толкова по-отворени са към опит за реализация зад граница. И обратно, сред семейните и особено сред тези с деца, делът на избиращите реализация в България нараства до 62%. Ако обобщим, позитивната новина от проучването е свързана с увеличаващата се популярност и престиж на един от най-динамично развиващите се, предлагащ добри кариерни възможности и заплащане сектори – ИТ бранша. То обаче очертава и две опасни негативни тенденции – слаба интеграция на образователните и квалификационни курсове в реалната икономика, и респективно – слаба мотивация за участие в тях; продължаващ миграционен натиск за реализация в чужбина, който в следващите години може да постави в риск жизнено важни за обществото сектори.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Нарастващ интерес към компютърни и технически специалности, слаба активност за повишаване на квалификацията\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%89%d0%b5-%d1%82%d1%8a%d1%80%d1%81%d1%8f%d1%82-%d0%be%d0%b1%d1%89%d0%be-%d1%84%d0%b8/", "text": "С Македония се разбрахме да търсим общ източник на финансиране за транспортен коридор номер 8. Това каза вицепремиерът и министър на външните работи Екатерина Захариева по време на петъчния парламентарен контрол. За момента имаме само три контролно-пропускателни пункта към Македония, но все още няма магистрала и жп линия, припомни тя и обясни, че това е бил един от основните въпроси, обсъждани при посещението на премиера Зоран Заев у нас. В разговорите изграждането на коридор номер 8 е очертано като приоритет, което от българска страна вече е започнало. „Разбрахме се да търсим общ източник на финансиране и да поставим заедно този въпрос пред Европейската комисия“, посочи Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " България и Македония ще търсят общо финансиране за коридор номер 8"}
{"url": "https://trud.bg/%d0%bb%d0%b5%d1%82%d0%bd%d0%b8-%d0%b3%d0%be%d0%bd%d0%ba%d0%b8-%d1%81-%d0%bc%d0%be%d1%82%d0%be%d1%80%d0%b8-%d1%82%d1%80%d0%be%d0%b2%d1%8f%d1%82-%d1%81%d1%8a%d0%bd%d1%8f-%d0%bd%d0%b0-%d0%b2%d0%b0%d1%80/", "text": "Рев на мотори превръща в ад нощите на мнозина варненци, живеещи близо до оживените булеварди. В късните часове по трасето Варна-Златни пясъци, по бул. „Владислав Варненчик“, „Мария Луиза“, „Осми Приморски полк“, „Цар Освободител“ редовно има гонки в стил „Бързи и яростни“, сочат лавина от гневни постове в социалните мрежи. Хората се жалват, че са принудени в жегите да затварят прозорците, за да заспят. Малцина обаче подават сигнали на тел. 112. Проверка на „Труд“ показа, че през юни те са само пет. От средата на миналия месец до края на август в региона тече специализирана полицейска операция, насочена специално към водачите на мотоциклети, тъй като през лятото броят на двуколесните на пътя и произшествията с тях се увеличават рязко, обясниха от пресцентъра на ОДМВР. Оттам уточниха, че най-честите нарушения са превишена скорост, управление на технически неизправни шумни мотори, опасни маневри, липса на предпазни каски или книжка. От началото на операцията са проверени 78 мотористи. Установени са 18 нарушители. Четирима от тях са били неправоспособни, други четирима са били без  каски, а един е карал с чужд номер. За да не бъдат уличени, докато фучат с бясна скорост, джигитите ползват подвижни планки и обръщат регистрационните номера на моторите си. Проверките обхващат и правилното разположение на табелите, увериха от полицията. Всеки спрян за проверка до края на лятото моторист ще минава през тест за алкохол и наркотици, предупредиха оттам. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Летни гонки с мотори тровят съня на варненци"}
{"url": "https://trud.bg/%d0%b1%d0%b8%d1%82%d0%b8-%d0%bb%d0%b5%d0%ba%d0%b0%d1%80%d0%b8-%d0%be%d1%82-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89-%d0%b8%d0%b7%d0%b2%d0%be%d0%b7%d0%b2%d0%b0%d0%bb/", "text": "Екип на „Спешна помощ“ в Костенец е участвал в извозването на пострадали от тежките верижни катастрофи заради мъглата на магистрала „Тракия“, малко след като е станал обект на нападение в близко село, съобщава   За случая се разбра днес. Медиците от „Спешна помощ“ също се включиха в символичния протест срещу насилието над техни колеги. Именно лекарите от спешните отделения най-често жертва на агресия. Инцидентът става в село Момин проход малко преди тежката верижна катастрофа на АМ „Тракия“ преди дни. От спешната помощ в Костенец се отзовават на подаден сигнал, но на екипът му отнема 20 минути да стигне до селото. Медиците установяват, че човекът е починал, но негов съсед напада екипа. Въпреки че са пострадали от побоя, медиците са повикани да помагат за пострадалите на „Тракия“. Същата линейка със същия пострадал екип прави три курса до болниците, за да откара пострадали.", "date": "2017.07.07", "title": " Бити лекари от „Спешна помощ“ извозвали пострадали на магистрала „Тракия“"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%b1%d0%be%d0%bb%d1%8f%d1%80%d1%81%d0%ba%d0%b8-%d0%b4%d0%b2%d0%be%d0%b9%d0%ba%d0%b8-%d1%81%d0%b5-%d0%b2%d1%80%d0%b5%d0%ba%d0%be%d1%85%d0%b0-%d0%b2%d1%8a%d0%b2-%d0%b2/", "text": "Седем двойки от Велико Търново избраха сакралната дата 7.07.2017 г. за своя сватбен ритуал. Това съобщи управителят на ОП „Обредни дейности” Методи Петров.  „Имаше голям интерес към тази дата, за много хора тя ще остане житейски спомен завинаги”, коментира Петров. Числото седем е свещено, символ е на съвършенството. Седем са планетите от слънчевата система, багрите на светлината, тоновете в музиката, дните от седмицата, добродетелите, греховете. Сериозен ръст на сватбените ритуали за първото шестмесечие на настоящата година отчита ръководството на общинското предприятие. 98 са бракосъчетанията, извършени в старата столица от началото на тази година. В сравнение със същия период на 2016 г, те са с 38 повече, с радост допълни Петров.  „За последните 15 години това е най-сериозният ръст в извършваните сватбени ритуали от предприятието”, увери Методи Петров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Седем болярски двойки се врекоха във вярност на сакралната дата 7.07.2017"}
{"url": "https://trud.bg/%d0%b8%d1%81%d1%82%d0%b5%d1%80%d0%b8%d1%8f-%d0%b7%d0%b0-%d0%bf%d0%b0%d1%80%d0%b8-%d1%82%d1%80%d0%b5%d1%81%d0%b5-%d1%81%d1%8a%d1%8e%d0%b7%d0%b0-%d0%bd%d0%b0-%d1%81%d1%8a%d0%b4%d0%b8%d0%b8%d1%82%d0%b5/", "text": "„Каквото и да ти говорят, знай, че става дума за пари”. Тази фраза на известния американски драматург Джон Стайнбек най-точно описва реакцията, с която бе посрещнато предложение на депутати от управляващото мнозинство за повишаване прозрачността сред магистратите. Оказа се, че няколко предложения за промени в Закона за съдебната власт са в състояние не просто да изобличат за пореден път двойнствения морал на иначе претендиращите за “собственост” върху правото на последна инстанция по всевъзможни въпроси вълнуващи обществото, но за първи път принуждават “умните” и “красивите” да протестират не за каузи и принципи, а за пари. С намерението да изключат всяка възможност за зависимост върху дейността на магистратите, депутатите предлагат да се ограничи всяко външно финансиране на съсловните организации на съдиите, прокурорите и следователите. Това притесни много бързо върхушката на политически и олигархично зависим Съюз на съдиите в България и присъдружните им “кафяви” медии, издържани също от чужди фондации, а и на цялата армия от “грантово” зависими анализатори, ГМО-политици, “безплатни” поборници за морал и също толкова “безплатните” професионални протестъри. Воят в защита на грантовете е толкова голям, че с лекота заглушава дори гръмотевичния тътен и в най-големите летни бури. Безценно е! Да виждаш как “грантаджийският елит” вече не протестира за ценности и духовност, а за битието. Собственото си.  Никой не иска да отнема правото на съдиите, прокурорите и следователите да се сдружават, за да обсъждат професионалното си всекидневие и предизвикателствата пред своята работа. И заради това няма и реакция от повечето от магистратските асоциации и камари, а единствено от върхушката на Съюза на съдиите в България и свързаните с нея проксита на олигархичното задкулисие. Нещо повече, “смешен плач” предизвиква фактът, че ССБ и компания сами се припознаха като “мишени” и се обявиха за “жертви” на законопроекта. Очевидно, има защо. Ето един нагледен пример, който ако не друго, би поставил под съмнение решението и на най-принципния и честен магистрат. От години на интернет-страницата и на официалните бланки, с които Съюзът на съдиите в България изразява позиции по въпросите на правосъдието у нас, неизменно стои логото на холандското министерство на външните работи. Това е така, защото ССБ получава финансиране по различни проекти от Холандия. Според публикации в медиите, през 2010 г. съдийската организация получава 698 000 евро за укрепване на капацитета си чрез програмата MATRA. В края на 2013 г. стартира и проект “Изграждане на благотворна среда за независима съдебна власт в България”, който е с бюджет от 150 390 евро. През годините Съюзът на съдиите в България е бенефициент и на Фондация “Америка за България”, както и на Европейския икономически механизъм. Средствата от втория донор се разпределят от представителството на американския мизантроп Джордж Сорос у нас – Институт “Отворено общество”. Макар финансирането на съдийската организация да не е тайно, никъде няма обобщена справка за общия размер на грантовете, които върхушката на ССБ е усвоила. Според публикации от началото на 2016 г., става въпрос за поне 2,5 млн. лв., които са отишли за организиране на конференции, издаване на наръчници, плащане на хонорари на лектори, пътувания и т.н. Почти неизменно е участието в грантово финансираните проекти на магистратите Мирослава Тодорова, Калин Калпакчиев, Нели Куцкова. На няколко пъти темата за скрития смисъл на грантовото финансиране на определени съдии е била обект на експертно обсъждане. Доколко (без)пристрастен би бил един съдия, ако трябва да решава търговски спор между българска и чуждестранна фирма, ако само преди месец е получил хонорар за участие в поредния грантов проект с чужд донор? В края на 2009 г. начело на Съюза на съдиите в България застава съдия Мирослава Тодорова, която се отказва от заемания пост в края на 2012 г. Освен всичко останало, в този период от ССБ с голяма гордост обявяват на своите членове, как с любезното съдействия на Холандския съюз на съдиите, са получили сборника “Принципни въпроси на независимостта и безпристрастността на съдебната власт”, изготвен по инициатива на холандската фондация “Съдии за съдии”. Фактът, че по това време председател на ССБ е именно Тодорова, предполага добро познаване на принципните въпроси на независимостта и безпристрастността, от които всеки един магистрат, наред с вътрешната си убеденост, трябва да се води при отсъждането на всяко свое решение. На 9 юни екип на охранители от частен СОТ е изпратен на адрес на бул. “Фритьоф Нансен” № 5 заради задействана аларма. На мястото е заловен, в неадекватно състояние, младеж, който се опитвал да счупи стъклената врата на спортен магазин. Пристига и собственикът на магазина. Извикана е и полиция. Случката се разиграва малко преди 08.00 часа сутринта. Установена е самоличността на нарушителя на обществения ред. Става въпрос за 23-годишен холандски гражданин, който след като осъзнава сериозността на инцидента, опитва да намери изход, давайки на полицаите последните си 42 лева (две банкноти от по 20 лева и една с номинал от 2 лева). Холандецът е отведен в полицията, престъплението му е документирано и предадено на прокуратурата, която иска налагането от съда на най-тежката мярка “задържане под стража”, тъй като се касае за престъпление по чл. 304 от Наказателния кодекс – “подкуп на длъжностно лице”, а наказанието е до шест години затвор. Мярката за неотклонение се гледа от съдия Мирослава Тодорова, която в момента е обект на дисциплинарно производство заради забавяне на изписването на 229 дела. Заради системното налагане на “бавно правосъдие”, съдия Тодорова вече веднъж беше наказвана с понижение и преместване от Градския в Районния съд. В конкретния случай, с опита на холандския младеж да подкупи двама български полицаи, Тодорова намира за правилно да наложи мярка за неотклонение “парична гаранция” в размер на 500 лв. По-късно тричленен съдебен състав на Софийския апелативен съд ще отмени решението на съдия Мирослава Тодорова и ще наложи задържане под стража на холандския хулиган, опитал се да подкупи двама български полицаи. Неоспоримите факти са: ССБ получава финансиране от Холандия; емблематичен бивш председател на ССБ отказва да задържи под стража гражданин на Холандия; решение, което трима други съдии намират за погрешно и отменят. Депутатите предлагат магистратските организации да не се финансират и от европейските фондове. Макар че на пръв прочит тази поправка да изглежда странна, дотолкова, че европейското финансиране се съфинансира и от националния бюджет, то е правилно. За да достигнат европейските средства до бенефициента – в случая магистратска организация, те преминават през Управляващия орган на съответната програма, който, освен всичко друго, има задълженията да контролира честното и прозрачно разходване на средствата. Какво би станало, ако следовател и прокурор трябва да разследват злоупотреба с европейски пари от ръководител или член на Управляващия орган, който преди това е одобрил финансиране от 100 000 евро за Асоциацията на прокурорите или Камарата на следователите? Същото се отнася, дори в по-голяма степен, и за ръководните членове на Съюза на съдиите в България, на които може да им се наложи да съдят такъв високопоставен държавен чиновник, който е допуснал злоупотреби с еврофондовете. Освен ограниченията за външно финансиране, оказва се, че и друго предложение на депутатите нарушава “спокойния сън” на представителите на върхушката на ССБ. Става въпрос за въвеждането на задължение всички магистрати да декларират членството си в съсловни организации и всевъзможни други сдружения, неправителствени организации, съюзи, дори и масонски ложи. Вече година и половина Съюзът на съдиите в България отказва да обяви реалния си членски състав. У нас има малко над 2200 съдии, а от ССБ твърдят, че 900 от тях членуват в организацията, но не искат да ги обявят. Предложенията за промяна на ЗСВ, внесени от депутати, начело с председателя на правната комисия на парламента Данаил Кирилов от ГЕРБ, са повече от навременни и полезни за гражданите. Истерията, с която са посрещнати от върхушката на ССБ и кликата й в “кафявите” медии, само потвърждава смисъла от поправките. Полезно би било, ако вместо защита на личния си джоб, кликата по върховете на ССБ да си припомни един от принципите, залегнал в Етичния кодекс на българските магистрати. Този за независимостта на магистрата. “Независим е този магистрат, който при изпълнение на служебните си задължения се ръководи единствено от вътрешното си убеждение и закона, като не се поддава на натиск, заплахи, стимули, преки или косвени влияния от представители на която и да е друга власт – публична или частна, вътрешна или външна за съдебната система”, пише в Кодекса за етично поведение на магистратите. В крайна сметка, всеки, който е осъществил амбициите си и е станал съдия, не го е направил, за да осъществява скрита политическа дейност в съдебната система, нито да получава хонорари по проекти, нито за да посещава семинари в 5-звездни СПА-хотели или да пътува на обучения в чужбина, а би трябвало да го е направил, защото се стреми да осигури бързо и справедливо правосъдие и върховенство на закона.", "date": "2017.07.07", "title": " Истерия за пари тресе Съюза на съдиите в България\t\t\t"}
{"url": "https://trud.bg/%d1%86%d0%b2%d0%b5%d1%82%d0%b5%d0%bb%d0%b8%d0%bd-%d0%ba%d1%8a%d0%bd%d1%87%d0%b5%d0%b2-%d1%82%d0%b8%d1%85%d0%b8%d1%8f%d1%82-%d0%b4%d0%be%d0%bd/", "text": "Само преди няколко дни бялото момче на мургавите ни братя – Цветелин Кънчев – хвърли в ефир поредния си бисер. Къде с възмущение, къде със завист той възкликна в ефира на Нова телевизия: „Българските джебчии са на дъното. На най-добрата българска джебчийка албанци й откраднаха портмонето. Албанците и румънците имат джебчийска мафия, те са факири“. Дон Цеци, както е популярен в обществото, навърши 50 завчера. Добър повод да го представим. Какво ще правят циганите в България, ако започне война? По такава тема спореха преди близо 7 години днешният министър на отбраната Красимир Каракачанов и Цветелин Кънчев в предаване на бившия вече депутат Росен Петров. Внушението на лидера на ВМРО почиваше върху исторически основи – Априлското въстание, Освободителната война, други войни. Кънчев като истински етнопатриот намери възхвала на ромския етнос дори и в този почти изгубен спор. “Мястото на циганите по време на война е в тила на противника”, декларира Дон Цеци. Вярвам му! Ще свършат опустошителна работа и ще допринесат за унищожаваща и в известен смисъл гладна смърт на врага. Легендата сред ромските народи разказва за онова бяло момче, което ще се появи някъде в бъдещето, ще стане цар на всички цигани и ще ги освободи. Каквото и да означава това. Така те ще станат просперираща нация. Каквото и да означава това. Бялото момче се появява в град Златица на 5 юли, 1967-а. След това прави детски бели, една от която го довежда до любов и брак (каквото и да означава това, без документ от Общинския съвет) с голямата му любов Таня, която е могъщ кардарашки род. Бялото момче се превръща в легенда, но най-вече в лидер на “Евророма”, една от първите цигански партии, а може би и най-успешната. Той става народен представител в 38-то събрание, кацнал върху ракетата-носител на друг герой на прехода – неповторимия Георги Ганчев Петрушев, известен на народа като Жорж Ганчев. След това плюе на ракетата носител и отива при друг одиозен герой на прехода – шефа на Евролевицата – Александър Томов. Тихият дон бързо навлиза в политиката, а това не се прощава лесно. С типично цигански плам и жар той се заиграва с политическите партии – най-вече с БСП. На кандидат-президентските избори през 2001-а година, стъпва на криво. Малко преди това съдебният дамоклиев меч, контролиран от властта, надвисна над него – ей така, за да внимава. Обвинен е в рекет, принуда, побой, убийство… макар и на куче. Огромната грешка, която прави Кънчев е, че скача преди да каже “Хоп!”. Вътрешни хора в съдебната система го убеждават, че ще бъде оневинен по всички обвинения и с чувството на бог той отива на конгреса на “Евророма”… къде? Как къде, в новотел “Европа”. Там той обявява, че ще подкрепят кандидата на социалистите – Георги Първанов за президент. Откъде Тихият дон да знае, че бъдещият кандидат за вицепрезидент на Петър Стоянов – Нели Куцкова, ще му гледа делото. Нека хвърли камък, който е без грешка, но Кънчев става първият народен представител след 10 ноември 1989 година, който влиза ефективно в затвора. Така че ако ви попитат защо няма политици в затвора, можете да кажете – има. Той е първият. Истината е, че присъдата е за убийството на онова конкретно куче. Тихият дон често е разказвал историята. Циганска работа. Скарали се с комшии, комшията два пъти му краде кучето. Кънчев си го връща и накрая, за да се спре с всичко, взема че го утрепва. Ако сме честни, Куцкова вместо да го съди, трябваше да го даде на “Четири лапи” или още по-лошо – на Стела Райчева, дъщерята на Андрей Райчев – ревностна защитничка на животните. Тогава щяхме да говорим за дон Цеци в минало време. Когато става ясно, че затворът не му мърда, депутатът Кънчев сдава имунитета си, отива в катедралата “Св. Александър Невски”, пали свещичка, преследван от тумба камери и репортерки, прекръства се и влиза в Централния софийски затвор. Той не лежи прекалено дълго там. Една хлебарка от зандана разказва как при бялото момче дошъл един добър чичко политик, негов приятел, който вече минал на хранилка при конкурентното дясно, и му обещал, че ако бутнат БСП от Видин, Монтана и Плевен, ще си ходи в домашен арест. Проверете какво се случва на изборите през 1999 година и кога излиза дон Цеци от затвора. Георги Първанов става президент и не след дълго по предложение на министерство на правосъдието и затворническите власти, се получава указ за помилването на Тихия дон, за да може легендата за бялото момче да живее и празнува своя юбилей. Амин!   Покрай поредните избори през 2007-а Цветелин Кънчев записа песен с ромския славей Софи Маринова. Песента, която се казва “Студен вятър”, е вдъхновена, както той сам казва тогава, “от предстоящите общински избори и е едно послание към ромите”. Хубаво е, че местният вот ражда рими. Пред “Нова” той казва: “Нямам никакви по-сериозни музикални намерения”, а в самата песен пък се реди: “Елате ромски братя – ръка за ръка да гласуваме един за друг”.   Скандалът с помилванията е отмъщение на тази власт. Всички помилвания са по инициатива на министерството на правосъдието и затворът решава дали да се даде ход на молбата за помилване. Указът на вицето минава по обратния ред. Цветелин Кънчев излезе по решение на съда, като процедурата не минава през “Дондуков” 2.   Да иде г-н Кънчев в циганския квартал на “Надежда” (в София, б.р.), където живеят над 30 хиляди души и не знам от колко години не е плащан тока. Тогава да говори кой носи отговорност в тази държава. Не може всеки, който се настани в парка, да му узаконяват имота.   Цветелин Кънчев е престъпник. Той е престъпил законите на страната. Нещо повече, сторил го е в качеството си на народен представител. Това, което направихте, е срамно. Вие подривате всеки опит за борба с престъпността. Защото в момента ние може да сме съперници и да се състезаваме за президентската институция, но аз вярвах, че сме на една и съща страна – на страната на държавата и на всички граждани, които страдат от престъпниците. Ако днес за няколко хиляди гласа сте готов да застанете до Цветелин Кънчев и да го превърнете в достоен човек, как да ви вярваме, че ще се борите с престъпността, ако бъдете избран?   Видях, че в „Атака“ има по-голяма етническа толерантност към ромите, отколкото в БСП. Цветелин Кънчев почти никъде в никоя циганска махала не го приемат, защото знаят, че поддържайки приятелство си с президента Първанов, задоволява личните си интереси. В България има изключително много ромски фондации, в които не членуват роми. Затова, докато ние търпим да имаме такива ромски лидери и активисти, циганите ще бъдат в това положение.", "date": "2017.07.07", "title": " Цветелин Кънчев – Тихият дон"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80-%d1%81-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8/", "text": "В четвъртък, около 18:15 ч., при извършена полицейска проверка на моста до град Димово е задържан служител в регионалната дирекция „Пожарна безопасност и защита на населението“, съобщиха от прокуратурата. В управлявания от него лек автомобил са били открити 53.20 гр. амфетамини и 63.19 гр. суха зелена листна маса – канабис. Наркотиците били разпределени в отделни пакети и поставени между двете предни седалки на колата. Отделно, при претърсването на автомобила, в отделението за багаж на вратата от страна на шофьора, били открити 0.56 гр. амфетамини в пластмасова кутийка. За случая е уведомена Районна прокуратура – Видин. Образувано е досъдебно производство по чл. 354а, ал. 3 от Наказателния кодекс – незаконно държане на наркотици, с първото действие на което са извършени обиск, претърсване и изземване. Предстои внасянето на протоколите за тези процесуално-следствени действия за одобрение от съда. П.П. е задържан за 24 часа по Закона за МВР, предстои с прокурорско постановление задържането му да се удължи до 72 часа. Разследването по случая продължава под ръководството на РП – Видин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Хванаха пожарникар с наркотици"}
{"url": "https://trud.bg/23-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b2%d0%be%d0%b4%d0%b0%d1%87-%d1%88%d0%be%d1%84%d0%b8%d1%80%d0%b0%d0%bb-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0/", "text": "Две години и три месеца лишаване от свобода при първоначален строг режим и на глоба в размер на 1000 лева е присъдил Районен съд – Велико Търново за Д.С.Г., който е признат за виновен в това, че на 7 декември миналата година е управлявал автомобил без книжка. Свидетелството му било отнето два месеца преди това в срок за една година. Мъжът ще трябва да изтърпи ефективно и предишно наказание чието изпълнение е било отложено за срок от пет години. Подсъдимия Д.С.Г. ще изтърпи това наказание отделно от наказанието по настоящата присъда и също при първоначален строг режим.  Д.С.Г. трябва да заплати в полза на бюджета на съдебната власт по сметка на Районния съд разноски в размер на 431.07 лева. Присъдата подлежи на обжалване и протестиране пред Окръжен съд – Велико Търново в 15-дневен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " 2,3 г. затвор за водач, шофирал без книжка"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%bf%d1%80%d0%b8%d0%b5%d1%85%d0%b0-%d0%bd%d0%b5%d0%b4%d0%b8%d0%bd%d0%be%d0%b4%d1%83%d1%88%d0%bd%d0%be-%d0%bf%d1%80%d0%be%d0%bc%d0%b5/", "text": "Единодушно депутатите подкрепиха четири законопроекта за промени в Гражданско-процесуалния кодекс (ГПК), които улесняват длъжниците и ограничават правомощията на ЧСИ-тата, банките и монополите. С промените се въвежда десетгодишна абсолютна погасителна давност за физическите лица, с което ще се премахнат т.нар. „вечни длъжници“. Друга промяна предвижда сборът от таксите за принудително събиране на дълг от ЧСИ-тата да не надвишава размера на дълга. С промяна в ГПК се предлага длъжникът да има право да подава жалба, с което да спира изпълнителния процес, а банките да нямат право да издават заповед за незабавно изпълнение, предаде  . Предложение предвижда длъжникът да се търси най-малко три пъти, като веднъж това става в почивен ден, както и да бъде издирван чрез работодателя. В съдебното решение да се посочва и банкова сметка, за да може длъжникът да се издължава, без да се стига до изпълнително производство. Предстои второ четене на промените, преди те да бъдат одобрени окончателно. „Дяволът е скрит в детайлите, така че аз много внимателно ще следя работата по законопроектите между първо и второ четене. Много се надявам, че между първо и второ четене неговите основни моменти няма да бъдат променени, както вече се е случвало, защото, когато се отстоява справедливостта, недоволни няма, а успеха е за всички“, предупреди омбудсманът Мая Манолова в пленарна зала.. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Депутатите приеха единодушно промените в ГПК, които слагат край на „вечните длъжници“\t\t\t"}
{"url": "https://trud.bg/%d1%85%d0%bb%d0%b0%d0%bf%d0%b0%d0%ba-%d0%b2%d0%b4%d0%b8%d0%b3%d0%bd%d0%b0-%d0%bd%d0%b0-%d0%ba%d1%80%d0%b0%d0%ba-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d1%81-%d1%84%d0%b0%d0%bb%d1%88/", "text": "17-годишно момче от Златарица е подало фалшив сигнал за банков обир. Злосторникът е звънял на спешния телефон 112 в четвъртък вечерта. Хлапакът вдигнал на крак полицията в Елена малко след 22,30 часа, като съобщил, че банковият клон в Златарица е разбит и е извършена кражба на пари. Полицаите на минутата предприели необходимите действия и не след дълго установили, че сигналът е фалшив. При разследването стигнали и до подателя. Младежът от Златарица е известен на органите на реда и е осъждан. Материалите по случая ще бъдат докладвани на прокуратурата с мнение за налагане на възпитателни мерки.", "date": "2017.07.07", "title": " Хлапак вдигна на крак полицията с фалшив сигнал за банков обир"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d0%b7%d0%b0%d0%bf%d0%b5%d1%87%d0%b0%d1%82%d0%b0%d1%85%d0%b0-22-%d0%be%d0%b1%d0%b5%d0%ba%d1%82%d0%b0-%d0%b2-%d0%b1%d1%83%d1%80%d0%b3%d0%b0%d1%81/", "text": "Данъчните са запечатали 22 обекта за нарушения по морето. Причината: не издавали касови бележки. Сред тях автомивка, акумулаторни колички- триколки, магазин за детски дрехи, друг- за плажни артикули, заведение за бързо хранене, както и един атракцион. Нарушителите са засечени на територията на курорта Слънчев бряг и град Несебър. „Запечатването е крайно неприятна мярка и за двете страни, за НАП това не е цел, а само средство за постигане на дисциплиниращ ефект. Нито едно от тези запечатвания нямаше да се случи, ако беше издаден фискален бон“, коментира говорителят на НАП Бургас Христо Узунов. В момента тези обекти са временно затворени, но от приходното ведомство в морския град припомнят, че при повторно нарушение – неиздаване на фискален бон, търговският обект се запечатва за срок от един месец. За повишаване на фискалната дисциплина съществена роля играят и патрулните двойки на НАП, които обхождат всекидневно алеите на курортите, патрули има и в черноморските градове. Това съобщават официално данъчните. Много от проверяващите инспектори са из курортите преоблечени като туристи, за да следят по-изкъсо за нарушения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Данъчните запечатаха 22 обекта в бургаско от началото на юни"}
{"url": "https://trud.bg/%d0%bf%d0%be%d0%bb%d1%81%d0%ba%d0%b8%d1%8f%d1%82-%d0%ba%d0%b5%d0%bd%d0%b5%d0%b4%d0%b8-%d0%bc%d0%be%d0%bc%d0%b5%d0%bd%d1%82-%d0%bd%d0%b0-%d0%b4%d0%be%d0%bd%d0%b0%d0%bb%d0%b4-%d1%82/", "text": "Безспорно визитата на американският президент Доналд Тръмп в Полша, в навечерието на срещата на лидерите на страните от Г-20, която започва в Хамбург днес, беше предвидена да е с огромно символично значение. Както за домакините, които демонстрираха за пореден път завидна способност да използват всеки обрат в световните отношения в своя полза, така и за „специалния” гост с неизмеримото его. Първата европейска обиколка на Доналд Тръмп през май беше на ниво международни организации – срещна се с лидерите на ЕС (съименникът му Туск и Жан-Клод Юнкер) и се обиди на европейските си партньори от НАТО, че не работят достатъчно за интересите на американските данъкоплатци. Да, също така игра на канадска борба с френския президент Еманюел Макрон, докато си стискаха ръцете пред камерите и се опита да избута черногорския премиер Душко Маркович от официалната снимка на лидерите на Алианса. Но това са вече обичайни анекдоти, съпътстващи визитите на американския лидер зад граница. Той самият официално се обяви за „недоволен” от европейската част на първата си международна обиколка. Направи го през социалната мрежа „Туитър”, разбира се, като в движение въведе и нова дума в английския език, която все още се тълкува от сатириците от двете страни на Океана. Възможно е и този път Доналд Тръмп да не остане особено доволен, предвид какви срещи има в програмата си, но няма да е от поляците. Които демонстрираха най-ловкото „използване на ситуацията” в историята на съвременните международни отношения, което някой ден вероятно ще се преподава в учебниците. „Пановете“ посрещнаха Доналд Тръмп подобаващо, залагайки изцяло върху неизчерпаемата суета на милиардера-президент. На фона на десетките хиляди протестиращи, които ще го аплодират с „камъни и дръве” днес и утре в Хамбург, много по-голямо множество го приветства като император, с духова музика и преглед на войските на площад „Красински” във Варшава. Кервани с автобуси и цели влакови композиции от всички краища на необятната полска страна бяха докарали хиляди привърженици на управляващата християн-консервативна партия „Право и справедливост”, които гордо носеха знамена и хоругви с имената на родните си населени места. Всеки вече разбира колко е важно Доналд Тръмп да чува името си и „Ю-Ес-Ей”, скандирано от хиляди екзалтирани поляци, за да се почувства „доволен” и като „у дома си”. Американският президент не пестеше суперлативи по адрес на домакините, засягайки най-чувствителните теми от историята им, с умело наместен речник спрямо доктрината на християн-консерваторите от „Право и справедливост” на Анджей Дуда – общественият ред, семейството, вярата в Бог. Самата реч беше добре подготвена, съгласувана до най-малките детайли и несъмнено репетирана. Пасажът за ролята на полската диаспора като гръбнак на американското общество от самото създаване на САЩ до наши дни, очаквано вдигна ентусиазма на присъстващите. Тръмп няколкократно подчерта важността на полската армия като съюзник на САЩ в НАТО и съответно в Афганистан, Ирак и в борбата с тероризма. Полша беше дадена за пример като държава-член на Алианса, която съвестно изпълнява задълженията си по осигуряване на собствената и колективната отбрана, и поляците получиха думата на американския президент, че САЩ никога няма да се отметнат от чл. 5 от Северноатлантическия договор. „За награда” Варшава е подписала договор с Вашингтон за доставка на зенитни ракетни системи „Пейтриът” за полската армия. Което би трябвало допълнително да изправи на нокти руснаците. Ако обявяването им за „дестабилизиращ фактор в Централна и Източна Европа” от устата на президента на САЩ насред Варшава, не е било достатъчно красноречиво. Откъдето и алюзията в заглавието с Джон Ф. Кенеди и речта му в Западен Берлин през 1963 г. Предстоящият днес разговор „на четири очи” на Доналд Тръмп с руския президент Владимир Путин в Мюнхен несъмнено ще е още йота по-напрегнат отколкото очакваха допреди ден наблюдателите. Но да се върнем на темата колко успешно капитализира от международната ситуация Полша. В каквато и посока да тръгне температурата на отношенията на САЩ със Запада и Русия след Мюнхен, Варшава има вече предимството да е единственият, или да кажем засега „първият”, приятел на Доналд Тръмп в Европа. С „Брекзит” на хоризонта ЕС ще се нуждае много от някой, който да играе моста в диалога с Вашингтон, след излизането на Великобритания. А каквото и да смятат и говорят британците за нерушимото си „специално отношение” със САЩ, търговските отношения на американците с ЕС ще са приоритетни пред тези с Лондон. Повечето пари за бизнеса са в Европа. И след като вече е ясно, че диалогът на Доналд Тръмп с Ангела Меркел и/или Еманюел Макрон няма да върви по вода, някой ще трябва да успокоява страстите. Вярно, Варшава вече е в конфликт с ЕС по множество въпроси напоследък, като миграцията и разпределението на бежанци. С позициите си по които, полските управници намират общ език с Доналд Тръмп. Последният не скри възхищението си от всички неща, които е научил за поляците, най-вероятно на път в самолета. Дали Тръмп е знаел предварително, че основната част от известната с традиционно консервативните си религиозни и други възгледи многомилионна полска диаспора в САЩ е гласувала масово за него на президентските избори, можем само да гадаем. Но полският му колега Анджей Дуда не пропусна да му го напомни официално на общото им изявление преди речта на площад „Красински” и президентът на САЩ му благодари на два пъти. Преди за пореден път да се изхлузи от журналистически въпрос за руска намеса в избирането му за държавен глава в края на пресконференцията.   Вече няма съмнение в скрития контекст на решението на Доналд Тръмп да пренебрегне всички други големи европейски столици за първото си държавно посещение на Стария континент. Извиването на ръце и с Берлин, и с Париж тепърва предстои. Лондон дълго време ще е по-скоро нерелевантен играч. А пък във Варшава получили преди няколко седмици товара от първия си танкер-цистерна с американски втечнен природен газ и ще очакват още много, много такива, с които да осигурят енергийна независимост от руски доставки по оста Север-Юг на ЕС. Да, и нас ни засяга!", "date": "2017.07.07", "title": " Полският “Кенеди момент” на Доналд Тръмп\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d1%81%d0%b5%d0%b4%d0%b5%d0%bc-%d0%be%d1%82-%d0%b1%d0%b8%d1%8f%d1%87%d0%b8%d1%82%d0%b5-%d0%b2-%d0%b0%d1%81%d0%b5%d0%bd%d0%be%d0%b2/", "text": "Пловдивският окръжен съд пусна на свобода срещу парична гаранция само двама от общо 11-те арестувани цигани, участвали в побоя над деца спортисти, треньори и родители от клуба по кану-каяк „Асеновец” на язовир „40-те извора” и в района на местната болница. Окръжните магистрати от Пловдив измениха мерките за неотклонение от „задържане под стража” в „парична гаранция” , като Славчо Михайлов ще излезе на свобода срещу 1000 лв., а синът му Ангел Михайлов – срещу 3000 лв. Бащата страда от тежко онкологично заболяване, което не би могло да се лекува, ако остане за постоянно в следствения арест, а синът е със счупена глава и също се нуждае от ежедневни медицински грижи. Срещу двамата лица са повдигнати обвинения за хулиганство – престъпление по чл. 325 ал.2 във връзка с чл.20 ал.2 във връзка с ал.1 от Наказателния кодекс. Данните за личността на обвиняемите не налагат извод за опасността от извършване на престъпление да е с такава интензивност, която да налага мярка за неотклонение задържане под стража, мотивираха своето решение съдиите. Те обаче отказаха да уважат жалбите срещу определението на Районния съд в Асеновград, подадени от други седем задържани. До старта на съдебния процес срещу тях в следствения арест останат Яшар Сами, Исмет Лютви, Васил Иванов, Костадин Мечев, Емрал Рамадан, Абдраман Абдраманов, Стефан Димитров-Тефик. Срещу тях са повдигнати обвинения за хулиганство, като деянието е извършено в съучастие – престъпление по чл. 325 ал.2 във връзка с ал.1 във връзка с чл. 20 ал.2 във връзка с ал.1 от Наказателния кодекс. Срещу Васил Иванов и Абдраман Абдраманов са повдигнати обвинения и за причиняване на средни телесни повреди на две лица по хулигански подбуди – престъпление по чл. 131 ал.1 т.12 пр.2 въвд връзка с. чл. 129 ал.2 във връзка с ал.1 от Наказателния кодекс, а срещу Стефан Димитров-Тефик и Емрал Рамадан – и по чл. 144 ал.3 от Наказателния кодекс за закана за убийство. Според прокуратурата всички са с лоши характеристични данни, не се ползват с добро име в обществото и са склонни към хулигански прояви. Срещу Стефан Димитров-Тефик има и висящо съдебно дело по обвинение в проповядване на радикален ислям като съучастник с имама от частната джамия в Пазарджик Ахмед Муса Ахмед. Съдът намери, че има обосновано предположение всеки от обвиняемите да е извършил това, в което е обвинен. Освен това съществува реална опасност да извършат нови престъпления. Определението на Пловдивския окръжен съд е окончателно и не подлежи на обжалване. В Съдебната палата в Пловдив стана ясно, че конфликтът тръгнал, след като циганите от квартал „Лозница” помислили Ангел Михайлов за мъртъв, тъй като бил в безсъзнание и целия в кръв вследствие на разбитата му с гребло глава. Магистратите се смилиха над факта, изнесен от адвокат Красимир Елдъров, че превръзката на спуканата глава на клиента му не е била сменяна цели 11 дни екшъна на 26 юни и го пуснаха на свобода срещу парична гаранция от 3000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Пуснаха на свобода срещу парична гаранция двама от 11-те цигани биячи от Асеновград\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d1%8a%d1%82-%d0%bd%d0%b0-%d0%b0%d0%bd%d1%82%d0%b8%d0%b3%d0%bb%d0%be%d0%b1%d0%b0%d0%bb%d0%b8%d1%81%d1%82%d0%b8-%d0%b2-%d1%85%d0%b0%d0%bc%d0%b1%d1%83%d1%80/", "text": "Протест на антиглобалисти в Хамбург в навечерието на срещата на Г-20 в прерасна в безредици, при които пострадаха най-малко 76 служители на реда, включително говорителят на полицията, предаде  . Става дума за леки наранявания, уточниха властите. Засега е известно за най-малко двама ранени сред протестиращите. Според различните данни са задържани между петима и 20 души.                       Протестиращите радикални антиглобалисти са се разделили на групи, формират отряди в различни части на града и разбиват всичко по пътя си, съобщи местната полиция. Имало е опити за заслепяване с лазер на кръжащия над града полицейски хеликоптер. Силите за сигурност предупреждават гражданите да не излизат на улицата без необходимост. Демонстрацията днес беше озаглавена „Добре дошли в Ада“ и в нея участваха около 12 хил. души. Те използваха димки, бомбички и бутилки срещу полицаите, а униформените им отговориха с водни струи и сълзотворен газ.         Преди началото на срещата германският канцлер Ангела Меркел определи климата като една от най-важните теми на разговорите и подчерта, че ще защитава не само германските, но и европейските интереси. Срещата на върха ще подчертае изолацията на САЩ по климатичните въпроси, защото много страни са решени да продължат да работят по Парижкото споразумение за климата, каза тя.             Обсъжданията на климатичните въпроси със САЩ няма да са лесни, след като президентът Тръмп обяви през юни оттегляне от споразумението за борба с глобалното затопляне на планетата, прогнозира германският канцлер. „Ние, разбира се, няма да скрием различията си, а напротив, ще ги посочим, защото по някои ключови въпроси има разнобой в мненията“, каза Меркел. Тя разговаря и с американския президент Доналд Тръмп, като двамата са обсъдили ситуацията със Северна Корея, положението в Близкия Изток и конфликта в Украйна.             АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.07", "title": " Протестът на антиглобалисти в Хамбург прерасна в безредици\t\t\t"}
