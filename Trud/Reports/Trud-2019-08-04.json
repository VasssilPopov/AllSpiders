{"url": "https://trud.bg/%d0%bf%d1%80%d1%8a%d1%81%d0%ba%d0%b0%d1%82-%d1%81%d1%80%d0%b5%d1%89%d1%83-%d0%ba%d0%be%d0%bc%d0%b0%d1%80%d0%b8-%d0%b8-%d0%bf%d1%80%d0%b5%d0%b7-%d0%b0%d0%b2%d0%b3%d1%83%d1%81%d1%82-%d0%b2-%d0%b1%d1%83/", "text": "През месец август на територията на община Бургас ще се извършат профилактични дезакаризацонни мероприятия на паркове и градини в часовете от 06:00 до 10:00. В третираните зони ще бъдат поставяни указателни табели с информация за гражданите. Продължават и имагоцидните обработки срещу комари с топъл и студен аерозол, като в графика са включени паркове, градини, комплекси, квартали и биотопни зони на територията на община Бургас. Третиранията ще се извършват в часовете от 00:30 до 04:30.", "date": "2019.08.04", "title": " Пръскат срещу комари и през август в Бургас"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%b7%d0%b0/", "text": "Македонската страна отхвърли предложението за извънредна среща на Съвместната комисия в края на август. Ръководителят на Комисията от македонска страна проф. Драги Георгиев смята, че провеждането на срещата е нецелесъобразно заради отпускарския сезон, съобщи  . „Против сме извънредна работна среща, защото съвпада с отпуските. Самият аз излизам в отпуск от 15 август и много членове на Комисията също са в отпуска. Преди редовната среща не приемаме извънредна. Редовната среща ще се състои на 12 и 13 септември“, заяви пред телевизия 24 македонският историк. Според Георгиев „непрекъснатите призиви за извънредна среща оставяли впечатление, че се намираме в перманентна битка, която някой трябва да спечели, а не за академични спорове и процеси, на които им е необходимо време, за да узреят, и след това да се вземе решение“. Предложението за извънредната среща е направено от проф. Ангел Димитров, който е съпредседател на Комисията от българска страна. По време на визитата на българския премиер Бойко Борисов, която се състоя на 1 август, министър-председателите на двете страни настояха да се ускори работата на Комисията и до месец октомври да се намери решение на актуалните въпроси.", "date": "2019.08.04", "title": " Македония отхвърли предложението за извънредна среща на историческата комисия"}
{"url": "https://trud.bg/%d0%bf%d1%80%d0%be%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%b3%d0%be%d0%bb%d0%b5%d0%bc%d0%b8%d1%8f-%d0%b1%d0%be%d1%80%d0%b8%d1%81-%d0%b1%d0%b5%d0%ba%d0%b5%d1%80/", "text": "Един от най-големите тенисисти в историята – Борис Бекер – е пропаднал и разорен. Това е тъжната съдба на една истинска спортна легенда, която сега е принудена да разпродава всичко, каквото може, за да покрие огромните си дългове.  Бекер даде обширно интервю за проблемите, които съпътстват славата, както и за някои от промените в ценностната система в модерния свят. Германецът обяви официално банкрут и предостави на търг всички отличия, спечелени на корта, за да може да изплаща своите задължения. Роден е на 22 ноември 1967 г. в Лаймен, близо до Хайделберг. Бекер е шесткратен шампион на турнири от Големия шлем, като не успя да спечели само „Ролан Гарос“. Бившият номер едно в света изуми планетата и стана звезда през лятото на 1985-а, когато сензационно спечели „Уимбълдън“ едва 17-годишен. Борис е син на архитект, който построява тенис комплекс в Лаймен (Блау-Вайс тенисклуб), където момчето прави първите си стъпки в тениса. Преди това обръща внимание повече на футбола, но след 12-ата си годишнина се съсредоточава главно върху тениса. Дебют при професионалистите прави на турнира в Кьолн на 24 октомври 1983 година. След изненадващия триумф на „Уимбълдън“ специалистите и публиката са възхитени от мощта и агресивния тенис, който им представя Бекер. Джон Макенроу възкликва: „Когато го видях как играе, разбрах, че не е имало по-силен сервис в историята на тениса. Борис изглеждаше физически по-голям за годините си. Бе вече зрял мъж“.  Именно срещу Макенроу, Бекер играе един от най-дългите мачове в историята на тениса – за Купа «Дейвис». Тайбрек в мачовете за купата тогава няма, двубоят продължава 6 часа и 39 минути, а Бекер побеждава с 3:2 сета. Междувременно младият Бекер се превръща в един от символите на спортните успехи на Германия – висок 190 см, едър и снажен, със светли очи, с прекрасна техника, силни удари и самочувствие на голям шампион. Печели публиката на Лондон, а след това и на другите турнири, в които участва със сърцатата си игра и удивителните си плонжове. Легендарният тенисист от миналото Готфрид Фон Крам вече е история, а Германия има своите нови две звезди в тениса в лицето на Бекер и новоизгрялата звезда при жените Щефи Граф. 1989 година е най-успешната в кариерата на Борис Бекер. Освен Уимбълдън, той печели и US Open с нова победа над Иван Лендъл. Записва 22 победи и 2 загуби в турнирите от големия шлем, което е личен рекорд за него. В кариерата си има общо 49 титли. През 1999 година обявява окончателното си оттегляне от тениса. За 16-те години като професионалист 11 от тях е прекарал в топ 10. Играта на Бекер е изградена главно на мощния и точно пласиран сервис, откъдето идва и единият му прякор – Бум-Бум Бекер. Най-голямо впечатление обаче правят неговите плонжове – ефективни и атрактивни. Започва да ги изпълнява на Уимбълдън, а след това и на другите настилки, макар и с риск от нараняване. Често е канен на демонстративни мачове с чисто комерсиална цел. На 13 декември 1993 г. Бекер се жени за актрисата и дизайнер Барбара Фелтус, дъщеря на африкански войник, който след това става добре познат фотограф, и майка германка. Месец по-късно, на 18 януари 1994-та се ражда техният син Ноа, кръстен на добрия приятел на Бекер – Яник Ноа. Второто им дете – Елиас – е родено на 4 септември 1999 г. Преди сватбата си двамата шокират немците, публикувайки свои голи снимки, правени от бащата на Барбара в известно немско списание. Бекер обявява раздялата си с Барбара през декември 1999 г., казвайки, че просто иска малко свободно време. Въпреки това седмица по-късно съпругата му отлита за Маями заедно с Ноа и Елиас и подава бракоразводен иск в окръжния съд в Маями, позовавайки се на споразумение, при което всеки от тримата има право да получи по 2,5 млн. долара. През януари 2001 г. делото се излъчва на живо в Германия и Бекер е осъден да плати 14 млн. на Барбара, която взима и попечителството над Ноа и Елиас. През 2002 г. Бекер е осъден за укриване на данъци, когато признава, че живее в Германия през периода 1991-1993, а претендира за пребиваване в Монте Карло. Получава две години условна присъда и му е наложена глоба от 500 000 щатски долара. През февруари 2001-ва тенисистът признава бащинството на дъщерята на Ангела Ермакова – Ана. Детето е резултат на кратка забежка в тоалетна на ресторант в Лондон през 1999 г. В началото той отрича, но след ДНК теста признава. През 2008-а Бекер предлага брак на 24-годишната Александра Майер-Уолдън, дъщеря на бившия му мениджър – Аксел Майер-Уолдън, но октомври същата година те се разделят. От 2009 до 2018 г. Борис Бекер е женен за холандския модел Лили Керсенберг, с която имат син Амадеус. През май 2018 г. двамата взимат трудното решение да се разведат. «Няма конкретна причина за раздялата ни – казва Лили. – И двамата с Борис бяхме много страстни във всичко – и в любовта, и в секса, и в скандалите.» След отказването си от тениса Бекер става лице и представител на «Мерцедес» за Източна Европа и за Северна Германия. Фен е на футболните клубове „Байерн“ – Мюнхен и „Челси“ в Лондон. Живее в швейцарския град Швиц. През 2000 година Бекер става съсобственик на фирмата Volkl, която се занимава с производството на тенис ракети и спортна екипировка. „Станеш ли известен, вече си известен и това е. Няма връщане назад. Понякога това идва на твърде висока цена, както стана в моя случай.“ Това каза наскоро 51-годишният Борис Бекер в интервю за радио BBC. „Признавам, че днес нещата са много по-трудни за звездите на спорта, отколкото по мое време.Това е така заради интернет и социалните медии. Днес всеки може да си напише нещо в туитър, инстаграм или фейсбук, без да носи отговорност дали има и дума истина. Няма нужда да обяснява. Но се налага веднага да опровергаваш, ако е лъжа. Това е напълно нередно, пълна лудост.“ „Бях съвсем млад. Бях още момче, когато спечелих „Уимбълдън“. Бях зашеметен от колосалния интерес, от размерите на популярността. На практика, аз носех на гърба си надеждите на цялата нация. И какво става, ако не спечелиш? Ако се провалиш, ако загубиш следващия финал? Понякога не просто разочаровах себе си, а имах усещането, че разочаровам целия народ плюс армията от фенове. Да не говорим, че след загуби на големи мачове критиките стигаха до лични нападки. Всичко това бе заради очакванията. Седиш на кафе с някого, а на следващия ден това е водещо заглавие на всички вестници. Разхождаш се по улицата и репортери от големите издания те преследват и опитват да те снимат. И все пак, беше по-добре, отколкото е днес. Имаше и положителна страна. В ресторанта никога не оставаш без място, полагат ти се привилегии, понякога дори заобикаляш някои правила. Това е хубавата част на известността, но е и много рискована. Изпуснеш ли нещата от контрол… Аз направих грешките си и плащам скъпо за тях.“ Борис Бекер сключи договорка с британската компания Wyles Hardy и от миналия месец всички негови трофеи, медали и призове, спечелени в тениса, се продават в онлайн търг. Целта е да бъдат изплатени част от дълговете на легендата в спорта, който бе официално обявен в банкрут. Общо 82 са изложените на аукциона трофеи. Сред тях са специално изработено за Бекер копие от Купа „Дейвис“, също такова копие от купата на US Open. Има и копие от трофея на „Уимбълдън“, както и десетки медали от спечелени турнири. Бекер се надява да събере поне 1,2 милиона евро с търга, които биха покрили най-належащите разходи по загубените съдебни дела за неплатени данъци в Германия и Испания. Той вече обяви за продан и вилата си в Майорка, от която очаква също сериозна сума. От компанията Wyles Hardy разкриха, че вече са получили няколко „изключително щедри“ оферти за закупуване на изложените трофеи. Явно меценати, както и състоятелни фенове на тениса, ще опитат да помогнат на Бекер. В същото време той може да се окаже подсъдим и за фалшифициране на документи, след като се оказа, че дипломатическият паспорт на спортен посланик на Централната африканска република, с който разполага, е невалиден. А документът бе „предпазен щит“ за него срещу съдебни действия в Европа и му осигуряваше дипломатически имунитет…", "date": "2019.08.04", "title": " Пропадането на големия Борис Бекер\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5%d1%80-%d0%b2%d1%81%d0%b8%d1%87%d0%ba%d0%b8-%d0%bf%d1%8a%d1%82%d0%bd%d0%b8%d1%86%d0%b8-%d0%be%d1%82-%d0%bf%d0%be%d0%bb%d0%b5%d1%82%d0%b8/", "text": "Полетите FB643 и FB659 между Бургас и Москва от 4 август бяха изпълнени и всички пасажери са пристигнали в Москва. Това съобщиха от авиокомпания „България Ер“, във връзка с невярна информация, разпространена в някои медии. Забавянето в двата полета се наложи поради технически проблем на самолета, който трябваше да изпълни двата полета, уточняват от компанията. „Всички пасажери бяха навременно информирани за ситуацията и бяха настанени в хотели, където да изчакат полета си. За всички бяха осигурени храна и напитки на летището“, гласи информацията.", "date": "2019.08.04", "title": " „България Ер“: Всички пътници от полетите Бургас-Москва са се прибрали успешно в Русия"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%b5-%d0%bd%d0%b0-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b0-%d0%b2%d0%b8%d0%b7%d0%b8%d1%82/", "text": "Вътрешният министър Младен Маринов е на официална визита в Мюнхен, федерална провинция Бавария. Посещението на българския вътрешен министър  се осъществява по покана на министър Йоахим Херман, държавен министър на вътрешните работи, за спорта и интеграцията на Бавария, съобщиха от МВР. По време на визитата е планирана официална среща на двамата министри, на която ще бъдат обсъдени актуални въпроси, свързани със сътрудничеството в рамките на Дунавската стратегия на ЕС, сигурността на външните граници, укрепването на Фронтекс, миграционната политика и борбата с тероризма и организираната престъпност.", "date": "2019.08.04", "title": " Министър Маринов е на официална визита в Мюнхен"}
{"url": "https://trud.bg/%d1%81%d0%b0%d1%89-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%bf%d0%be%d0%bc%d0%be%d1%89-%d0%be%d1%82-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f-%d0%b7%d0%b0-%d0%bf%d1%80%d0%be/", "text": "Държавният секретар на САЩ Майк Помпейо отправи официално искане към Австралия да помогне да се противодейства на Иран по въпроса за морската сигурност, съобщи БТА. Канбера заяви единствено, че „обмисля сериозно“ искането. „Надяваме се Австралия да ни партнира по някои от най-належащите външнополитически предизвикателства на нашето съвремие като усилията за стабилизиране на Сирия, за освобождаване на Афганистан от терора, и противодействието на непровокираните нападения на Ислямска република Иран срещу международното корабоплаване в Ормузкия проток“, каза Помпейо пред репортери след разговори с австралийски лидери в Сидни. Австралийският министър на отбраната Линда Рейнолдс заяви, че всякакво решение за Иран ще бъде основано на суверенните интереси на Австралия, и допълни, че решение все още не е взето. „Отправеното от САЩ искане е много сериозно и именно затова в момента обмисляме това искане много сериозно. Не е взето решение“, каза тя.", "date": "2019.08.04", "title": " САЩ поискаха помощ от Австралия за противодействие на Иран в Ормузкия проток"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5-%d1%81-%d0%b3%d1%8a%d1%80%d1%86-3/", "text": "Засилен е трафикът по граничните пунктове с Гърция и Румъния, съобщават от Гранична полиция. На ГКПП „Кулата“ се чака на вход и на изход за леки автомобили и на изход за товарни автомобили, а на „Маказа“ – на вход и изход за леки автомобили. По границата с Румъния трафикът е интензивен на ГКПП  „Дунав мост – Видин“ за товарни автомобили на  изход. На ГКПП „Русе“,  ГКПП „Кардам“ и  ГКПП „Дуранкулак“ – на вход за леки автомобили. На ГКПП „Калотина“ на сръбската граница движението е интензивно на вход и изход за леки автомобили. Ниормаално е преминаването по всички гранични контролно-пропускателни пунктове с Турция и Македония.", "date": "2019.08.04", "title": " Интензивен трафик по границите с Гърция и Румъния"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%85%d0%be%d0%bd%d0%ba%d0%be%d0%bd%d0%b3-%d0%b8%d0%b7%d0%bf%d0%be%d0%bb%d0%b7%d0%b2%d0%b0-%d1%81%d1%8a%d0%bb%d0%b7%d0%be%d1%82%d0%b2/", "text": "Полицията в Хонконг е използвала в неделя сълзотворен газ срещу протестиращи в Хонконг, което е втората поредна нощ на безредици на територия, в която антиправителствените демонстрации се превърнаха в ежедневие, съобщи AFP. блъсъците между отделни групи демонстранти и органите на реда приключиха бързо, а недоволните побързаха да се присъединят към по-големите групи протестиращи пред офиса на китайския представител в града.", "date": "2019.08.04", "title": " Полицията в Хонконг използва сълзотворен газ срещу протестиращи"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%bf%d1%80%d0%b5%d1%82%d1%8a%d1%80%d0%bf%d1%8f-%d1%81%d1%80%d0%b8%d0%b2/", "text": "Фейсбук претърпя пореден срив в неделя следобед. Потребители на социалната мрежа от целия свят, включително САЩ, Европа и Индия, се оплакват, че не могат да публикуват постове, снимки и видеа. Някои съобщават и за проблеми с коментирането. Проблемът засяга и България, потвърди проверка на „Труд“. Сайтът DownDetector показва, че в последния час има рязък скок в сигнаалите за проблеми при използването на социалната мрежа. Потребилите също се оплакват, че не успяват да влязат в профилите си. Все още няма официална реакция от екипа на „Фейсбук“.", "date": "2019.08.04", "title": " Фейсбук претърпя срив"}
{"url": "https://trud.bg/%d0%bc%d0%b8%d1%80%d0%be-%d0%be%d1%82%d0%bb%d0%be%d0%b6%d0%b8-%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d0%be%d1%81%d1%82%d1%80%d0%be%d0%b2%d0%b0-%d0%b7%d0%b0%d1%80%d0%b0%d0%b4%d0%b8/", "text": "Концертът на Миро на остров Света Анастасия, обявен за миналата събота се отложи. Жълт код за силен вятър и силното вълнение станаха причина за решението, концертът да се проведе тази събота- на 10-ти август. Силното вълнение отдавна е проблем заради акостиращите на острова морски съдове. По тази причина общината в Бургас поиска от правителството разрешение да се изгради стабилен кей и лодкостоянка на Света Анастасия и да се улесни достъпа на катамарани и лодки до пристана.", "date": "2019.08.04", "title": " Миро отложи концерт на острова заради силно вълнение"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%86%d0%b8-%d1%81%d0%bf%d0%b5%d1%87%d0%b5%d0%bb%d0%b8%d1%85%d0%b0-%d0%bf%d0%bb%d1%83%d0%b2%d0%bd%d0%b8%d1%8f-%d0%bc%d0%b0%d1%80%d0%b0%d1%82%d0%be%d0%bd-%d0%b3/", "text": "Състезатели на варненския клуб „Астери“ спечелиха плувния маратон Галата-Варна в категориите за мъже и жени. Георги Цурев финишира първи, като преодоля разстоянието от 4,4 км за 45,59 минути. Съотборничката му Василики Кадоглу бе първа сред жените с резултат от 56,05 минути. За първи път това лято маратонът стартира от сушата в местността „Карантината“. Участваха 269 плувци над 12 години от 9 държави. Най-старото в България плувно състезание се организира от община Варна, ВМС и ПСК „Черно море“. Тази година то е част от инициативата „Варна – Европейски град на спорта 2019“, а наградният фонд е 6800 лв. Първенците Цурев и Кадоглу затвърдиха лидерските си позиции, след като в края на юни спечелиха първите места и от маратона по плуване в открити води в Бяла.", "date": "2019.08.04", "title": " Варненци спечелиха плувния маратон Галата-Варна"}
{"url": "https://trud.bg/%d0%b3%d0%be%d1%81%d1%82%d1%83%d0%b2%d0%b0%d1%89%d0%b8-%d0%be%d1%80%d0%b0%d1%82%d0%be%d1%80%d0%b8-%d0%bf%d1%80%d0%b5%d0%b2%d0%b7%d0%b5%d1%85%d0%b0-%d0%bf%d1%80%d0%be%d1%82%d0%b5%d1%81%d1%82%d0%b0/", "text": "Хората, които са заклали превантивно домашните си прасета, ще получат обещаните от правителството 300 лева, за да дезинфекцират стопанствата си – това каза д-р Дамян Денев от Агенцията по храните пред протестиращите от село Мрамор срещу унищожаването на животни заради чумата. Уточнението беше направено в отговор на изразени съмнения, че парите ще се насочат към фирми, които ще правят дезинфекция, а не към самите стопани. „Има недобросъвестни хора. От кметовете трябва да се водят регистри кой какви животни отглежда. Отделно трябва и регистриран ветеринарен лекар, който също обслужва, специален ветеринарен лекар, така че доста са институциите, които трябва да знаят кои хора отглеждат животни и ще бъдат разписани ясно правилата как точно ще се доказва всичко това нещо, за да няма спекулации и да може наистина всеки, който е усвоил и е спазил тази мярка, да получи необходимото обезщетение“, каза д-р Денев, предаде  . Малоброен протест се провежда в софийското село Мрамор срещу заповедта за унищожаване на прасета в селото. Оратори на протеста са хора, които не са от селото, а се представят като граждани, дошли да подкрепят местните стопани. Голяма част от протестиращите не са от селото и твърдят, че няма чума и че са жертва на опит за завладяване на българските пазари на свинско месо. Според тези протестиращи, които са познати лица от протестите срещу „Топлофикация“ и Комисията за енергийно и водно регулиране, срещу чумата по овцете в Южна България, срещу Истанбулската конвенция и Стратегията за детето, хората не трябва да спазват указанията на ветеринарните власти, да не ги допускат до задните си дворове и не трябва да унищожават прасетата си. Гостуващи оратори, които не са от село Мрамор и не отглеждат прасета, се самоопределиха като граждани и дойдоха да подкрепят недоволството на местните, като го оглавиха: “Нямат никакво основание, правно, да издават заповеди за избиване животните на хората. Не са взимани проби. Това е абсолютна измама. Мамят целия български народ. Няма едно умряло прасе. Истината е, че те искат да ги избият, защото някоя държава си сменя резерва“. Хората, твърдят, че вече нямат прасета, защото са ги заклали в изпълнение на заповедта за санитарната зона. В района няма огнища на африканска чума, но селото попада в 20-километровата зона около свинефермата в Петърч и се налага избиване на животните – като превантивна мярка. Протестиращите от селото се въздържаха от коментари. Неофициално обаче заявиха пред националното радио, че кметът на Мрамор е от БСП и организацията на протеста е негова инициатива. Кметът Ивайло Иванов отрече той да е организатор на протеста, но добави: „Дори и да съм аз, няма лошо. Смятам, че прасетата се избиват без основание“. Около десетина прасета са се отглеждали в село Мрамор. Почти всички от тях вече са заклани в изпълнение на заповедта, каза Ивайло Иванов, според когото в селото е останала една свиня-майка и лично той ще заведе ветеринарните власти, за да види дали някой ще си позволи да я убие. Единствената местна жена, която потвърди пред медиите, че е заклала двете си прасета, отглеждани в задния двор, каза, че подкрепя мярката с принудителното клане, която е превантивна мярка. „Заклахме си прасетата в къщи. До това решение стигнах толкова трудно, толкова болезнено ми беше, но решихме се. Надяваме се по този начин да се спре тази чума“, коментира тя.", "date": "2019.08.04", "title": " Гостуващи оратори превзеха протеста срещу унищожаването на прасета в Мрамор\t"}
{"url": "https://trud.bg/%d0%b0%d0%bd%d1%82%d0%be%d0%bd-%d1%81%d1%82%d1%80%d0%b0%d1%88%d0%b8%d0%bc%d0%b8%d1%80%d0%be%d0%b2-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b5%d1%82%d0%bd%d0%b8%d1%87/", "text": "Историческите извори сочат, че: Шопите са потомци на печенеги Днес вече знае, че по-високо от Витоша има, но още се съмнява във въртенето на земята Както отбелязва Антон Страшимиров, шопите са най-обособената етническа група у нас. Тези уникални българи не могат да бъдат сбъркани с мизийците, тракийците или македонците. Шопът има своя философия, устояла превратностите на времето. Днес вече знае, че по-високо от Витоша има, но още се съмнява във въртенето на земята.  Защо? Защото от племената, оставили следи по нашите земи, шопските предци много малко са се претопили. Народната етимология вади корена на името от „сопи“. Всъщност в него е вградено печенежкото племе Чомпи. То е част от номадски съюз в Централна Азия, който в края на ІХ век се установява в Северното Причерноморие. Тук са съюзници на българите срещу маджарите, заедно ги изтласкват в границите на сегашна Унгария. Като всички варвари, печенегите са непостоянни. Сражават се на наша страна, но подкрепят и Византия. Наемници са на киевските руснаци и селджукските турци. В крайна сметка са разгромени от ромеите и разселени из Балканите със статут на „войнишко население“.  На нашата етнографска карта има Голям и Малък Шоплук. Големият е с много широка територия, преминава в Северна Македония и Сърбия. Малкият е наричан още Същински шоплук. Неговата сърцевина са селата около София, в която обаче почти няма потомци на печенегите. Столицата е населена с пришълци от всички краища на отечеството. Бояна, Драгалевци и Симеоново са типични шопски твърдини. По време на игото там отказват да говорят турски език. Който иска да се разбере с нас, да научи български, инатят се белодрешковците. Шопските поселища са единствените, в които поробителят е принуден да срича езика на Кирил и Методий.  „Шопите са войнствени“, пише Антон Страшимиров. Тези корави мъже влизат в редиците на Първа пехотна софийска дивизия. Наричана Желязната или Шопската, тя се сражава във войните за национално обединение. През 1916 г. е принудена да се изправи срещу руски части, нахлули в Добруджа. Един офицер пита дали ще се бият с някогашните освободители. Шопите изпъват снага:  – Я, оти да не се биеме? Що тражи русино туа? Я одил ли съм у Русия? Заможният загарец ходи с ботуши, в които обикновено носи нож; с него той мушка съседа си или вола и кравата му Но какъв самохвалко е македонецът и как е той необюздан в бой! Южанин: дайте му да се бие по гърдите, да декламира и да се жертва Шопи  От всички български групи най-обособени са шопите. Шопът живее неспретно, кажете, нечисто: около къщата му обикновено няма градина – свинете са всичко разровили. Облеклото му е бяло, с тесни беневреци, а кожухът му, нерядко с вълната навън, е лъснал от кир.  Шопът попийнува – това най-добре знаят велешани: те от незапомнено време харчат своите люти ракии в Шоплука. Като изключение от всички други български групи, в Западна България има села алкохолици (пияници по бащи и деди). Но рядко пият и жените, наопаки, шопкините в двете Пасарели (между Самоков и София) със сопи разбиха кръчмите и поискаха от Народното събрание да ги закрие…  Въпреки тези качества шопът не прави изключение от общобългарската народна черта: той обича земята, ламти да я владее, негова да си е, свое да работи, господар да няма. За шопа, както за всеки българин, е срам и поразия да изгуби своето и да тръгне по „чужди врати“. Такова злополучие е особено тежко за шопа още и затова, че селянин ли се е намерил той, мъчно става гражданин; най-многото, което постига, е да стане в селото си бакалин – за по голяма търговия сякаш не е роден и гурбетчийство не знае (освен радомирските шопи, които са добри бозаджии и конкурират гегите). Шопът има особена слабост към женската си половина и вечно воюва с нея – за него като че ли няма нищо по-омразно от жена. На вола си ли ще се разсърди, детето си ли ще смъмри или кучето си ще нахока, шопът вика: „Ах, ти жено!“ А около Враца ще добави: „Ах, ти жено врачанска!“  Макар тъй суров, шопът не е съвсем непоетичен – наопаки, той е преход от хладнокръвния мизиец към сантименталния македонец. Шопските песни са унили, но народните им игри са кръшни и еротиката им е понякога детски нежна. Често хороводните им песни имат припевки към либе, трогателно чисти.  До неотдавна софиянци ходеха в Бояна (два часа път, в полите на Витоша), да разговарят със стар шоп, който на младини еднаж бил ходил в София, но от тогава вече не беше слизал там: гледал човекът през 30 години как расте пред очите му нов грамаден град и пак не се наканил да прескочи, да го види… Шоп! Мизийци  Мизиецът е скромен, чистоплътен и смислен земеделец и занаятчия. Той е хладнокръвен, философ, нелюбвеобилен, почти спартански строг в живота си. Предприемчив е, но няма гъвкав спекулативен дух, затова в търговията е не смел (освен в чертата Габрово, Дряново, Търново, Свищов).  Жената в Мизия е на разумна почит: излъстванята са голяма рядкост (освен по градинарите в Търновско, които заемат чужди нрави); те възмущават познати и непознати и винаги свършват със законен брак. Мъжът в мизийските села не продава и спица от колело без да допита жена си.  Мизиецът е сметлив (дори „боткаджия“) и сухо себичен: рядко се застъпва за съседа си. Той дълбокомислено казва: „Брат брата не храни, но тежко му който го няма“. Тук само брат за брата може да се застъпи. Мизиецът много държи за приличие и нравственост и обича да сатиризира, макар и да не е твърде духовит (все пак повече от другите български групи). Той осмя даже Средногорското въстание: „Пустите клисурци станали московци, а панагюрци – донски казаци…“ Габровската чета излезе ялова: черкезите я разбиха още в първия ден, та че заловиха жив и самия й войвода Дюстабанов. Мизиецът почувства срама: „Габровска работа“, каза и приказката му се понесе по всички български земи. Може би само у мизийците личат следи от бита и характера на волжките татари. Тук има съзнателно приравняване със съседа, което отива до азиатска покорност пред махленското мнение. От там е, може би, образцовата почти турска спретнатост и чистота у мизийците: те не ходят в черква, ако нямат празнична премяна; непременно си мият ръцете преди и след ядене и в къщата си имат колкото се може по-скрито място за там, където и царят ходи пеш…  Мизиецът не е много приказлив и си подбира думите – говори отсечено и малко троснато; песента му е тежка, но разлята, а не сух речитатив, като у тракиеца от бреговете на Марица. Тракийци  Тракийците са смес от мизийци и рупци. Те са прекарали големи патила. От честите войни в средните векове долината на Марица и част от долината на Тунджа са били съвсем обезлюдени. После пустите, но плодородни брегове на тези реки са били заграбени от беговете и превърнати на чифлици. Работници за тези чифлици са били докарани из планините от север и юг. Тия работници са заселвали ратайски селца, плодили се и с време са закупили работната земя, мерите и горите. Заможният загарец ходи с ботуши, в които обикновено носи нож; с него той мушка съседа си или вола и кравата му; ако пък това не го задоволи, подпалва му снопите, корени му лозето, даже му гори къщата. В Тракия дълго не ставаха избори без човешки жертви. Тук живеят ония бурни хора, от които предимно ние вербуваме нашите „запорожци“ – конницата си… Загарците, произлезли от ратаи и роби, са досущ непоетични. Песните им са речетативни припеви, които се свършват с тъжни извивки, като нарежданията на плакалки. Но затова пък първите ни писатели и поети идат от преливането на тракийците в мзийци – от Сремската долина, най-дивия кът от българските земи.  Простите и голи старопланински колибари се видяха богаташи, настаниха се в градовете и почнаха да се големеят – можете си представи колко им е прилягало. От тук почва засмяната дебелащина на бай Ганя, неговото натурничество и безочливостта му: забогатял човекът отневиделица, турчинът му гони чест, гъркът му шапка снема, че дори сам халифът на правоверните го допуща до своя скут и го въздига в княжески сан… Как да не се скъса пердето от очите му? И само тъй се обяснява, че Алеко Константинов, дошъл от Свищов, трябваше да намери бай Ганя в Казанлък…  Дунавът е културтрегерът на северните българи, както Егея – на южните: от Дунава и от Егея (Солун–Охрид) идат първите просветени българи, надникват към Стара планина, виждат там запършилия ръкави бай Ганю, който раздрусва турската държава, та му се изсмиват, а после го разбират и му се кланят до земя… Македонци  Въобще македонските българи винаги и значително са застъпвани във всичките отправления на българския политически и културен живот. Поезия, журналистика, книжевност, учителство, професури, политика, финанси и търговия – във всичко групата македонски българи е добре отсрамена в живота на нацията.  Македонецът не е религиозно затворен и оформен като евреина, не е лукаво флегматичен и подложен като арменеца и досущ няма рафинитета на гърка. Наопаки, той е неспокоен, по-скоро се нахвърля, отколкото да е разсъдливо предприемчив. Положителното е, че нашият южанин ловко имитира някакъв въображаем спекулант, без да постига въплъщение, защото той е фантаст и обикновено твърде субективен, даже лиричен. Не е ли вярно, че македонците са най-поетичната от българските групи? Никъде българската песен не открива такава игрива фантазия, романтична пластика и платонична лирика, както в Македония. Поровете се в сборника на братя Миладинови, който е пробудната песен на националното ни възраждане! В никоя друга от българските групи средният човек не е тъй любвеобилен, както в Македония – полюбопитствайте как задвардарецът (даже суровият дебрянин!) милва децата си и вслушайте се в неговите гальовни думи, окачествявания и обръщения.  Но какъв самохвалко е македонецът и как е той необюздан в бой! Южанин: дайте му да се бие по гърдите, да декламира и да се жертва. В няколко пункта от Македония (Прилеп, Ресен, Охрид) хората се мислят за гении. И сляпо вярват, че те са солта на българизма: всички други за тях са „шопи“…  ", "date": "2019.08.04", "title": " Антон Страшимиров: Българските етнически групи"}
{"url": "https://trud.bg/%d1%88%d0%ba%d0%be%d0%bb%d0%be-%d0%b7%d0%b0-%d1%8e%d0%bd%d0%b3%d0%b8-%d0%b8-%d0%ba%d0%b0%d0%bf%d0%b8%d1%82%d0%b0%d0%bd%d0%b8-%d1%89%d0%b5-%d0%b2%d1%80%d1%8a%d1%89%d0%b0-%d1%81%d1%82%d0%b0%d1%80%d0%b0/", "text": "Морското училище в Бургас става общинско. Досега то бе държавна собственост, със занемарена и остаряла материална база. По тази причина в последните години почти нямаше кандидати да се обучават в него. Училището е емблематично за Бургас и в него са учили много морски капитани и моряци, кръстосвали надлъж и шир морета и океани след завършването си. Затова, по идея на кмета на Бургас Димитър Николов, общинският съвет гласува предложението школото да стане общинско. От 1- ви септември, със заповед на министъра на образованието, Професионална гимназия по морско корабоплаване и риболов „Свети Никола“ става общинско училище и ще се финансира от бюджета на общината. Прехвърлянето на собствеността дава зелена светлина за завръщането на Бургас на световната морска карта. „Общината вече предприема конкретни стъпки да върне старата слава на Морското училище и да го направи водещо в морския бизнес. Ще бъдат положени всички усилия за модернизация на материалната база, за оборудването й със съвременни съоръжения, както и за повишаване качеството на образованието. Вече имаме опит с изграждането на иновативни училища, като ОУ „Александър Георгиев Коджакафалията“ и IT гимназията. Морското ще бъде поредното училище на бъдещето в Бургас“, заяви кметът Димитър Николов.", "date": "2019.08.04", "title": " Школо за юнги и капитани ще връща старата си слава\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d0%be%d1%81-2/", "text": "Няма данни за пострадали български граждани при   в американския град Дейтън, щата Охайо. Това съобщиха от пресцентъра на МВнР. Българското генерално консулство в Чикаго е в постоянен контакт с местните власти. Съобщава се за 9 загинали и 26 ранени, които са хоспитализирани.", "date": "2019.08.04", "title": " Външно министерство: Няма данни за пострадали българи при стрелбата в Дейтън"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%b5%d0%bd-3d-%d0%bf%d1%8a%d1%82%d0%b5%d0%b2%d0%be%d0%b4%d0%b8%d1%82%d0%b5%d0%bb-%d1%80%d0%b0%d0%b4%d0%b2%d0%b0-%d1%82%d1%83%d1%80%d0%b8%d1%81%d1%82%d0%b8/", "text": "Можете да го видите в Морската градина на Варна Релефна 3D карта с всички забележителности от историческото ядро на Морската градина е най-новата атракция във Варна. Пред входа на парка край Слънчевия часовник ежедневно се тълпят десетки туристи, привлечени от оригиналния дизайн и полезната информация, която дава пътеводителя. Чужденци и българи на всякаква възраст разглеждат месинговите 3D макети на 28 обекта и паметници на културата, разположени в най-красивата част на морската столица. Така лесно стигат по алеите до Морска гара, Аквариума, Военноморския музей и Музея по история на медицината, Планетариума, Зоокъта, Делфинариума, Пантеона и любопитния Природонаучен музей, който обаче е малко известен дори за варненци. Всеки от ключовите обекти е представен с описание на български, английски и брайлова азбука, за да черпят информация и незрящите. Брайлът прави картата уникална за България и една от малкото в света, адаптирани за хора със зрителни увреждания, пояснява авторът й Кристиян Иванов. За да хвърли мост от миналото към бъдещето, абсолвентът по архитектура във Варненския свободен университет „Черноризец Храбър“ откри проекта си на 27 юли – деня на освобождението на Варна от османско владичество. Той е изработен от 99% рециклируем бетон, месинг и кръгли бели плочи по собствен дизайн. „Няма грам химия, защото тази скулптура трябва да се впише в природата наоколо и да е зародиш на едно ново мислене, насочено към решения за запазване на ценностите във Варна и развитието на града“, споделя Кристиян. Идеята за картата се родила в главата му преди близо 2 г., когато получил задание от университета да проектира указателна табела за хора в неравностойно положение. „Точно тогава се вдигнаха първите протести на хората с увреждания. Замислих се, че една табела на спирка, например, няма съществено да облекчи живота им, защото за целта е нужна цяла система от мерки за промяна на градската среда. Сетих се, че в Морската градина почти липсват каквито и да е информационни табели за важните обекти. И се заех да работя по тази тема“, разказва за началото Кристиян Иванов. Тъй като е горещ почитател на историята на родния си град, решил, че проектът му не бива да е модернистична – с екрани и дисплеи, а да представя един нов прочит на романтичния дух на следосвобожденска Варна. Когато през 1891 г. кметът Михаил Колони огласява идеята си за създаването на приморски парк, жителите на града са около 10 000 души. 13 години по-късно със задачата се заема прочутият паркостроител Антон Новак, специализирал във виенските Шьонбрун и Белведере и скоро пущинакът, в който е имало сметище и кланица, се превръща в изящна градина с морска панорама. Тя бързо става център на обществения живот и двигател за развитието на града като туристическа дестинация, припомня Кристиян. „Надграждана през годините, днес Морската градина е богатството на Варна, което не само трябва да съхраняваме, а и да развиваме“, убеден е младият архитект. Според него картата ще е полезна не само за туристите, но и за жителите на Варна, защото опознаването на регионалната история е ключ към опазването на културните паметници. „Малцина днес знаят историята на най-красивите обекти в парка. Ако децата я научат по интересен начин, те няма да ги цапат с графити. Няма да се катерят по изящния Фонтан със сирените, ако са наясно, че създателят му е Кирил Шиваров – автор и на скулптурата на лъва на Шипка“, смята младият архитект. За оформянето на картата му помогнали с консултации арх. Жечка Илиева и доц. Красимира Вачева от ВСУ и харизматичният млад краевед Християн Облаков. Идеята била одобрена от главния архитект на Варна Виктор Бузев и само за 2 месеца получила зелена улица от Националния институт по недвижимо културно наследство /НИНКН/.  Младежът поел по-голямата част от разходите по изработка на картата, но получил и финансова помощ от общината и ВСУ. Направил е 3D пътеводителя така, че е готов за надграждане. А най-важният обект в него все още не съществува – музей за живота и делото на създателя на Морската градина. Мястото му е в занемарената стара къща на Антон Новак, на метри от Летния театър. „Убеден съм, че тя може и трябва да стане музей, който да пленява посетителите с магията на парковото изкуство“, категоричен е Кристиян Иванов. За да не претоварва картата, той е описал част от обектите в парка с номера, но е включил с пластики култови сгради по периферията му като Фестивалния комплекс, Двореца на културата и спорта, Морското училище. Не е пропуснал и Бакърджиевата къща – архитектурно бижу до входа на градината, в което преди години се помещаваше Радио Варна, а сега е частен дом. Такива изящни сгради от началото на миналия век трябва да бъдат опазени, казва младият архитект по повод горещите дискусии за бъдещето на историческия център. На няколко места върху вековни къщи там изникнаха високи бизнес- и жилищни сгради, в проект са още няколко и мнозина жители на града негодуват, че чарът на стара Варна умира под тонове бетон. „В много европейски страни историческите градски центрове са непокътнати и са притегателен център за туристите, от което печели местната икономика. В други – като Франция, надстрояват паметници на културата, като запазват визията им. Има и градове, в които по периферията на историческия център се допуска високо строителство, но с цената на огромни данъци. Въпрос на решение на местната власт е как да се развива този процес във Варна, но който и вариант да бъде избран, трябва да се спазва строг регламент, еднакъв за всички“, смята авторът на картата уникат.", "date": "2019.08.04", "title": " Уникален 3D пътеводител радва туристи\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d0%b5%d0%b4%d0%bd%d0%be-%d0%bd%d0%b0%d1%81%d0%bb%d0%b5%d0%b4%d1%81%d1%82%d0%b2%d0%be/", "text": "Държавата доброволно прие завещаното богатство. Но с това тя прие и задължението да го управлява и отговорността да го направи народно достояние, защото то принадлежи на народа Предлага се къщата на Теодор Димитров в Женева да бъде превърната в български духовен център, а в двора й – построена църква Изминаха повече от 12 години, когато дипломатът от Женева Теодор Димитров остави завещание на България, оценявано на милиони левове. Еуфорията беше голяма! Медиите публикуваха десетки печатни материали – статии и снимки. През м. май 2008 г. в дните на българската култура и духовност, телевизиите показваха репортажи, срещи и интервюта. Националната библиотека “Св. св. Кирил и Методий” направи изложба и показа подбрана част от огромното наследство на българина.  Съвсем заслужено! България получи наследство от недвижимо имущество:  Имение с масивна 3-етажна сграда, построена в края на 19 в., с разгърната площ 1600 кв. м върху терен от 11 декара, с изглед към езерото Леман, в района на гр. Жекс – Франция, на 15 км от Женева.  Едноетажна къща с дворно място 600 кв. м в престижен район в община Шамбези в Женева, с оценка на имота 1,2 млн. швейцарски франка. 1/3 идеална част от общата на 3-мата братя къща в кв. Княжево – София.  Теодор Димитров оставя като дарение и огромно духовно богатство: старопечатни книги и ръкописи с гравюри, едно от първите копия на Гутенберговата библия, първите мюнхенски издания на Рембранд и Дюрер, колекция от 100 старинни православни икони (византийски, гръцки, руски и български), старинни исторически карти и атласи, енциклопедии (между тях и една от първите световни, печатана във Франция през 1776 г.), картини, графики и рисунки – над 850 единици. Между тях са такива на Салвадор Дали, Жорж Брак с колекция “Еротично изкуство”, графика на Марк Шагал, платна на Дечко Узунов и Златю Бояджиев. Потъна в неизвестност, обаче, зорко съхранявана от него картина на Моне. Наследеното движимо имущество надхвърля 45 000 единици, разпределени и предадени на 10 национални музеи и галерии в София. В 30-те стаи в имението в гр. Жекс – Франция, Теодор остави десетки стари мебели с антична стойност от преди няколко века, украсени с богати орнаменти, изобразяващи екзотични животни (глигани, птици), кристални витрини и огледала, богата дърворезба, старинни полилеи, свещници и часовници. Между тях е и спалнята, ползвана от Наполеон при посещенията му в къщата на неговата любовница в Женева. За съжаление, за голяма част от тези вещи не се знае нищо (те биват разнасяни по различни складове без необходимата публична отчетност) и сега прахът на забравата ги е покрил. Както е известно, близките на Теодор Димитров оспориха Второто завещание, направено 2 дни преди смъртта му в болницата на Женева, когато в предсмъртната агония на болен човек от рак с разсейки в цялото тяло и мозъка, докаран на инвалидна количка от сестра, упоен с обезболяващи, се подменя волята му, без точно определени условия и задължения, без да се упомене цел, адрес и начин на ползване на наследството, без присъствие на близки и приятели. Специално повиканият нотариус, в присъствието на хищнически настроени държавни служители и случайни свидетели, оформя новото Второ завещание, състоящо се само от три изречения:  1. С настоящето отменям всички предишни завещателни разпореждания.  2. Правя наследник на всички мои имущества, където и да се намират и каквото и да е тяхното естество, Република България.  3. Определям Постоянното представителство на Р. България при ООН в Женева като мой изпълнител на завещанието. Държавата става единствен наследник и изпълнител на цялото движимо и недвижимо имущество.  През това време, нас, близките на Теодор Димитров в България, ни държаха напълно изолирани. Дори съобщението за смъртта му получихме чак след 10 дни. В Първото завещание, депозирано в Нотариата на Женева, една година по-рано от неговата смърт, по безспорен и ясен начин в 6 ръкописни страници, е заявена истинската воля на наследодателя, където разпоредител и изпълнител на завещанието са неговите родственици и където българската държава има своето място, но при точно определени условия, а именно:  Цялото книжно богатство, включващо старопечатните книги и ръкописи, историческите атласи и енциклопедии и т.н., които Теодор нарича в завещанието си “библиотеката и архивите”, намиращи се в къщата му в Женева, “да бъдат предоставени на Института по история при Българската академия на науките”. Притежаваното от него в гр. Жекс – Франция имение, наричано от Теодор в завещанието “Европейско огнище на културата”, наследниците да предложат на българската държава дарение, при условие, че това имение никога няма да се продава, а остава българско парче земя в сърцето на Европа завинаги, на разположение на българските интелектуалци, дипломати и т.н. Ако не – имението да се продаде и доходите да се разпределят между наследниците”. В понятието “Европейско огнище на културата” се включват терена, сградата и намиращото се там огромно материално и духовно имущество, без което то не би могло да съществува.  Точно тези условия, ние наследниците, никога не сме оспорвали. След обявяването на завещанието, по време на съдебното оспорване и по-късно, непрекъснато търсихме българските компетентни органи, обсипвайки ги с множество писма за изпълнение волята на Теодор Димитров, алармирахме и апелирахме за спасението на наследството. Продължилият 4 и половина години съдебен спор приключи в полза на държавата. Швейцарският съд каза своята дума. Това бе един съдебен процес, съпроводен със съдебно-правни нарушения, конфликт на интереси, служебни амбиции и кариеризъм.  През годините след неговата смърт, всичко около дарението на Теодор Димитров се върши на тъмно, без участието и контрола на неговите близки. Защото те не са вече никакви гаранти за изпълнение на волята му. Гаранти са незнайни държавни чиновници. Те ще се погрижат да запазят паметта му и това, което остави на народа. И днес, 12 години по-късно, да погледнем от разстояние на изминалото време. Какво стана с дарението? С огромното духовно и материално богатство? Стана ли достояние на народа?  В съответствие с Решение на Министерския съвет, през 2007-2008 г. са отпуснати на Министерство на външните работи и Министерството на културата бюджет общо 500 000 лв., които да се разходват за консервационно-реставрационни дейности на движимото имущество, за неговото транспортиране и разпределение, за командировъчни разходи. Извършва се огромна работа от специалисти по стойностното идентифициране на имуществото – историческо, етнографско и археологическо. През 2008 г. са изпразнени всички сгради и в България пристигат 5 тира с имущество, прието за съхранение в складовете на транспортно-логистична фирма “M&M – Милицер и Мюнх” в София. По-късно то е разпределено и прието за съхранение в 10 национални музеи и галерии.  Предлагат се различни идеи как да бъде използвано. На 6 май 2007 г. в Женева, в деня на празника на св. Георги, 150 български семейства поемат инициатива, а на 6 юни 2007 г. се учредява Инициативен комитет, в който участват Посланикът ни в Швейцария, ръководителят на Мисията ни към ООН в Женева и изтъкнати българи, живеещи там, за създаване на Български духовен център в Швейцария и построяване на църква. Предлага се къщата на Теодор Димитров в Женева да бъде превърната в български духовен център, а в двора є – построена църква. Предложението им, обаче, продължава да лежи в архивите и бюрата на чиновниците в президентството, Министерския съвет и св. Синод. От тогава изминаха 12 години, а с всеки изминат ден, имотът все повече рухва. По-късно, през септември 2009 г., Министерството на културата взима решение предметите от наследството да бъдат прибрани за съхранение в закритото училище “Сава Радулов” в гр. Панагюрище и се оформя идеята да бъде започната процедура по разкриване на филиал “Музей на дарителя Теодор Димитров” към Историческия музей в града. Напълно обосновано решение! От наследените архиви, чиновниците от министерството вече знаят, че фамилията на Теодор Димитров е от гр. Панагюрище, самият той там е учил, много негови съвременници са били активно подпомагани в тяхното професионално развитие. Панагюрци помнят как при гостуванията на негови близки в Женева, са им връчвали списъци от лекарства, детски храни за бебета и всичко друго “кой от каквото има нужда”, които Теодор е купувал за тях със собствени пари.  Затова на 15. 08. 2009 г., 7 години след смъртта му, панагюрци пишат:  Скъпи Теодор,  Камбаните на “Св. София” приветстват теб – достойния и верен син на България!  Камбанният звън отеква в Оборище и Бунай и хората на Панагюрище поздравяват теб – отличникът на прогимназията.  Тополница и Луда Яна бързат към Марица и птиците притаяват дъх, съзирайки един младеж да се движи по калдъръмите на стария Пловдив. Библиотеките се попълниха с томовете на твоите трудове, посветени на историята на отечеството.  Музеи и галерии показват оригинали на световната култура, които ти дари на народа си.  Родината те обгърна с любов и признателност.  А ние твоите съученици те обичаме и се гордеем с теб!  ДЪЛБОК ПОКЛОН! Четете в следващ брой – Как Теодор Димитров натрупа своето наследство и какво може да се направи с него оттук нататък АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.04", "title": " Историята на едно наследство\t"}
{"url": "https://trud.bg/%d0%bc%d0%b8%d1%85%d0%b0%d0%b5%d0%bb%d0%b0-%d1%84%d0%b8%d0%bb%d0%b5%d0%b2%d0%b0-%d1%84%d0%b5%d0%b9%d1%81%d0%b1%d1%83%d0%ba-%d0%b5-%d0%ba%d1%80%d0%b8%d0%b2%d0%be-%d0%be%d0%b3%d0%bb%d0%b5%d0%b4%d0%b0/", "text": "Бих се снимала Григор Димитров в клип В Куба валят предложения и от мъже, и от жени – Михаела, “Латино сеньорита” се превърна в летен хит. Пътуването ти до Куба ли те вдъхнови и как в нея се включи нашумелият рапър Тото от група “СкандаУ”?  – Пътуването до Куба стана повод за създаването на това парче, защото до средата на април цялата ми концентрация беше върху първия ми самостоятелен концерт в НДК, но веднага след него се чух с музикалния ми продуцент – Веселин Ценов и му казах, че е време да мислим какво ще се случва за лятото, въпреки че заминавам 10 дни за Куба на заслужена почивка. Той ми пусна няколко бийта, направени с Константин Ангелов и един от тях звучеше в латино ритъм и веднага си казах – това е! Получи се доста симпатично парче, а от фразите, които чувах на испански в Куба ми дойде вдъхновението за текста, като Ендо ми помогна да завършим. Записвайки парчето, си казахме, че ще е яко да има отпявания, подобни на група “СкандаУ” и решихме да поканим Тото и Лъчо. Имахме малко време, но Тото успя да се включи и ни изпрати демо от Македония, защото имаше участие там и на нас много ни хареса, а след това Бойко Щонов засне и клипа. – Какво те впечатли в Куба?  – Много мога да говоря за Куба – хората там са супер усмихнати и привидно безкрайно щастливи, въпреки трудните условия. Също така от всяка входна врата и от всяко заведение там звучи жива музика и имах чувството, че всеки кубинец танцува салса и свири на някакъв инструмент. Освен музиката – нещата, които те влюбват в това място са цветовете, защото всичко е много пъстро, особено в Хавана. В началото ти прави впечатление колко са щастливи всички, но в момента, в който започнеш да си говориш с тези хора и да се опиташ да се потопиш в бита им, осъзнаваш, че това е опит за бягство от трудния им живот. Там хората си живеят в комунизъм, макар и вече не толкова краен, но останах с противоречиви впечатления, защото освен тази красота и музика, в същото време има нещо, което все едно те хваща за гърлото. Даваш си сметка, че трябва да си много благодарен, че си европейски гражданин и можеш да пътуваш и да обикаляш света, а те все още са много затворени и буквално хората се раждат и умират в един и същи град. Освен това културният и информационен обмен там е сведен до минимум. – Кои бяха нещата там, които “сякаш те хващаха за гърлото”?  – Охранител на заведение в Хавана ни разказваше, че работи за 10 долара на месец от сутрин до вечер – 6 дни в седмицата. При положение, че голяма бутилка минерална вода там струва около долар – съотношението между стандарт и заплата е драстично. Имат нещо като купонна система и получават определено количество храна на месец на член от семейството – ориз, картофи, боб… Тоест не гладуват, успяват да преживяват и не е като в Индия, но живеят наистина много трудно и този охранител ни каза, че последната дреха, която си е купувал е преди 1-2 години и това е униформата, с която работи. След това ние му подарихме наши дрехи и видях как очите му се насълзиха. Тези неща много те замислят… – След Куба, какво лято ти предстои и ще намериш ли време да посетиш и други интересни дестинации, преди старта на твоето турне на 19-ти септември в Пловдив?  – Предстои ми натоварено, музикално, пътуващо лято с екипа. Ще имаме много клубни концерти по Черноморието. В началото на август планирам за няколко дни да отида и от другата страна на морето – до Грузия на палатка и да се върна за концерт във Варна. През септември записвам нова песен. – Подготовката за новия сезон на “Гласът на България” вече тече, а ти се вписа много добре като ментор. Продължаваш ли да общуваш с участниците от твоя отбор?  – Да, и с тримата, които останаха накрая в моя отбор – Надежда, Вениамин и Христиан и следя как се развиват. Те се опитват да правят авторска музика, някои вече издаваха и качваха в ютюб свои видеа, които аз също споделям и много се вълнувам, защото те са ми първият отбор! Виждам, че за тези почти 7 месеца са станали малко по-добри артисти, по-събрани като личности и по-амбициозни в старанието си да създават музика, а за мен голямата цел като треньор, бе точно това. – Когато ти си била участник в подобен формат, как приемаше критиките на журито?  – Бях толкова за кратко там – нямаше много време да има негативни коментари от журито. В общи линии отпаднах на втория концерт и все още коментарите бяха поощрителни. Имаше по-скоро конструктивна критика, а не негативни коментари, или самоцелно сочене на грешки. Аз съм супер фен на конструктивната критика и дори тогава много често четях коментарите във V box, като се опитвах да си налагам да не позволявам на язвителните да стигат до мен, а да търся капката истина във всеки един от тях. – Би ли споделила такъв коментар, който си взела под внимание?  – Сега си спомням един относно това, че правя много мимики, докато пея. Беше написано с грозна лексика, но след това си пуснах мои клипчета и видях, че наистина бърчех веждите и челото си. Тогава бях още студент в Музикалната академия и за мен по-важно беше как звучи музиката, а не как изглежда, но като минаваш през такъв формат и си даваш сметка, че е важен и външния пърформанс. След това започнах да се наблюдавам много повече как стоя, как изглеждам и как се изразявам с лицето си, докато пея. – Кои са силните страни на другите треньори – Иван Лечев, Графа и Камелия?  – Лечев има широк поглед над музиката, при него тенденциозно отиват рок изпълнителите, но той наистина има толкова богата музикална култура, че би бил много готин ментор и на изпълнителите от друг стил. Относно Графа, понеже имам щастието в последните почти 8 години да се уча от личния му пример, мога да кажа, че той е от хората, които могат да те възпитат на дисциплина и да си много работлив. В Камелия ми направи силно впечатление, че е жена с остър ум, която много добре умее да предразполага участниците и хората около себе си да споделят с нея и да се чувстват по-спокойни. Няма как да не отбележа и това, че изглежда впечатляващо. – Има ли някой от кандидатите, чиято лична история те развълнува?  – Всяка житейска история има своята сила, но ще дам пример с човек от отбора на Графа – Мартина. Това е едно момиче, което е претърпяло 27 операции на гръбнака, за да може да ходи и тя не само че се яви на кастингите на тъмно, но и стигна до битките. Много ме вдъхновяват историите на хора, които ти показват, че трябва да живееш смислено и да постигаш мечтите си. Когато го правиш чрез музика – това е супер вдъхновяващо. – Как се почувства когато Григор Димитров те нарече “най-добрата в България” и призна, че слуша твоята песен “Цяла нощ”, докато тренира?  – Поласкана съм. Много се радвам, че човек, който е толкова уважаван и постигнал толкова много, харесва музиката ми. Всъщност, това е един вид доказателство, че интелигентните и успели хора разбират музиката ти, което е наистина чудесно. Иначе не съм много голям спортен фен, но следя изявите му на корта. – Шакира покани Надал в свой клип. А ти би ли поканила Григор и как се отнасяш към писанията, които ви приписваха връзка?  – Ако направиш интервю с него – попитай го, защото аз съм отворена към тази идея и ще го взема за клип! За мен е комплимент, че толкова много хората фантазират по мой адрес, но истината е, че с Григор дори не сме се запознавали. – Кой друг популярен мъж би снимала в твое видео?  – Много харесвам Орлин Павлов и не само бих го снимала в клип, но и с удоволствие бих направила песен с него. – В Куба сигурно си станала обект на местните мачовци?  – О, това е много интересно, защото там буквално и от жени и от мъже – отвсякъде валят всякакви предложения. Много са настоятелни и мъжете, и жените – без значение от пола, като имаше дори една бременна дама, която също настоятелно правеше някакви оферти. Много са интересни и свободомислещи, когато става въпрос за интимност. Първо ти подхвърлят нещо, после идват по-близо и търсят контакт, като по поведението им четеш, че за тях това си е абсолютно нормално и ако не се чувстваш ок – проблемът е в теб. За мен беше странно, но все пак интересно и различно. – С какво те спечели приятелят ти Стефан, който е дигитален мениджър?  – В началото просто си говорихме и си споделяхме кой от какво се интересува и вълнува. Точно това общуване ме привлече в него. Той е много интелигентен и начетен човек, а аз обичам да общувам с такива хора – няма значение дали става въпрос за хора, с които ще се срещаш в интимен план или на приятелска основа. – Сред младите хора манията да са известни и да имат повече лайкове добива застрашителни размери…  – Социалните мрежи създават усещане за съвършен живот на един клик разстояние. Този идеален живот е достъпен във всеки един момент, като там има съвършено изглеждащи хора, живеещи в красиви домове и всичко е много по-красиво от това, което реалността предлага. Голямата опасност е, че на всеки човек е присъщо се сравнява с другите. Младите хора, особено като са по-лабилни, започват да си изграждат фалшиви представи и дори грешни ценности и морал. Когато тези примери са толкова близо до теб, искаш да си като еди-кого си, да изглеждаш и живееш като него…Много често обаче снимките са обработени с фотошоп! – Как общуваш с твоите последователи?  – Старая се нещата, които качвам, да бъдат максимално близки до истината и натурални. В профила ми например можеш да ме видиш недоспала и как споделям, че това е 40-ия час, в който не съм имала време за сън, защото съм снимала видео… Миналата година направих с приятели едно пътешествие с палатки из Балканите и го превърнах в мини пътепис, а сега през уикенда за първи път бях в Мюнхен и там видях метални сламки, които са за многократна употреба. Тук не съм виждала такива, затова ги снимах и ги споделих в мрежата, защото според мен трябва да се опитваме да живеем без отпадъци и това е много наболял проблем. Скоро ми попадна и един пост на Део, който споделя, че е намерил пликове за отпадъци, направени от царевица, които са биоразградими. Социалните мрежи могат да бъдат супер сила в ръцете на правилните хора, които да насочват към важните неща. Например някои хора могат да решат да откажат пластмасовата сламка, или чаша в заведението… Така че, аз съм оптимист за бъдещето. – Отгледана си от майка си, кои нейни черти виждаш в себе си?  – Не се паникьосвам и не мрънкам при кризисни ситуации. Майка ми е супер добра в това да взима рационални решения максимално бързо в напрегнати ситуации. Нужно е голямо самообладание и трезви разсъждения, за да излезеш по-бързо от такива моменти, като преди ми беше трудно да го постигна, но ставам все по-добра. Личният пример на майка ми в много отношения е нещо, което е променило възприятията ми за това каква е ролята на жената в обществото и у дома, както и това, че няма нищо лошо да бъдеш силна и справяща се жена. – Какво друго ти дава сили в трудни моменти?  – Аз съм вярваща. Човек се обръща към вярата обикновено в ситуации, в които няма изход и е безсилен – тогава се сеща за Бог. Вчера, прибирайки се от Мюнхен, преживях най-дългата и бурна турбуленция, на която съм попадала някога. Повтарях си, че е безопасно, но близо 40 минути се чувствах все едно съм на roll в мултиплейс. Вълнението беше много голямо и тогава се помолих, защото вярвам, че молитвата помага. Нашият гост Певицата с визия на модел – Михаела Филева е само на 28 години, но вече три пъти е избирана за изпълнителка на годината от наградите на “БГ радио”. Тя е завършила Природо-математическата гимназия “Васил Друмев” във родния си град Велико Търново, откъдето е и Мария Илиева, която става неин ментор по време на участието є в “Х фактор”. Михаела не печели шоуто, но опитното око на Графа веднага разпознава потенциала є и я кани да стане част от неговата компания – “Монте Мюзик”. Още с дебютният си албум “Инкогнито” талантливата певица дава заявка за стабилно присъствие на музикалната сцена, а с втория си – “Нова страница” – тя затвърждава мястото си сред най-харесваните изпълнителки в България. ", "date": "2019.08.04", "title": " Михаела Филева: Фейсбук е криво огледало"}
{"url": "https://trud.bg/%d1%81%d0%b5%d0%bb%d0%b5%d0%bd%d0%b0-%d0%b3%d0%be%d0%bc%d0%b5%d1%81-%d0%bd%d0%b5/", "text": "Поп сензацията Селена Гомес е сред малкото звезди в Холивуд, които открито споделят хранителния си режим. В това число и претенциите си. 27-годишната Селена не обича да повтаря ястията си, поради което всеки ден се храни с различни гозби. Закуската й обикновено включва: тост с авокадо и зелено смути; бурито; оризовки с фъстъчено масло и ябълки; бейгъл с крема сирене. Понякога Селена се храни и с яйца, бекон и боб или йогурт с гранола. За обяд, певицата предпочита салата или сандвич с пиле/пуешко, тако с ориз и боб или друго ястие с месо и зеленчуци. Вечерята на Селена често е вдъхновена от мексиканската кухня, но понякога тя избира паста със зеленчуци или сьомга с гарнитура. А друг път просто си поръчва суши. Между основните хранения, Гомес отново предпочита мексикански ястия – чипс тортила със салса или гуакамоле, но и пуканките са опция. Богатото и разнообразно меню на певицата тя компенсира с много кардио и силови тренировки няколко пъти седмично.", "date": "2019.08.04", "title": " Селена Гомес не повтаря ястията си\t"}
{"url": "https://trud.bg/9-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d1%81%d1%82%d1%80%d0%b5%d0%bb%d0%b1%d0%b0%d1%82%d0%b0-%d0%b2-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f-%d1%89%d0%b0/", "text": "9 души са загинали, а 16 са били ранени по време на  , съобщиха на пресконференция от местната полиция. Нападателят е бил елиминиран малко след инцидента. Това е втората масова стрелба в САЩ за последните 24 часа. По-рано  .", "date": "2019.08.04", "title": " 9 жертви на стрелбата в американския щат Охайо"}
{"url": "https://trud.bg/%d0%b2-%d1%81%d0%b5%d0%b2%d0%bb%d0%b8%d0%b5%d0%b2%d1%81%d0%ba%d0%be-%d0%bf%d1%80%d0%be%d0%bf%d0%b8%d1%89%d1%8f%d1%85%d0%b0-%d0%be%d1%82-%d1%81%d0%b2%d0%be%d0%b1%d0%be%d0%b4%d0%bd%d0%be-%d1%80%d0%b0/", "text": "Община Севлиево се ангажира да помогне за разрешаването на проблема със свободно разхождащите се коне край селата в Балкана. В общинската администрация от октомври 2018 г. до момента са подадени многобройни сигнали и жалби от граждани и кметове на населени места във връзка със свободно пуснати коне в района на селата Кръвеник, Селище, Горно Тумбалово, Кастел и други. „При повечето от констатираните случаи собствениците на конете са регистрирани в Община Севлиево. Животните се използват от дърводобивните компании за изнасяне на дървесина от непроходими горски райони. Поради безотговорното поведение на въпросните лица животните се пускат в свободното време, когато не са ангажирани с работа, в резултат на което конете навлизат неконтролирано в дворовете на хората. Така те нанасят щети и унищожават селскостопанска продукция“, обясни кметът на Община Севлиево д-р Иван Иванов. Той добави, че абсолютно всички постъпили сигнали и жалби до Община Севлиево са проверени от служители на инспектората. „При необходимост тези животни ще се задържат, ще се намират собствениците им и ще им се налагат съответните наказания, каквито са заложени в закона“, категоричен бе д-р Иванов. За да се справят с проблема, от Общината възнамеряват да осигурят места, където е възможно заловените безстопанствени животни да бъдат вързани и да бъде извършена проверка дали са регистрирани. „Така ще се установи тяхната собственост и съответно служителите на Областната дирекция по безопасност на храните ще могат да предприемат мерки по този въпрос. Те имат правомощия, съгласно закона за ветеринарно медицинска дейност, да извършат проверката и да наложат санкция, когато това се налага“, поясни д-р Иванов. Кметът добави, че на 10 юни е било проведено извънредно заседание на общинската епизоотична комисия, на което са били разисквани тези проблеми. „Община Севлиево пое ангажимент да изпълни част от задълженията на кметовете на населени места, които те до този момент не са изпълнявали“, добави д-р Иванов. „Общината се ангажира и да осигури, срещу възнаграждение, правоспособно лице, което да залавя такива животни. Ако бъде необходимо, лицето ще може да поеме разход за транспортиране на такива животни до съответния обект“, поясни още градоначалникът. За изпълняване на набелязаните мерки е важна и подкрепата на органите на МВР за установяване на самоличността на собствениците на конете. „Ние получаваме съдействие от тях, макар че в някои случаи служители на Областната дирекция по безопасност на храните и на Районното управление – Севлиево твърде късно се отзовават на подадените от нас сигнали“, уточни д-р Иванов пред общинските съветници. Община Севлиево пое и допълнителен ангажимент за справяне с проблема – „когато се провеждат търгове за добив на дървесина в гори общинска собственост и за мястото се изисква използването на животинска сила, то още при самата процедура кандидатстващите за дърводобив да декларират и създадат временен животновъден обект в близост до местата, където ще се извършва сечта. Там да пребивават конете, когато не се използват, а тези места да бъдат одобрени от Областната дирекция по безопасност на храните“, заяви д-р Иванов. Предложението е дадено и на Северноцентрално държавно предприятие, защото досега във всички случаи на проблеми със свободно разхождащи се коне става въпрос за сечи в частни и държавни гори. „Така държавните предприятия, когато провеждат такива процедури, ще могат също да изискват това от кандидатите за дърводобив“, заключи кметът на Община Севлиево. Д-р Иванов припомни, че от октомври миналата година досега служители от Общинския инспекторат са съставили 7 акта и наказателни постановления на собственици на такива коне. Четири от постановленията са във времето след заседанието на общинската епизоотичната комисия. „Вече сме поели ангажименти, които най-вероятно не са точно на Община Севлиево. Но тъй като действително има сериозен проблем, който създават дърводобивните фирми в момента с наеманите от тях коне, ние се ангажираме с разрешаването му“, завърши д-р Иванов.", "date": "2019.08.04", "title": " В Севлиевско пропищяха от свободно разхождащи се коне, общината взема мерки\t"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d1%81%d0%ba%d0%b8%d1%8f%d1%82-%d1%84%d0%be%d0%bb%d0%ba%d0%bb%d0%be%d1%80%d0%b5%d0%bd-%d1%82%d0%b0%d0%bd%d1%86%d0%be%d0%b2-%d1%81%d1%8a%d1%81%d1%82%d0%b0/", "text": "Студентският фолклорен танцов състав при Стопанска академия „Димитър А. Ценов“ навърши 60 години от основаването си. За тържественото честване на бележитата годишнина, в родната Алма матер се завърнаха над 40 души, участвали в различни формации през годините на своето следване в Свищов. Гостите, пристигнали от различни краища на България и света, бяха посрещнати в зала „Булстрад“ на Студентския дом на културата (СДК). От сцената, на която са били част от многобройните изяви на студентския танцов състав, участниците в срещата приветства Маргарита Дончева – дългогодишен ръководител на СДК. „Вашето присъствие тук, в тази зала, само по себе си доказва по най-категоричен начин мястото, което този състав е завоювал в сърцата и душите ни. Макар всеки един от Вас да е работил и творил в студентските фолклорни танцови формации по различно време, магията на фолклорното изкуство ни сближава и сродява по един особен, неповторим начин. Няма по-убедителен аргумент от тази среща за принадлежността и любовта Ви към свищовската академия и фолклорния ансамбъл“, каза Маргарита Дончева. Тя припомни, че през годините фолклорният танцов състав при Стопанска академия е съществувал и като Ансамбъл за народни песни и танци, Школа за народни хора за преподаватели, служители и докторанти, Студентска школа за народни танци и др. Изявите на различните формации винаги са били посрещани с непринудената радост и обичта на вярната им публика, и са се ползвали с особена популярност и признание за високите си художествено-творчески постижения. Сред многобройните поводи за участия са били: организираните от Студентски съвет „Вечер на специалността” и самостоятелни концерти за коледните тържества на академичната общност; посрещане на почетни гости на Стопанска академия; новогодишните концерти в Първо българско читалище „Еленка и Кирил Д. Аврамови”; 24 май – Празника на българската просвета и култура; общински културни събития и др. В историята на студентския танцов състав има и завидна поредица успешни участия и блестящо представяне в национални и международни фолклорни фестивали и конкурси в Русия, Унгария, Гърция, Испания, Украйна, Румъния, Полша, Турция, Македония. „И днес, от висотата на своите достолепни вече 60 години, със задоволство можем да се гордеем, че този студентски състав, който е с най-дългогодишна история в Клуба за естетическо възпитание във ВФСИ, прераснал в последствие в Студентски дом на културата при Стопанска академия, запази своята „територия”, защити по достойнство присъствието си, продължава да има своите съмишленици и почитатели, и то в години, изпълнени с редица превратности в обществен план и нови културологични параметри. Преминал през своите метаморфози, днес фолклорният танцов състав при Стопанска академия разполага с талантливи млади хора, които продължават на пренасят щафетата, завещана им от вас“, подчерта Маргарита Дончева.  Специален гост на тържественото честване на 60-годишнината на студентския фолклорен танцов състав бе председателят на Общото събрание на СА „Д. А. Ценов“ – проф. д.н. Борислав Борисов. „Фактът, че днес сте тук, еднозначно говори, че времето е безсилно пред любовта Ви към това изкуство и към родната Алма матер“, каза в приветствието си проф. Борисов. В обръщение към участниците в срещата, част от които са били негови състуденти, а други по-късно и негови студенти, той припомни не само забавни случки, но и заслугите на хора, допринесли за съществуването, развитието, многобройните изяви и награди на танцовите формации през годините. В рамките на тържественото честване бе подчертано, че основна заслуга за развитието и обогатяването на художествено-творческия репертоар на фолклорния ансамбъл при Стопанска академия имат най-дългогодишният му художествен ръководител – Георги Владимиров, и плеядата художествени ръководители, заставали начело на формациите през годините на неговото съществуване. С едноминутно мълчание, всички присъстващи отдадоха почит към паметта на Георги Владимиров, и към преселилите се в отвъдното участници в тазлични танцови формации. Академичното ръководство на Стопанска академия удостои с грамоти художествените ръководители на различните студентски танцови формации – Георги Владимиров, Милчо Вълчев, Мариана Цанова, Добромира Мусева, Елка Иванова, Мирослав Тодоров, Емил Дачков, Антоан Славчев. Проф. Борисов връчи грамотите на присъстващите и подчерта, че студентският танцов състав ще продължава да съществува, независимо и въпреки всичко, защото той е доказал правото си на живот, извоювал го е с цената на всички изпитания, на които е бил подложен през годините, белязани преди всичко с многобройните успехи и с любовта на младите хора към магията, наречена „фолклор“. С нескрито вълнение и много силни емоции, приветствие към своите танцьори, с които не се е виждала от 20 години, отправи Марияна Цанова – дългогодишен художествен ръководител, която пристигна от САЩ за честването на 60-годишнината на студентския фолклорен състав. С пожелание за здраве и по-чести срещи, тя сподели с присъстващите, колко много й липсват, а като човек, популяризиращ българските народни танци в САЩ със своята формация, апелира към всички да продължават да обичат българския фолклор, обединяващ съдбите на стотици хора, не само в България, но по различни точки в целия свят. Марияна Цанова изрази благодарност към академичното ръководство и към организаторите на срещата. За участниците в честването на кръглата годишнина бе осигурена възможност за обличане с академични тоги и посещение с беседа в академичния музей. По повод 60-годишнината, танцьорите от различните формации на студентския фолклорен състав засадиха „юбилейно“ дръвче пред сградата на Ректората, а незабравимите емоции бяха запечатани със снимки от професионалния фотограф на Академията. Всички гости получиха значка на родната Алма матер и рекламно-информационни материали. В рамките на срещата бе създаден алумни клуб към Асоциацията на възпитаниците на Стопанска академия. Съучредителите на новия клуб избраха за председател Добромира Мусева, а името на клуба – „Свищовско хоро 2/4“, свързаха с ритъма на любимото хоро. Честването завърши с тържествена вечеря в емблематичен свищовски ресторант, където под звуците на българска народна музика танцьорите си припомниха лудите млади години и възстановиха част от постановките, в които като участници в студентските фолклорни формации са радвали своята публика, печелили са награди и са прославяли Стопанска академия.", "date": "2019.08.04", "title": " Студентският фолклорен танцов състав при Стопанска академия чества 60 години\t"}
{"url": "https://trud.bg/%d0%b4%d0%b2%d0%b5-%d1%84%d0%b8%d1%80%d0%bc%d0%b5%d0%bd%d0%b8-%d0%ba%d0%be%d0%bb%d0%b8-%d0%b3%d0%be%d1%80%d1%8f%d1%85%d0%b0-%d0%b2-%d0%b3%d0%be%d1%80%d0%bd%d0%be%d0%be%d1%80%d1%8f%d1%85%d0%be%d0%b2/", "text": "Пожар в две фирмени коли в Първомайци разследват от Регионалната дирекция „Пожарна безопасност и защита на населението” в старата столица. Сигнал за пламъците е получен в 00:20 часа тази нощ в Оперативния център. Инцидентът станал на ул. „Бачо Киро” в Първомайци, където по неизвестни засега причини лумнали в пламъци „Митсубиши Колд“ и „Опел Комбо“. Изгорели са преден капак, предна броня и ел. инсталация. На територията на област Велико Търново, след преминалата вчера буря, службите на Регионалната дирекция са участвали в премахване на 13 бр. паднали дървета в общините Велико Търново, Горна Оряховица, Свищов и Елена, Полски Тръмбеш.", "date": "2019.08.04", "title": " Две фирмени коли горяха в Горнооряховско, разследват причините\t"}
{"url": "https://trud.bg/%d0%b4%d0%b5%d1%86%d0%b0-%d1%81-%d1%82%d0%b5%d0%b6%d0%ba%d0%b8-%d1%84%d0%b8%d0%b7%d0%b8%d1%87%d0%b5%d1%81%d0%ba%d0%b8-%d1%83%d0%b2%d1%80%d0%b5%d0%b6%d0%b4%d0%b0%d0%bd%d0%b8%d1%8f-%d0%b2-%d1%82%d1%8a/", "text": "Центровете за специална образователна подготовка във Велико Търново и в Ново село ще получат по 40 000 лева за модернизиране на специализираната си образователна среда. Средствата се отпускат от бюджета на просветното министерство. С тях ще бъдат закупени технологии за контрол на компютър с поглед. Те дават възможност на деца с тежки физически увреждания, които не могат да използват ръцете си, да боравят с компютър. Предвижда се използването на софтуер, с който децата да общуват чрез синтезирана реч, да изразяват мисли и желания, да се учат, да използват интернет, да разговарят в социалните мрежи и чрез електронна поща, да пишат или рисуват. Общо 38 центъра в страната ще получат субсидии. Част от тях ще закупят 3D принтери, които са подходящи за създаване на предмети или макети с образователна цел от децата със сензорни увреждания. За децата с детска церебрална парализа ще бъдат закупени бели магнитни дъски с комплекти от магнитни букви и цифри, както и други подходящи образователни игри.", "date": "2019.08.04", "title": " Деца с тежки физически увреждания в Търново и Ново село ще могат да боравят с компютър\t"}
{"url": "https://trud.bg/%d0%b0%d0%b1%d0%b8-%d0%bb%d0%b8%d0%b9-%d0%bd%d0%b5-%d0%bc%d0%b5-%d0%b5-%d1%81%d1%80%d0%b0%d0%bc-%d0%be%d1%82-%d0%bd%d0%b8%d1%89%d0%be/", "text": "Разцъфнах на 17-годишна възраст  Модната индустрия е месомелачка Моята голяма и основна цел е да усъвършенствам актьорската си игра, трябва да свърша всичко необходимо, за да стана по-добра Австралийската амазонка Аби Лий Кършоу е най-качественият подарък на модната идустрията за света на киното през последните години.  Супермоделът с ледено излъчване, високи скули, прекрасни гърди, плътни бледорозови устни и огромни насекомоподобни очи нахлу в мозъците на ценителите с роли в екстравагантния пост-апокалиптичен шедьовър на Джордж Милър “Лудият Макс: Пътят на яростта” и извратената анти-приказка за цената на суетата “Неоновия демон” с режисьор Никълъс Виндинг Рефн.  Аби Лий притежава студена и високомерна красота, тя е перфектна персонификация на израза на концепцията за аристократичен еротизъм. Тя продължава да се снима във филми и има половин дузина заглавия с нейно участие, които трябва да излязат в следващите две години. – Аби, имате репутация на една от най-нестандартните звезди в модата и киното. Защо?  – Може би защото имам изявена индивидуалност в една среда на конформизъм. Не ме е срам от нищо. Липсата на срам ме е вдъхновявала и провокирала да правя какви ли не неща. Яздила съм коне гола на брега на морето и съм влизала във водата с тях. Катерила съм се по скалите, какво ли още не… И така се създаде тази репутация. Имам някои нетрадиционни вкусове и бунтарски характер. Моят домашен любимец беше влечуго. Прекрасен гущер. Всъщност, гушерите са перфектните домашни лобимци за един модел. Те се нуждаят от храна на няколко дни. А аз винаги пътувам и за мен е перфектно.Ако имах куче щеше да умре от глад.  Истината е, че ако не бях модел, сигурно щях да съм ходещ колаж. Понякога гледам на тялото си като на празно платно, което чака да бъде оцветено, един пейзаж за декориране. Много ме привлича тази идея. – Бунтарският Ви нрав ли беше в основата на решението да приемете една от главните роли в провокативния хорър трилър за модната индустрия “Неоновия демон” на Никълъс Виндинг Рефн?  – “Неоновия демон” беше нещо специално и никога не бих съжалила за решението да приема ролята. Няма да забравя премиерата на фестивала в Кан. От освирквания до бурни аплодисменти, от крясъци срещу екрана до божествено положителни ревюта. “Неоновия демон” бе описван от критиката като болен, извратен, перверзен и прекрасен филм, едновременно отблъскващ и великолепен. И аз съм съгласна. Произведението напомня на “Мълхоланд драйв” на Дейвид Линч, “Суспирия” на Дарио Ардженто и “Черен лебед” на Дарън Аронофски – все мои любими заглавия.  Режисьорът Рефн провокира малко публиката като каза: “Аз съм порнограф и правя филми за това, което ме възбужда.” В известен смисъл е прав. Но “Неоновия демон” е арт филм, произведение, което има силно художествено внушение.  Това е крайно стилизиран разказ за млада дама от малък град, която отива в Лос Анджелис с мечтата да стане модел и да покори бляскавия свят на елитната фешън индустрия. Там нейната красота става обект на желание за група безскрупулни жени, които искат да погълнат виталността и младостта на момичето. Сюжетът е вдъхновен от историята на “Кървавата графиня” Ержебет Батори. Тя е известна като жената, извършила най-много убийства в историята – според някои източници броят на нейните жертвите надхвърля 650, но доста хора оспорват това число. Легендите са, че тя е взимала вани в кръвта на девствени момичета, за да запази младостта си. – Вие се изявихте и в друг нестандартен хит – “Лудият макс: Път на яростта”. Как беше това преживяване?  – Беше историческо. Наистина велико преживяване с изконен австралийски дух и стил. – Как изглежда модната индустрия отвътре?  – Модната индустрия е месомелачка. Много рядко се среща моделите да бъдат третирани човешки зад сцената. Да се грижат за тях. Но между моделите има известна солидарност. Европейските момичета, например рускините, са близки една с друга и се подкрепят взаимно. Понякога има малко напрежение, но никога жестоко съперничество. Имало е случаи по-опитните, но по-възрастни модели да се чувстват заплашени от по-младите момичета  Затова сега съм се посветила изцяло на киното. Моята голяма и основна цел е да усъвършенствам актьорската си игра, трябва да свърша всичко необходимо, за да стана по-добра. Покланям се пред изкуството на актьорския занаят. – Кои си най-трудните и важни елементи на актьорската професия?  – Пълното потапяне в персонажа е ключ към успеха в киното. Много трудни, но и интересни ми бяха различните акценти. За да играеш роля с добър акцент, просто трябва да си добър слушател. Аз много обичам да жестикулирам много с ръцете си. Понякога сякаш те говорят вместо мен. А за пълната екранна трансформация тези навици трябва да се контролират. Пълна промяна на езика на тялото, ако го изисква ролята. Но си обичам ръцете и ми е трудно да не ги размятам в пространството. – Как бихте определили личния си стил?  – Експерименти и разнообразие. Виждам потенциала във всичко. Въпросът е да отвориш съзнанието си и с въображение да решиш как да организираш гардероба си и какво да носиш – можеш да комбинираш евтини материи, да ги режеш и шиеш, да си измисляш нови форми и мотиви – и всичко това да ти излезе два долара. Дълго време любимата ми дреха беше една черна рокля, която намерих във винтидж магазинче в Уилямсбърг, Ню Йорк. – Кои са любимите Ви места?  – Мелбърн, Австралия винаги ще бъде моето място, едно невероятно място, което близо до сърцето ми. Но аз обичам да мисля за себе си като за гражданин на света. Обожавам Ню Йорк – много разнообразен град, винаги се случва нещо ново и има нещо ново за откриване. – Как поддържате форма?  – Опитвам се да върша неща, които ми доставят удоволствие. Ходя на йога, пия много вода, храня се здравословно. Алкохолът и кафето ги ограничавам до уикендите. Не прекалявам с нищо. Като дете бях страшно болнава и постоянно киснех в разни клиники. Имах тумор на едното коляно, чупех си костите редовно. Но това е и защото обичах да се катеря по дърветата.", "date": "2019.08.04", "title": " Аби Лий: Не ме е срам от нищо"}
{"url": "https://trud.bg/%d0%be%d0%b4%d0%be%d0%b1%d1%80%d0%b8%d1%85%d0%b0-228-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%b0-%d0%be%d1%82-%d1%80%d0%b5%d0%b3%d0%b8%d0%be%d0%bd%d0%b0-%d0%b7%d0%b0-%d0%bf%d0%be%d0%bc/", "text": "В дирекциите „Социално подпомагане” продължава приемът на заявления за еднократна целева помощ за първокласници. Към 26 юли са подадени 329 декларации. 228 от тях са одобрени, 12 са получили отказ, съобщи юрисконсултът Ивайло Деев. Размерът на помощта е 250 лева. Право на нея имат семейства, чиито деца са записани за първи път в първи клас на държавно или общинско училище. Изисква се още средномесечният доход на член от семейството за предходните 12 месеца преди подаването на молбата да е по-нисък или равен на 450 лева. Независимо от дохода на семейството еднократна помощ се предоставя на деца с трайни увреждания, деца с един жив родител и на деца, настанени в семейства на роднини и близки и в приемни семейства, поясни Деев. Крайният срок за кандидатстване е 15 октомври т.г. За миналата учебна година еднократна помощ за първокласници са получили 1117 семейства в област Велико Търново в общ размер 285 хиляди лева.", "date": "2019.08.04", "title": " Одобриха 228 семейства от региона за помощи за първолаци, на 12 отказаха\t"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b8-%d0%bd%d0%b0-%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%8e%d0%bd%d0%b0%d0%b9%d1%82%d0%b5%d0%b4-%d0%b8-%d0%bd%d0%b0-%d0%b5%d1%82%d1%8a%d1%80/", "text": "Легенди на великия Манчестър Юнайтед пристигат в сърцето на България, за да бъдат посрещнати на Митичния „Ивайло“ от звездния отбор на Етър, с играчи от незабравимото американско лято през 1994 г. Атракцията за спортните фенове е на 11 октомври, а организаторите от Официалния фен клуб на Манчестър Юнайтед у нас вече оповестиха имената на 20 от футболистите, които ще се изправят едни срещу други в класова надпревара. Ето ги и тях: На вратите на двата отбора ще застанат: Калоян Чакъров  e роден на 17 февруари 1971 г. и в своята спортна кариера е има 140 мача в „А“ група. 8 сезона брани вратата на виолетовия тим. Чакъров е шампион на България и носител на Купата на Футболния съюз през 1991 г. с Етър. Като вратар на болярите има и 1 мач за Купата на Европейските шампиони. С Националния отбор е играл 2 мача. Ник Кълкин  е роден на 6 юли 1978 г., като пази цели 7 сезона на легендарния стадион „Олд Трафорд“ . Договорът му от септември 95 г. е срещу „скромната“ сума от 100 хил. паунда. Цанко Цветанов е роден на 6 януари 1970 г. Част е от Пеневата чета. Шампион на страната за 1994, 1995 и 2002 г. с Левски София и за 1991 г. с Етър. В „А“ група има 203 мача и 6 гола. За националния отбор има 40 мача. Бронзов медалист от Световното в САЩ – 94 г. където играе в 6 мача, както и на Европейското на Острова през 1996 г., с 3 мача в първенството. Георги Георгиев е емблематична за Етър фигура – рекордьор по мачове и сезони за „виолетовите“ в „А“ група. От 84-та до 98-ма има 14 сезона и 290 срещи в елитната дивизия с 22 отбелязани гола. Част от шампионския отбор през 1991 г., бронзов медалист през 1989 и 1990 г. Носител на купата на БФС през 1991 и купата на Професионалната футболна лига през 1995 г. Илиян Киряков е роден на 4 август 1967 г. Има 168 изиграни мача в „А“ група има . Шампион на България, носител на Купата на БФС и полуфиналист за купата на страната през 1991 г. с Етър. Бронзов медалист е през 1989 и 1990 г., с трето място за купата на страната през 1986 г., бронз има и с испанския Ла Коруня през 1993 г. и шотландския Абърдийн през 1996. Финалист е за Купата на Шотландия през 2000 г. В националния отбор на България дебютира на през 88-ма и има изиграни с него 57 мача. Участва на Световното първенство в САЩ-94, където става бронзов медалист и на Европейското първенство в Англия през 1996 г. Георги Попиванов е роден на 21 май 1962 г. Играе като защитник. В „А“ група има 226 мача и 17 гола. Шампион на България и носител на Купата на БФС през 1991 г. с Етър, бронзов медалист през 1989 и 1990 г. Има 2 мача за Купата на европейските шампиони с Етър и 1 мач в Купата на носителите на купи за Левски (Сф). За националния отбор е изиграл 1 мач. Игор Кислов е роден на 19 юни 1966 г. и пристига във В. Търново през лятото на 1990 г. Остава в „Етър“ пет сезона, като изиграва 108 мача и отбелязва 22 гола за първенството в „А“ футболната ни група. Има и над 30 мача в различни турнири и международни срещи. В историята на родния футбол остава като първия чужденец, станал шампион на България! Това става през 1991 г., когато Кислов е нападател във великотърновския „Етър“. Мирослав Байчев е част от шампионския състав на „Етър“ през 1991 г. Той е и два пъти бронзов медалист с виолетовия тим. Байчев е роден на 18 януари 1964 г. Играе за „Левски“ през сезон 1984/85, а от 1986-та започва кариерата си в „Етър“, където прекарва шест сезона. За “виолетовите” Байчев има 14 гола, като още се помни победното му попадение срещу „Левски“ в София на мача, коронясал „виолетовите“ за първенци на България. Сашо Христов е играл като защитник и полузащитник. Част от шампионския тим на „Етър“ през сезон 1990/1991 г. Бронзов медалист с отбора в предходните два сезона. Бончо Генчев е роден на 7 юли 1964 г. Играе като нападател. С „Етър“ става шампион на България и носител на Купата на БФС през 1991 г. Трикратен бронзов медалист на страната с виолетовите през 1989 и 1990 г., и с ЦСКА през 1998 г., като с „армейците“ играе и в турнира на УЕФА. Голмайстор е на „А“РФГ през 1998 г. Играе в националния отбор на България. Част е от „Пеневата чета“ в незабравимото Американско лято през 1994 г. Взема участие и на Европейското първенство в Англия през 1996 г. Бончо Генчев е първият българин, играл в английската Висша лига. Сашо Димов е част от шампионския отбор на виолетовите през 1991 г. Играе като полузащитник. Бронзов медалист с „Етър“ през 1989 и 1990 г. Уес Браун е един от емблематичните играчи на Манчестър Юнайтед. Роден на 13 октомври 1979 г. , непосредствено преди рождения си ден той ще излезе на терена във Велико Търново! Браун има 232 мача за „червените дяволи“ и 23 мача за националния тим на Англия. Роден в Манчестър, той заиграва в местния отбор през 1996 г. В клуба е чак до 2011г. За тези 15 години играчът печели с отбора 5 пъти Премиършип (1999, 2001, 2003, 2006, 2008г.), 2 пъти Шампионска лига (1999, 2008г.), 2 пъти ФА Къп (1999, 2004г.), Карлинг къп през 2006г. и 3 пъти Къмюнити Шийлд (2003, 2007, 2008г.). Лий Мартин е големият герой при спечелването на ФА Къп през 1990 г. Победният му гол във финала се оказва повратния момент към поредица от невиждани успехи. Той дава шанс на Юнайтед да се завърне в европейските турнири след петгодишно отсъствие. Попадението на Лий Мартин спасява сър Алекс Фъргюсън от уволнение и поставя началото на легендарната му треньорска кариера. Лий вече гостува във Велико Търново и остана с чудесни впечатления. До голяма степен той е един от хората, които направиха възможно осъществяването на срещата между отборите на Етър и Манчестър Юнайтед. Кийт Гилеспи е роден на 18 февруари 1975 г. в Северна Ирландия. Започва професионалната си футболна кариера в Манчестър Юнайтед, след като печели купата на Младежката асоциация с отбор, в който е рамо до рамо с Райън Гигс, Пол Скоулс, Дейвид Бекъм, Гари Невил и Роби Савидж. При дебютния си мач през сезон 1992-1993 г. отбелязва гол. Към момента е на шесто място по брой мачове в националния отбор на Северна Ирландия с 86 участия. Кристофър (Крис) Каспър е роден на 28 април 1975 г. Заиграва в младежкия отбор на Манчестър Юнайтед през 1991 г. Година по-късно печели младежката купа по футбол на Англия. Едва 17-годишен подписва с мъжкия тим през януари 1993 г. Каспър е част от младежкия отбор на Обединеното кралство, заедно с Дейвид Бекъм, Пол Скоулс, Гари Невил, Фил Невил, Ники Бъд и др. Като капитан на този отбор на Англия той печели Европейското първенство за младежи през 1993 г. През 2000 г. заради травма се оттегля от футбола на едва 24-годишна възраст. Дейвид Мей е роден на 24 юни 1970 г. През 1994 г. е купен от „Манчестър Юнайтед“ за 1,2 млн. паунда. Идва в отбора по желание на Сър Алекс Фъргюсън и в продължение на 9 години от 1994 до 2003 г. носи червената фланелка. С тима печели шампионската титла през сезон 1995/96 г. и 1996/97 г., FA Cup през 1995/96 г. и 1998/99 г. FA Charity Shield през 1994 и 1996 г. и Шампионска лига през 1998/99 г. Крис Ийгълс е роден на 19 ноември 1985 г. От 2000 да 2008 г. е играч на „Манчестър Юнайтед“. С прекрасния дрибъл, умело боравене с топката и жесток удар той си спечелва обичта на мнозина фенове на „Олд Трафорд“. Някои от тях дори виждат в него заместник на Дейвид Бекъм. Конкуренцията в лицето на Тевез, Кристиано Роналдо, Рууни и Саха обаче не му дава възможност да се наложи в титулярния отбор. Бенджамин Торнли е роден на 21 април 1975 г. В „Манчестър Юнайтед“ играе като ляво крило от 1991 до 1998 г. Понякога е използван и като нападател. В очите на Алекс Фъргюсън той е евентуален заместник на Райън Гигс. Многото проблеми с контузии обаче повлияват сериозно на кариерата му. Има изиграни мачове за националния отбор на Англия до 21 години. Торнли е определян (дори от самия Дейвид Бекъм) като един от най-добрите млади играчи в клуба през онзи период. В момента работи като спортен коментатор за MUTV. Ръсел Биърдсмор е роден на 28 септември 1968 г. Започва футболната си кариера в „Манчестър юнайтед“. В клуба е от 1984 до 1993 г. Играе като полузащитник. През 1989 г. е част от младежкия национален отбор на Англия. През 1990 г. печели FA Charity Shield, а през 1991 г. и Европейската супер купа. Дани Уебър е роден на 28 декември 1981 г. в Манчестър. Играе като нападател. От 1996 до 1998 г. е част от младежите на Юнайтед, а от 1998 до 2003 г. е състезател в първия отбор. Играл е в националния тим на Англия до 20 г.", "date": "2019.08.04", "title": " Легенди на Манчестър Юнайтед и на Етър се срещат на Митичния „Ивайло“\t"}
{"url": "https://trud.bg/%d0%ba%d0%b5%d1%85%d0%bb%d0%b8%d0%b1%d0%b0%d1%80%d1%8a%d1%82-%d0%bd%d0%be%d1%81%d0%b8-%d0%b4%d1%83%d1%88%d0%b0-%d0%bd%d0%b0-%d1%82%d0%b8%d0%b3%d1%8a%d1%80/", "text": "Най-ценен е, когато има включвания от растителни или животински организми Той е слънчевият скрижал на праисторията. Пленена завинаги мушица, листо или тревичка – свидетелства от отдавна отминали времена, прави кехлибара още по-ценен. За разлика от всички минерали от поредицата “Тайните на камъните”, той не е скала, а смола, вкаменена и съхранила частици от своето време след десетки милиони години в земята. В кехлибара, казват, е заключена същността на самия живот. Всеки втвърден къс слънчева светлина пази тайните сведения за сътворението на вселената. Според древно китайско поверие, когато тигър загине, душата му потъва под земята и се превръща в застинал златист кехлибар. Той преобразува негативните енергии в положителни сили, които помагат на организма да се възстанови. Кехлибарът лекува и душата на притежателя си със своята умиротворяваща и блага красота. Трябва още от самото начало да уточним, че кехлибарът може да е скъпоценен, но определено не е нито камък, нито минерал. Той е фосилизирана смола, чиято възраст е от 10 до 100 млн години. При втвърдяването си тази праисторическа смола е консервирала листа и дори цветове от отдавна изчезнали растителни видове, насекоми, жаби, гущери, косми и части от кожи, дори в един от случаите – новоизлюпено праисторическо пиле със зъби на човката. В този смисъл златистата вкаменелост е машина на времето, безценен източник, от който постоянно научаваме за живота на Земята много преди появата на човека. Историята му е удивителна, какъвто е и самият кехлибар. Както споменахме, въпреки че се счита за скъпоценен камък, той е изцяло органичен материал, получен от смолата на изчезнали видове дървета. В продължение на повече от 50 млн години от средата на периода Креда до края на Палеоген дърветата (и техните смоли) са завличани от буйни реки до крайбрежните зони, където са покривани с дебел слой утайка. Още милиони години смолата се е втвърдявала, докато се превърне в кехлибар. Измерен по 10-степенната скала на Моос, твърдостта му е доста ниска – 2-2,5. Той е по-лек от минералите, стъклото и пластмасата. Въпреки това кехлибарът е доста скъп ювелирен материал, въпреки че цената му зависи размера, формата и цвета. Цветовете на кехлибара са различни – от бял до всички нюанси на червеното, жълтото, черното и кафявото. Има и син и зелен кехлибар, като за това се предполага, че има две основни причини: просмукване на минерални вещества от почвата, в която е бил отложен кехлибарът, или попадане на вулканичен прах върху него, когато бил отделян от дървото. Синият на изкуствена светлина изглежда като всеки друг кехлибар, но на дневна е с цвета на небето. “Слънчевият камък”, както наричат златистия и прозрачен кехлибар, е един от най-ценните сортове. Но най-скъпи са късове от него, в които има вкаменели насекоми или растения. Такъв кехлибар може да бъде продаден за 6-цифрена сума. Средно цената му върви между 150 и 4500 долара за килограм. Наричат кехлибара “златото на Севера”. Подобно на Златната треска едно време в Дивия Запад, в Украйна и Русия има истинска Кехлибарена треска. Стотици банди добиват незаконно кехлибар. Със самоделни водни помпи, конструирани от стари части за автомобили и микробуси, те използват ниската плътност на кехлибара, като напомпват почвата с вода с надеждата, че кехлибарът ще изплува на повърхността. Плячкосват го безогледно, а дейността им унищожава горите и съсипва почвата, която след това става напълно безплодна. Най-много кехлибар – и съответно бандити – има в северозападна Украйна, западна Русия и в Калининград – руската територия, разположена между Литва и Полша, която произвежда 90% от балтийския “слънчев камък”. Незаконният добив набира сили след разпадането на Съветския съвет през 1991 г. Балтийското находище датира от 44 милиона години (по време на еоценската епоха) и се смята че съдържа над 100 000 тона кехлибар. Днес повече от 90% от световния кехлибар идва от Калининградска област. Той произхожда от смолата на иглолистно дърво, наречено Pinites succinifer. Кехлибарът, изложен на открито за няколко години, оксидира и се покрива с корички, а след време става крехък и се разпада на малки парченца. Най-старият кехлибар на света е на 120 милиона години и не е чудно, че се намира само на дребни парченца. Търговският минодобив на кехлибар в Балтийския регион датира от 1264 година и продължава и до наши дни, но огромни количества от Златото на Севера са смлени на прах и превърнати в лак за мебели. До 80-те години на XX век се смята, че кехлибар има само в балтийският басейн. Но в крайна сметка учените решават, че всяка дървесна смола, която е била в земята повече от 10 милиона години, може да се счита за кехлибар. Затова сега дори кехлибарът от бобови растения, който се добива в Доминиканската република, както и в африканските страни, също е признат за скъпоценен камък. Днес основните находища са: в Прибалтика, което включва Русия, Швеция, Дания, Германия, Полша; в Украйна и в Доминиканската република. Кехлибари се добиват от мини, чрез пробиване на кладенци в земята и по най-простия възможен начин – като се събира от морския бряг. Съвсем лесно е човек да намери кехлибар покрай Балтийско море. Просто, като да събереш камъчета по плажа. Но най-често златистите късове изплават на брега след буря. А най-доброто време да се търсят кехлибари е през зимата. Единственото, което е нужно, е мъничко късмет.   Електричеството взема името му Слънчевият “камък” се споменава в Омировата “Одисея”. Поетът разказва как мъже носели дарове от цял свят на красивата Пенелопа. Един от подаръците била огърлица от кехлибар, чиито зърна светели, “като изтъкани от слънце”. Красив и символичен подарък, след като в Древна Гърция и Рим традицията била жените да носят кехлибарени фигурки на риба, жаба или заек, за да са плодовити. За цената му свидетелства това, че в по времето на Нерон за кехлибарен пръстен или огърлица благородниците давали един роб. Свойството на кехлибара да се наелектризира е дало името на електричеството. През около 600 г. пр. Хр. гръцкият философ Талес при триене на кехлибар с парче коприна, установява, че кехлибарът привлича прах и пера. До XVI век остава схващането, че статичното електричество е уникално свойство на кехлибара. Но английският учен Уилям Гилбърт демонстрира, че е характерно и за други материали. Той кръщава явлението електричество – на “илектрон”, древногръцката дума за кехлибар.   Хипократ церял с него възпаления  Авицена, Плиний, Калистрат и Хипократ предписвали настойки или прах от кехлибар при кръвоизливи, отравяния, повръщане, кожни болести, болно сърце, подути сливици, зъбобол, стомашни болки и нарушения на съня. Лекували с него и бъбречни заболявания, туберкулоза, жълтеница, астма и заболявания на щитовидната жлеза. Кехлибарът съдържа до 8% янтарна киселина, която действа добре на вътрешноклетъчната обмяна на веществата и способства за общото оздравяване на организма. Съвременни изследвания показват, че янтарната киселина, получена от кехлибар, е безвредна за организма и не може да предизвика нежелателни странични явления.   Зарежда Козирога с оптимизъм Кехлибарът е подходящ за всички знаци. Лъвът, по-специално, трябва да го носи, за да се предпази от зли очи. На Девата дава увереност и сила на волята. Близнаците се зареждат с постоянството, което им липсва. За Козирога е носител на жизнерадост. Мнителността на Раците намалява под меката светлина на красивия камък.   Копалът е бъдещ кехлибар Това е един от най-фалшифицираните ювелирни материали. Имитации се правят от стъкло, фенолни смоли, целулоид, казеин, пластмасов полиестер. Стъклото е по-твърдо и на пипане е студено, за разлика от кехлибара, който на стайна температура е винаги топъл. Пластмасата също лесно се различава, защото кехлибарът при нагряване издава приятна миризма. С два прости теста може да се елиминират три вида фалшификати: фенолните смоли, стъклото и полиестера. Кехлибарът е по-лек от стъклото и пластмасата, така че когато го пуснете в чаша вода, в която са разтворени три чаени лъжички сол, ще потъне бавно. Другият тест е свързан с електростатичността: при натъркване с вълна примерно, естественият материал се наелектризира и привлича пепел или малки късчета хартия. Понякога върху тънък естествен кехлибар добавят насекомо, заливат го с пластмаса и ето че се получава по-голям “камък” с включвания. Дублетът се разпознава по чертичката, която ще откриете на мястото на спойката. Но има два материала, които са по-сложни за разпознаване. Ако чуете думите “копал” или “амброид”, това съвсем не означава, че ви предлагат “по-евтин кехлибар”, както биха го нарекли някои недобросъвестни търговци. Копалът може да ви го представят като “млад кехлибар”. Това не е лъжа, тъй като той е смола, също като кехлибара. Въпросът е, че възрастта му е между 50 000 и 1,6 млн г., сравнено с възрастта на кехлибара, която е между 10 и 100 млн г. Тоест, след около 9 млн години и той ще стане кехлибар. Той се разтапя при 150 градуса – температура, при която кехлибарът започва да се размеква. При заливане с ацетон повърхността на копала побелява и става лепкава, докато на кехлибара нищо не му става. Може да го разпознаете и с помощта на нажежена игла – ако е копал, иглата ще го пробие. Кехлибарът най-много да се поразмекне и да започне да ухае на бор и тамян. Под ултравиолетова светлина кехлибарът е силно флуоресцентен и сияе в синьо, зелено, оранжево или яркожълто. Копалът може да има слаба флуоресценция. Амброидът се произвежда от остатъчни парченца кехлибар и пластмаса. Той е с една степен “по-фалшив” от пресования кехлибар, при който частиците са споени чрез нагряване и без изкуствени добавки. Ако държите в ръка бижу със симетрични мъниста, имате основания да се усъмните, че са кехлибари. Перфектни включвания от насекоми или растения също може да ви подскажат, че това, което държите в ръка, надали е естествен кехлибар. Единственото спасение е да се купува от реномиран и сигурен търговец. Имайте предвид, че истинските кехлибари са доста скъпи и си вървят със сертификат.   ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ   София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.08.04", "title": " Кехлибарът носи душа на тигър\t"}
{"url": "https://trud.bg/%d0%be%d0%b1%d1%89%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%be%d1%82%d0%b5%d0%b3%d1%87%d0%b5%d0%bd%d0%b8%d1%82%d0%b5-%d1%81%d0%b5%d0%bb%d1%84%d0%b8%d1%82%d0%b0/", "text": "Все по-рядко виждам селфи с книга С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Еврика! Еврика! Така, както щастливият Архимед от ваната си и аз извиках при вида на няколко селфита, противоречащи на казионните щраквания и пози. Виждате ли какво става, дами и господа, след подскачащите палета, търкалящи се бебета и монтажи на гледки от Дубай – вече имаме селфи с тиквичка. Направил си го е отличен художник, момче с брада и много изложби. Това е новата мода, види се, която пъха възлести пръсти в отвърстието на безвкусиците, завладели социалното пространство. И истина ви казвам, харесвам тази нерегламентирана абстракция, чиито предни колела мачкат конвенционалното и поради тази причина – скучно. Настъпват ли лоши времена за поникналите в съзнанието и пръстите ни емотиконки, подобни на някогашните ваденки, само че пльоснати в океана от слабо креативни потребители… Помните ли фермите във фейсбук- пълен фалит на време, емоция, интерес. Днес всички “фермери” гонят онлайн Михаля, минали през минорните изживявания с покемони и тамагочита. Което говори, че потребителската вярност е валидна колкото чаша кисело мляко на припек. Изпарява се, а преди това се вкисва. Все по-рядко виждам селфи с книга, а ако се намери такова, то е с някой прехвален роман, който дори няма да нарека булеварден, защото булевард е и “Витошка”, но също и “Шанз Елизе”. Селфи разнообразието докарва до такава изобретателност хората, че въпреки няколкото добри примера, в наличност са кухи режисури на скучни битиета, минаващи през кухнята на мама, в доматените градини на баба и в плевнята на дядо. Тоест, нищо по-различно от времената на Гераците, с разликата, че тогава не е имало техника, която да заснеме румените бузи на момите, рисувани от Майстора. А може би тогава това поведение да е било подсъдно… Днес да ги съди времето, което дава шансове да сме звезди за един ден и осмивани за цял живот. Казах!   Ким Катрал Истинска модна икона по подразбиране, актрисата Ким Катрал е и сексът и градът за поколения. Израсналите със страстните и сцени в едноименния сериал, вече са достатъчно узрели, за да забележат стила є – вариращ между корпоративната бизнесдама и съблазнителната градска жена, оставаща сама на бара. Днешният кадър откроява Ким като ведра зряла жена, по която все още си падат юпита и разглезени милионерски синове с яхта и скъп автомобил. Катрал излъчва онова пленително, почти парализиращо влияние, което те държи едновременно предпазлив и разсъблечен. Синьото е добра препоръка за дамите с характеристиките на актрисата от “Сексът и градът”. Бижутата подържат вярата ни в камъните, дори те да не са скъпоценни. Така ролята на безценни се отдава на очите, на прическата, на хармонията между изброеното…   Вида Пиронкова показа сина си Великолепно лято прекарва интелектуалката Вида Пиронкова. След известни емоционални рокади, днес тя се наслаждава на компанията на сина си Ксантос, пристигнал за ваканцията в България. Роденият под знака на рак младеж е особено горд заради успехите на прочутата си майка – съответно и дъщеря на Енчо Пиронков. Двамата посещават възможно най-много модни и светски събития, като камерите не спират да се спират върху сензационната двойка. Това е може би първото по-дълго посещение на сина на Вида в България и засиленият интерес към него не учудва никого. Ксантос е роден в Гърция от брака на Пиронкова с грък, който тази година дори се кандидатира за кмет на градчето, в което пребивава семейството. Ксантос е вдъхновението на композиторката за песента и Гълъбо, донесла и толкова много успех.   Репин ще свири в Пловдив с Найден Покорилият световните сцени и сърцата на милиони почитатели цигулар Вадим Репин гостува в България по покана на диригента и директор на Софийска филхармония Найден Тодоров. Той ще свири в зала “България” на 3 октомври, а концертът му в града под тепетата ще се състои на 4 октомври в комплекс “Сила”. Талантливият виртуоз храни топли чувства към страната ни, с която е свързан от ранна детска възраст. Той е само на 13, когато през 1984 г. дебютира на сцената на зала “България” и това прави родината ни да е любима негова дестинация, независимо от наситената му програма, която включва турнетата с Лондонския симфоничен оркестър, Симфоничния оркестър NHK в Токио, Карнеги Хол в Ню Йорк, зала “Плейел” в Париж, Концертгебау в Амстердам, Роял Албърт Хол и др. Концертът в Пловдив ще е изпълнен с неповторим заряд за диригента Найден Тодоров, който е роден и израснал в града под тепетата.", "date": "2019.08.04", "title": " Обществото на отегчените селфита\t"}
{"url": "https://trud.bg/%d0%b8%d1%80%d0%b0%d0%bd-%d0%be%d1%82%d0%bd%d0%be%d0%b2%d0%be-%d0%b7%d0%b0%d0%b4%d1%8a%d1%80%d0%b6%d0%b0-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%b5%d0%bd-%d1%82%d0%b0%d0%bd/", "text": "Иранските военноморски сили са задържали уждестранен плавателен съд в Персийския залив, разкри държавната иранска агенция IRNA, цитирана от АФП. Това е третият такъв случай в рамките на месец. Ислямската революционна гвардия и нейните морски сили са „задържали чуждестранен съд, превозващ 700 хил. литра незаконно прекаран около о. Фарси петрол“, обявиха от елитната армейска формация на Техеран. Според разпространената информация, на борда на кораба е имало седем души. По информация на Deutsche Welle причината за задържането е обвинение в незаконно превозване на петрол към арабските страни. Не е ясно чия собственост е морският съд.", "date": "2019.08.04", "title": " Иран отново задържа чуждестранен танкер"}
{"url": "https://trud.bg/7-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d1%81%d1%87%d1%83%d0%bf%d0%b2%d0%b0%d0%bd%d0%b5-%d0%bd%d0%b0-%d1%81%d1%82%d1%8a/", "text": "Седем души, сред които и три деца, са пострадали при мощната буря във Варна вчера. Причината за инцидента е счупено от ураганния вятър стъкло на голям магазин за детски стоки. Пострадалите нямат тежки наранявания и са освободени за домашно лечение, съобщава  . Внезапна буря, придружена с пороен дъжд и вятър, достигащ до 16 метра в секунда, е счупил стъклото на магазина. Близо 50 сигнала за паднали дървета, счупени клони и стъкла са подадени на телефон 112. Пострадали са и много автомобили. Екипи на пожарната във Варна продължават да отстраняват щетите. Предното стъкло на автобус, пълен с пътници, е паднало от силния вятър по време на бурята. За щастие няма пострадали. Огромен клон е паднал върху лек автомобил и по чудо не е убил шофьора, който е бил вътре. Дърво събори и оградата пред храма „Свети Атанасий“ в морския град. В областта има подадени десетки сигнали за скъсани жици, предизвикали пожари, които вече са потушени. Временно е било спряно и електрозахранването във Вълчи дол, но вече е възстановено.", "date": "2019.08.04", "title": " 7 души са пострадали при счупване на стъкло в детски магазин"}
{"url": "https://trud.bg/%d0%bf%d0%b5%d0%b2%d0%b5%d1%86%d1%8a%d1%82-%d0%b4%d0%b0%d0%bd%d0%b8-%d0%bc%d0%b8%d0%bb%d0%b5%d0%b2-%d1%81%d0%bf%d0%b5%d1%87%d0%b5%d0%bb%d0%b8-%d0%b1%d1%83%d1%80%d0%b3%d0%b0%d1%81-%d0%b8-%d0%bc%d0%be/", "text": "Певецът Дани Милев спечели тазгодишната първа награда на конкурса „Бургас и морето“. Песента „Това си ти“ по негова музика и аранжимент, и текст на Катерина Бакларова, грабна публиката и журито, и Дани Милев стана фаворитът в августовската вечер в събота. По време на 37-то издание на националния конкурс „Бургас и морето“, над Летния театър в морския град, се изсипа пороен дъжд, но покривът над култовия театър запази сухи и зрители, и участници. Сигналът на фестивала по музика на композитора Стефан Диомов, даде начало на конкурсната вечер. Пръв Стефан Илчев, изпълни „Морско синя любов“, която спечели наградата на публиката миналата година. Зрителите в Летния театър имаха възможността да чуят 12-те финални песни, допуснати до конкурса от подборната комисия. За разлика от предишните години, когато оценките се обявяваха веднага след всяко изпълнение, тази година журито обяви как е гласувало на края на конкурса и след рецитала, който бе с песни по стихове на любимата на бургазлии поетесата Петя Дубарова. На второ място е песента „Тръгваш ли?“ на Мина Пенкова, а на трето място бе класирана „Тоя влак за Бургас“ по текст на Христо Фотев, музика и аранжимент – Руслан Карагьозов, изпълнена от Георги Дюлгеров. Наградата на публиката тази година бе за песента „Мечтай, море“ по текст на Татяна Йотова, музика на Мартин Антонов, аранжимент – Пламен Велинов в изпълнение на Александър Томов. В рецитала на конкурса участваха куп звезди- Йорданка Христова, Росица Борджиева, Росица Кирилова, Дует „Ритон“, група „Домини“, Кичка Бодурова и др. Наградата на тазгодишния победител- Дани Милев, връчи Йорданка Христова.", "date": "2019.08.04", "title": " Певецът Дани Милев спечели „Бургас и морето“"}
{"url": "https://trud.bg/%d0%b2%d1%8f%d1%82%d1%8a%d1%80-%d0%bf%d0%be-%d0%bf%d0%bb%d0%b0%d0%b6%d0%be%d0%b2%d0%b5%d1%82%d0%b5-%d0%bf%d0%b0%d1%80%d0%b0-%d1%81%d0%bf%d0%be%d1%80%d1%82%d0%be%d0%b2%d0%b5%d1%82%d0%b5-%d1%81-%d0%bf/", "text": "Вятър „вдигна“ жълт флаг на плажа в Бургас в неделя. Парадоксът тази година бе, че на Илинден по стар стил, сигнализацията бе зелена и морето тихо, а ден след това, вече се смени в жълта, коментираха спасители. Заради вятърът, предлагащите пара- атракции по морето, трябва да бъдат много внимателни, предупредиха туроператори. През уикенда две момичета с парасейлинг се закачиха в дърво и паднаха оттам върху покрива на ресторанта, който се намирал отдолу. Парасейлингът е атракция при която лодка тегли парашут. В случая, инцидентът станал, защото лодката се повредила.", "date": "2019.08.04", "title": " Вятър по плажовете, пара спортовете с проблеми"}
{"url": "https://trud.bg/%d0%ba%d0%b0%d0%bc%d0%b0%d1%80%d0%b0%d1%82%d0%b0-%d0%bd%d0%b0-%d0%b0%d1%80%d1%85%d0%b8%d1%82%d0%b5%d0%ba%d1%82%d0%b8%d1%82%d0%b5-%d0%b8%d1%81%d0%ba%d0%b0-%d0%bd%d0%b5%d0%b7%d0%b0%d0%b2%d0%b8%d1%81/", "text": "Камарата на архитектите иска да направи независима експертна проверка на сградата, където е имотът на вече бившия шеф на КПКОНПИ Пламен Георгиев, съобщава  . Собствениците са получили писма от общината, за да дадат съгласие да бъдат предоставени строителните книжа за апартаментите им. Констатациите на община „Слатина” са, че около 60 квадрата от навесите на терасата на Пламен Георгиев са незаконни и трябва да бъдат премахнати. В момента тече втора проверка, след като първите заключения на районните инспектори бяха обезсилени шефа на столичния строителен надзор Влади Калинов, след което той се раздели с поста си. Според писмата от кмета на „Слатина”, за да се извърши независимата проверка е нужно изричното съгласие на всеки собственик. Според главния архитект на София Здравко Здравков вече освободеният Влади Калинов е предпочел да обърне внимание на твърденията на бившите собственици на имота вместо на официалната документация. „Представени са допълнително доказателства, че тази тераса и тези покривите на въпросната тераса са изградени преди предаването на сградата. В екзекутивната документация това липсва. Екзекутивът да преведа на български това е документът, който удостоверява как е изглеждала сградата във времето на завършването”, коментира Георгиев. До момента от Камарата на архитектите не са получили достъп до строителните книжа на сградата.", "date": "2019.08.04", "title": " Камарата на архитектите иска независима проверка на терасата на Пламен Георгиев"}
{"url": "https://trud.bg/%d0%b8%d1%80%d0%b0%d0%bd%d1%81%d0%ba%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb-%d1%81-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%bd%d0%b0-%d0%b1%d0%be%d1%80/", "text": "Иран съобщи, че един от изтребителите на страната се е разбил в южната провинция Бушер заради технически проблем, предава Ройтерс. На борба на летателния апарат са се намирали двама пилоти, но те са здрави и вън от опасност за живота.", "date": "2019.08.04", "title": " Ирански изтребител с двама души на борда се разби, летците са оцелели"}
{"url": "https://trud.bg/%d0%b0%d1%80%d1%82%d0%b5%d0%bc%d0%b8%d1%81-%d0%bc%d0%b8%d1%81%d0%b8%d1%8f-%d0%b4%d0%be-%d0%bb%d1%83%d0%bd%d0%b0%d1%82%d0%b0-%d0%b8-%d0%be%d1%82%d0%b2%d1%8a%d0%b4-%d0%b8%d0%bd%d1%84%d0%be%d0%b3%d1%80/", "text": "Половин век, след като НАСА успя да изпрати първия човек на Луната, американската космическа агенция работи по програма за сериозно завръщане на земния стъпник. Тя се нарича „Артемис”, кръстена е на древногръцката богиня Артемида, чийто символ е Луната. Артемида е и сестра на бога Аполон, чието име носи програмата „Аполо”, постигнала историческия успех с кацане на човек на Луната. В центъра на новата програма „Артемис” е лунна орбитална платформа, наречена Gateway, която ще подслонява четирима астронав­ти и ще позволява луноходи да бъдат сглобявани в космическото пространство, преди да бъдат пратени на лунната повърхност. Първият елемент от Gateway предстои да бъде изстрелян съвсем скоро – през 2022 г., а амби­циозната цел е до 2028 г. да има постоянно човешко присъствие на Луната. По-далечната перспектива на програмата е позиционирането на спътника на Земята да послужи като отправен пункт за пътувания в далечния космос.", "date": "2019.08.04", "title": " Артемис: Мисия до Луната и отвъд (ИНФОГРАФИКА)"}
{"url": "https://trud.bg/63-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d1%8f%d0%bf%d0%be%d0%bd%d0%b8%d1%8f/", "text": "Земетресение със сила от 6,3 по скалата на Рихтер е отчетено в североизточната част на Япония, недалеч от Фукушима, показва справка на интернет страницата на Геологическата топографска служба на САЩ. Трусът е бил усетен към 19:23 ч. местно време (13:23 часа българско време), като е разтърсил и сгради в столицата Токио. Според японската метеорологична служба няма опасност от възникване на цунами. По първоначална информация няма пострадали или щети, с изключение на временно спиране на влаковете стрела в региона, което вече е възстановено.", "date": "2019.08.04", "title": " 6,3 по Рихтер разлюля Япония"}
{"url": "https://trud.bg/%d0%b0%d0%ba%d0%b0%d0%b4%d0%b5%d0%bc%d0%b8%d1%8f%d1%82%d0%b0-%d0%bd%d0%b0-%d0%bc%d0%b2%d1%80-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d1%8f%d0%bc%d0%b5-%d0%ba%d0%b0%d1%87%d0%b5%d1%81/", "text": "Във връзка с появили се публикации, свързани с професионалната подготовка, предоставяна от Академията на МВР, ръководството на висшето учебно заведение заявява: Основната задача на Академията на МВР е професионалната подготовка на служители за нуждите на МВР. Висшето учебно заведение винаги е поддържало високо ниво на качеството на обучението, за което свидетелства фактът, че седем години подред е на първо място в рейтинговата система на висшите училища у нас в професионално направление „Национална сигурност“. Във времето, когато в Академията на МВР се е придобивала гражданска специалност „Право“ и квалификация „Юрист“, обучението не е отстъпвало по никакъв начин на високите образователни стандарти, традиционно поддържани в институцията. Изучаването на тази специалност е регламентирано с Указ № 2415 от 1987 г. на Държавния съвет на НРБ, като последният випуск с гражданска специалност „Право“ е завършил през 1995 г. Според чл. 4 от Указа курсантите са изучавали в пълен обем всички дисциплини, преподавани в Юридическия факултет на Софийския университет „Св. Климент Охридски“. Учебните планове по специалността са били съгласувани и утвърдени от Единния център по науките за държавата и правото. Учебните занятия по специалността са водени от едни от най-изтъкнатите представители на Академичната общност и юридическата мисъл в България. За придобиване на юридическа правоспособност курсантите са преминавали необходимия стаж съгласно програмата на Министерството на правосъдието за завършилите Юридическия факултет на Софийския университет „Св. Климент Охридски“. От гореизложеното е видно, че омаловажаването на правната подготовка в Академията на МВР е спекулативно и тенденциозно.", "date": "2019.08.04", "title": " Академията на МВР: Предоставяме качествено обучение по „Право“"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8-%d0%b0%d0%bb%d0%bf%d0%b8%d0%bd%d0%b8%d1%81%d1%82%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf/", "text": "Двама германски алпинисти загинаха при изкачването на един от най-високите върхове в Швейцарските Алпи – Дан-Бланш, съобщава БГНЕС. Те паднали по склон, намиращ се между върха и площадката за лагеруване, която се издига на 4357 метра надморска височина. Самоличността на жертвите се уточнява. Спасителен хеликоптер, изпратен от полицията, е открил телата им, след като техни приятели сигнализирали за изчезването им. „Към момента обстоятелствата около инцидента се изясняват. Води се разследване“, се казва в изявление на местните власти.", "date": "2019.08.04", "title": " Двама германски алпинисти загинаха при изкачване на връх в Алпите"}
{"url": "https://trud.bg/%d0%bf%d0%be%d0%b5%d1%82%d1%8a%d1%82-%d0%bf%d0%b5%d1%82%d1%8a%d1%80-%d0%b0%d0%bd%d0%b4%d0%b0%d1%81%d0%b0%d1%80%d0%be%d0%b2-%d0%be%d1%82%d0%b3%d0%be%d0%b2%d0%b0%d1%80%d1%8f-%d0%bd%d0%b0-%d0%b2%d1%8a/", "text": "В днешно време най-много уважавам Путин, защото изправи Русия на крака и накара света да се съобразява с нея Бих искал да умра в цветен сън Най-щастлив съм бил на две места – в Париж и в Москва Известният български поет и журналист Петър Андасаров се изповядва за живяното и свършеното през първите 80 години от своя живот в литературната анкета “Защото съм такъв”. Прави го искрено и съкровено пред журналиста и публицист Тодор Коруев. Пред него споделя своите скърби, радости, първите си мечти и надежди, предчувства ветровете на живота, навлиза в благородни детайли на душата. Без да се притеснява той отговаря на въпроси за сърцевината на неговата поезия и публицистика, за редакторската си и гражданска дейност, за неговите битки, огорчения и победи. “Тази книга ще се окаже венецът на живота и творчеството ми – каза пред “Труд” Андасаров. – Аз съм зодия “Рак”, чувствителен до мозъка на костите, дето се казва, поради което съм силно раним. А най-големи поражения имам от грубостта и предателството. Затова ги мразя и ненавиждам. Радвам се, че тази книга дойде на бял свят, защото мога всекиму да кажа: “Ето ме, това съм аз!”.  Предлагаме ви малък откъс от книгата на издателство “Захарий Стоянов”, в която Андасаров разкрива душата си, като отговаря на въпросника на Гор Видал. Моите въпроси не са се изчерпали, но по-добре е да отговориш на по-умния въпросник на Гор Видал:   – Каква е идеята ви за истинско щастие?  – В никакъв случай да не мине животът ти между кухненската маса и двете нули! Истинското щастие е да реализираш себе си, белязан или не от Свише. Особено ако си Богов избраник! И да извоюваш сам духовната си свобода! – Какъв е най-големият ви страх?  – Да не се превърне човекът в робот! Тогава ще изчезне най-святото чувство – обичта, без която няма да има човечество. – С коя историческа фигура се идентифицирате?  – С Матей Преображенски – Миткалото. – Кой жив човек уважавате най-много?  – Владимир Путин, защото изправи Русия на крака и накара света да се съобразява с нея. Защото мисли и работи за благото на своя народ! – Коя черта най-много мразите у себе си?  – Че позволявам понякога да ме нараняват дълбоко! – Кое е любимото ви пътуване?  – Всяко пътуване ми носи радост, аз съм любознателен и любопитен човек.  – Коя е според вас най-надценяваната добродетел?  – Радостта от чуждия успех! – Кое не харесвате в своята външност?  – Ако ти покажа снимки от ученическите и от малко по-късни години и видиш каква буйна, красива – на вълни коса съм имал, сам ще разбереш какво не харесвам в своята външност. – За какво съжалявате най-много?  – Че животът е един и е много кратък! – Какво или кой е любовта в живота ви?  – Творчеството.   – Къде и кога сте били най-щастлив?  – На две места, два пъти: първият – в Московския държавен университет през 1975 година и вторият в Париж на две крачки от Версай през 1992 година. И двата пъти – за усъвършенстване на езици – руски и френски. Ти беше кореспондент в Москва, знаеш, че Московският държавен университет, имени “Ломоносова” е на самия “Манеж”, а оттам на хвърлей са мавзолеят на Ленин и Кремъл. Кога друг път щях да поднасям цветя на “Незнайния войн”, да не се редя на уморително дълга опашка пред мавзолея и да разгледам почти целия Кремъл. Кога щях друг път да ида в Тула и Ясна поляна и да изпитам трепета от духа на Лев Николаевич Толстой, чиито романи “Война и мир” и “Анна Каренина” ме бяха взели във вечен плен. И да мина по пътеката в горичката, която води до гроба на великия писател. Кога? Ами не беше ли истинска гордост, че и до днес имам диплом за завършен интернационален курс за изучаване и усъвършенстване на руски език, който удостоверява, че съм се учил в един от най-големите университети на света! Макар и броени дни, те ми дадоха възможност да видя Суздаль, да кръстосвам “Ленинские горы” и да разглеждам величавия “Мосфильм”. Да посетя почти всички големи музеи, за някои от тях да напиша прочувствени репортажи. И най-вече да се запозная с живота и творчеството на световните светила в литературата – Пушкин, Лермонтов, Маяковски…  Вторият път ме отведе в мечтания от всеки Париж. Беше наистина вълшебно щастие. Настаниха ни в студентски общежития на бляскавия Версай, а международния университет за чуждестранни студенти бе само на стотина метра от неговия вход. Сдобихме се с входни карти, които ни позволяваха по всяко време да влизаме безплатно из неговите зашеметяващи с величието и красотите си паркове, музеи, замъци, дворци, градини. Учението ни включваше и 14 юли – националния празник на Франция, който бе отбелязан с празненства, тържества и илюминации вечерта на това историческо място. Такива преживявания не могат да се изразят и опишат с думи. Каква възможност не само да видиш Версай и Париж, а да живееш в тях, да ги опознаеш и да гребнеш от безценната им култура! В общежитието бяхме в една стая с младия тогава критик Георги Цанков, днес известен професор. Но правеше впечатление, че е умен, ученолюбив и амбициозен човек. Имах лични впечатления от публикациите му най-вече в литературния печат, а после и от ръкописа на първата му книга в издателство “Народна младеж”. Той проявяваше огромна симпатия към Париж и Франция, искаше да посети и види много места. Аз също жадувах да се докосна поне до повече улици, площади, исторически места и се запозная с великите личности на града и на Франция. С него решихме да си дадем всичките пари във валута за карта, която ни даваше възможност да пътуваме с всякакъв вид транспортни средства из целия град, по всяко време. И като хукнахме във всички посоки с метро, влакове, автобуси, кръстосвахме до късно целия град. Затова, когато отведох моите обични Петя и Злати в Париж, с гордост ги развеждах из величествения град. Показах им, естествено и университета, където се учехме тогава. Беше заключен, изкачиха само стъпалата до входната му врата.  И двата курса – московския и парижкия – бяха от журналисти с овладян до средна степен руски и френски език. Първият бе съставен от представители на различни медии в социалистическите страни, а вторият – от цяла Европа и от Съединените американски щати. – Какъв талант бихте искали да имате?  – Да обичам! – За какво мислите напоследък?  – Дали ще се вразуми човекът и да заживее в духовния си свят, а не да гради само кули от вещи, предмети, машини и пари! – Ако можехте да промените едно нещо у себе си, какво щеше да е то?  – По-малко да страдам за чужди вини. – Ако можехте да промените едно нещо в своето семейство, какво щеше да е то?  – Да намираме повече време за взаимно общуване. – Ако трябва след смъртта си да се върнете като човек или като нещо друго, какво щеше да е то?  – Ще дочакам първия, който ще се върне от оня свят, ще го попитам какво има там и съществува ли извънземен живот и тогава ще реша. Но не ми се връща след смъртта ми на тая земя, която човекът тика към катастрофа. – Кое мислите, че е най-долното стъпало на самосъжалението?  – Самоубийството – духовно и физическо. – Кое е любимото ви занимание?  – Да се ровя из стари книги, вестници и списания. – Коя е най-точната ви характеристика?  – Дребен съм на ръст, но никога не съм дребнав! Истинският си ръст измервам с върховете на планините, защото погледът и душата ми винаги се стремят към висините им! – Кое качество харесвате най-много у мъжете?  – Мъжката дума и вярност към род, родина и любима. – Кое качество харесвате най-много у жените?  – Нежната преданост. – Кои са любимите ви писатели?  – Пушкин, Лермонтов, Есенин, Толстой, Достоевски, Йовков, Яворов, Дебелянов, Вапцаров. – Кои са любимите ви имена?  – Петър, Петя, Анна и Чудомир. – Какво мразите най-много?  – Подлостта и предателството. – Как бихте искали да умрете?  – В цветен сън. – Какво е мотото ви?  – Аз съм ученик на себе си и уважавам своя учител! – Ако решиш, можем да привършваме анкетата, но за да стане краят по-бравурен, ще ти задам още два въпроса:  Първият – Знае се, че талантът не е случайно чудо. И ти си орисан “свише” от това чудо. Как носиш ореола?  – Какъв ти ореол! Аз дълго пътувах към майсторското си свидетелство за литературно творчество и към същинското признание от критика и читатели. В най-искрено-изповедни случаи съм казвал, казах го и след последните си две големи награди – специалната на управителния съвет на Съюза на българските писатели за петте ми тома, и при връчването на най-високото отличие “Златен век с огърлие” от министъра на културата Боил Банов. Ще повторя тия си думи и пред теб, сега значи и пред читателите ни: “Вече 62 години се трудя всеотдайно и честно в ковачницата на българското слово. Бях чирак, после калфа и стигнах до майсторското си свидетелство чрез книгите, които написах”. А в репортажа по този случай по bTV на въпроса какво е за вас тази най-висока награда, отговорих – Тя е венец на всичките ми усилия през годините да утвърдя творческото си професионално присъствие в духовния живот на България! – И вторият: Има ли въпрос, на който не искаш да отговориш?  – Дали мисля често кога ще си тръгна от този свят!    ", "date": "2019.08.04", "title": " Поетът Петър Андасаров отговаря на въпросника на Гор Видал: Страх ме е човекът да не се превърне в робот\t"}
{"url": "https://trud.bg/262-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-66-%d1%84%d0%b8%d1%80%d0%bc%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%bf%d1%80%d0%b5%d0%b7-%d1%8e%d0%bb%d0%b8-%d1%82-2/", "text": "66 предприятия в област Велико Търново са проверени от служители на Инспекцията по труда през месец юли. Констатираните нарушения са 262, съобщи директорът на ведомството инж. Невена Стефанова. Те са свързани с организацията на здравословни и безопасни условия на труд, с безопасността на работното оборудване и технологичните процеси, хигиената на труда и трудовите правоотношения. По думите на Стефанова през летния сезон засилен контрол се осъществява върху законодателните изисквания в икономическите дейности „Хотелиерство” и „Ресторантьорство”, както и при набирането на работници за сезонна селскостопанска дейност. За отстраняване на нередностите са издадени общо 255 предписания. Съставените актове за установяване на административни нарушения през месеца са 16, като два от тях са за работа без писмен трудов договор. 33 разрешителни са издадени за наемане на непълнолетни работници, регистрирани са 3 колективни договора, разрешителните за извършване на специални взривни работи са 3, отчете още инж. Стефанова. Общо 4305 трудови злополуки са регистрирани в България за периода 2018-2019 г., заяви през седмицата социалният министър Бисер Петков. Трудовите злополуки, предизвикали смърт за 2018 г. са 84, а за 2019 г. – 24. Общият брой злополуки с временна неработоспособност е 4090, от които 2794 са за 2018 г. и 1296 за. 2019 г. Към настоящия момент се уточняват последствията на 53 злополуки, съобщава Петков.", "date": "2019.08.04", "title": " 262 нарушения в 66 фирми откриха през юли трудовите инспектори в Търново\t"}
{"url": "https://trud.bg/%d1%87%d0%b8%d0%bb%d0%b8%d0%b9%d1%81%d0%ba%d0%b0%d1%82%d0%b0-%d1%84%d0%b8%d0%b5%d1%81%d1%82%d0%b0-%d0%bd%d0%b0-%d0%b8%d0%b2%d0%b0%d0%bd-%d1%86%d0%b8%d0%b1%d1%83%d0%bb%d0%ba%d0%b0/", "text": "Фамилията е с изключителни заслуги за културното развитие на България Преди Съдбата, или по-точно – Любовта да го запрати в далечно Чили, филмовият режисьор Иван Цибулка се ражда в забележително семейство на аристократи на духа.  Малкият Ваньо е наследник на силни музиканти и има верен слух. Родителите му се разделят още когато е много малък, майка му си тръгва заедно с по-голямата му сестра. Той остава при баща си и го отглежда баба му Мара, която довежда в дома на семейство Цибулка на ъгъла на улиците „Гурко” и „Шишман” учителка по музика и солфеж. „Тя беше много строга и когато сбърквах нещо, ме биеше с една много тънка палка през пръстите – спомня си Иван. – Това безумно ме възмущаваше и още на 5 години заявих на баба ми и баща ми, че не желая да ставам музикант. Но и досега за мен музиката дава ритъм в целия живот. Музикалният ритъм е във всичко, в туптенето на цялата вселена.” Баба му Мара, преживяла няколко войни, му предава много силен и здрав дух – че ние, хората, сме като жироскопите (по Радичков); че човек никога не се предава, докато умре и със смъртта също нищо не се свършва. Мара е от генералското семейство Маринови. Нейният брат, генерал Иван Маринов, е бил министър на войната през 1944 г. И тъй като Кирил Цибулка се жени втори път и живее в Германия, вуйчо Ваньо, генералът, е мъжкият пример за малкия Иван. Най-вълнуващите спомени от майка му са как на всяка своя премиера в Музикалния театър тя ги настанява двамата със сестра му в ложа близо до сцената. „След края на спектакъла чакахме един приказен момент. При овациите тя ни пращаше въздушна целувка, а ние бяхме много горди”, спомня си Иван. Баща му пък го води на записи на филмова музика в радиото. Той събира там джазови музиканти и пускат части от филми, към които пише музиката. Често записите са по цяла нощ, а малкият Иван заспива на някой стол и се събужда, завит с одеяло на някоя маса или кресло. Баща му го води и в киноцентъра Бояна. „Там беше приказно място. Ходехме в монтажа, пълен с ленти, от малък ме запознаваше с оператори, режисьори, актьори…” Магията на киното го поглъща от много малък. Гледа всичко – игрално, анимационно, документално кино, но взема окончателно решение да прави филми едва в казармата. Преди това иска да стане актьор, защото играе в спектакли в Двореца на пионерите. От този период си спомня ролята на Том Сойер. На кандидатстудентските изпити по актьорско майсторство във ВИТИЗ го харесват, но го съветват първо да си изкара казармата. Там е приет в хора на ГУСВ, където среща режисьора Пламен Масларов. С Пальо, както го нарича, стават големи приятели. Масларов му казва, че с този негов независим характер е по-добре да учи режисура и го подготвя за тази специалност във ВИТИЗ. След казармата Иван кандидатства режисура за класа на Въло Радев, който взима само 7 човека. Класира се седми, но тъй като на политическия изпит се изказва иронично по един въпрос, това намалява бала му. На списъка на приетите обаче вижда на 7-мо място друго име – на „парашутист”, син на генерал, който изобщо не се е явявал на изпити. Пламен Масларов вдига голям скандал във ВИТИЗ. Тогава от академията вземат безпрецедентно решение – Иван да работи една година в киноцентъра и на следващата да следва кино в ГДР, тъй като от дете ходи на немска забавачка, знае езика, а и баща му е женен за втори път там. Една година Иван прекарва като общ работник в продукции в киноцентъра. „Беше прекрасно. Работих с Иван Ничев, сприятелихме се с Катя Паскалева и това много ме обогати”, споделя режисьорът. През 1977 г. заминава да следва кино в Потстдам-Бабелсберг в ГДР, където е и баща му. Но съдбата си знае работата. В общежитието на университета го настаняват в една стая с чилиец. Той кани Иван на една чилийска фиеста, където българинът среща голямата си любов, чилийката Лили Галвес. Лили е политически емигрант, избягала е след кървавия атентат на хунтата на Пиночет и не я пускат обратно в Чили. За да дойде в България пък трябва да са женени. Дъщеря им вече е на път и те сключват брак в българското посолство в Източен Берлин. През 1982 г. двамата се преселват в София и 5 години правят документално кино в студия „Време”. През 1987 г. Лили е в един от първите списъци на емигрантите, на които военната хунта на Пиночет позволява да се върнат в Чили. Тъй като Лили тъгува много по родината си, Иван решава да заминат и от ноември 1987 г. те се преместват в Сантяго. Страната още е под диктатурата на Пиночет и началото е изключително трудно. „Трябваше да внимаваме какво говорим, къде ходим, с кого се срещаме”, спомня си Иван. Няколко месеца живеят на издръжка на по-големият брат на Лили. Хората на Пиночет ги следят. През 1990 г. диктаторът пада от власт и нещата за Иван и Лили започват лека-полека да се оправят. Но той си намира работа 2 месеца след като пристигат в Сантяго. Харесва си едно предаване с документални поредици и започва всеки ден да им звъни от един уличен телефон. Накрая на продуцента му писва от „шантавия българин”, а Иван му става симпатичен, точно такъв човек му трябва – звукар за една серия от документални филми. Тръгват на обиколки из цяло Чили и това е голям шанс за талантливия българин. Днес Иван Цибулка е сред най-известните и уважавани режисьори на документални филми в Чили. Особено голям интерес предизвиква документалната му поредица „Съседите на вулкана”, която репортажно проследява в продължение на 7 години съдбата на три семейства от градчето Чайтен, пострадали от изригването на вулкан през 2008 г. За този филм Цибулка е награден през 2014 г. с най-престижната награда за документално кино в Чили, а според критиката филмът се е превърнал в „обобщен портрет на чилийския национален характер и дълбок философски размисъл за истинските ценности в човешкия живот”. В момента прави телевизионни предавания, в които се показва на широката публика с какво се занимават всички научни центрове в Чили. А по кината с огромен успех върви документалният му филм „Маестрото” за Хумберто Матурана, световноизвестен чилийски учен, биолог и философ. „Това е дълбочинен и много интимен филм. От кинотеката в Сантяго ми казаха, че такива опашки за документален филм не помнят. Последния път се е случило нещо подобно на филма „Рим” на мексиканеца Алфонсо Куарон, носител на оскар”, споделя режисьорът. С любимата му Лили живеят в голяма семейна къща на 30-40 минути от центъра на Сантяго, в район с много зеленина. Лили прави документално кино, след това става директор на една филмова школа към университет, където двамата с Иван преподават 20 години. В момента е пенсионирана, подготвя един авторски документален филм и си гледа внучето. На Коледа ще отпразнуват 4-тия рожден ден на „слънчицето в семейството”, внука Кирил, кръстен на именития си дядо. Дъщерята Майтия Милена вече е на 37 години и е модна дизайнерка. От 97-ма година Иван не си е идвал в България. Тъй като през цялото време работи на свободна практика, често го задържат проекти в региона на Латинска Америка. „Много ми се ходи в родината. Там има отворени страници, които трябва да прелистя – да отида на гробовете на баща ми, баба ми и майка ми; да се видя със сестра ми отново, с племенницата ми, с братовчедите. Трябва да обходя отново някои места. Знам, че всичко е много променено. Трябва да го преживея. Иска ми се това да стане скоро, още тази или следващата година”, споделя с вълнение режисьорът. Музиката е в кръвта Фамилията Цибулка е с изключителни заслуги за културното ни развитие. Иван Вацлав Цибулка, дядото, на когото е кръстен, е чешки виолончелист и музикален педагог, който пристига в България през 1900 г. Свири в Гвардейския оркестър, а по-късно е първият виолончелист в оркестъра на Народна опера. През 1901 г. основава един от първите струнни квартети в България, а през 1908 г. е съосновател на Българска оперна дружба, днес Националната опера и балет. През 1924 г. е съосновател и на Българската народна филхармония (днес – Софийска филхармония) и дълги години е неин председател. До 1934 г. е преподавател в Държавното музикално училище и Държавната музикална академия.  Бабата на Иван – Мара Маринова Цибулка, е оперна певица и музикален педагог, професор в музикалната академия. Баща му Кирил Цибулка е един от най-големите ни композитори на филмова музика. Негова е музиката във филми като „Бариерата”, „Бялата одисея”, „Войната на таралежите”, „Звезди в косите, сълзи в очите”, „Черните ангели”, историческия сериал „Златния век”… Майката на Иван – Петрана Ламбринова, е известна оперна певица и актриса в Музикалния театър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.04", "title": " Чилийската фиеста на Иван Цибулка\t"}
{"url": "https://trud.bg/%d1%81-34-%d0%bf%d0%be%d0%b2%d0%b5%d1%87%d0%b5-%d0%b7%d0%b0%d1%8f%d0%b2%d0%bb%d0%b5%d0%bd%d0%b8%d1%8f-%d0%b7%d0%b0-%d0%bf%d0%be%d0%bc%d0%be%d1%89%d0%b8-%d0%b2-%d1%88%d1%83%d0%bc%d0%b5%d0%bd%d1%81/", "text": "Само през първия месец от старта на кампанията за прием на документи за енергийни помощи в Регионална дирекция “Социално подпомагане”-Шумен са приети 6 064 заявления. За същия период на м.г. молбите са били 4 521. Скокът с 34% се дължи на разширения обхват според новата нормативна уредба. Освен това тази година повече хора ще имат право на подпомагане за топло през зимата. 2 059 души вече са получили одобрение, каза директорът на дирекцията Мартина Драгнева. 130 са отказите, направени от социални служители. 93,18 лв. месечно се полагат на одобрените. Помощта е за пет месеца и така те ще получат 465,90 лв. Увеличението на пенсиите няма да доведе до отпадане на хора от подпомагане, приходите ще бъдат редуцирани според времето на подаване на документите, коментират социални служители. Молби се приемат до 31 октомври. Миналата година в Шуменско са били одобрени за подпомагане 8 674 домакинства /от 10 370 подали заявления б.а./, а 1700 са получили отказ.", "date": "2019.08.04", "title": " С 34% повече заявления за помощи в Шуменско"}
{"url": "https://trud.bg/%d1%81%d0%bb%d0%b0%d0%b1-%d1%82%d1%80%d1%83%d1%81-%d0%b2-%d1%81%d0%be%d1%84%d0%b8%d1%8f/", "text": "Слабо земетресение е регистрирано на територията на София в 17.11 ч. Това показва справка на сайта на Националния институт по геофизика, геодезия и география към Българската академия на науките (НИГГГ). Трусът е бил с магнитуд 2.5 по Рихтер. Епицентърът е на дълбочина 20 километра в северозападната част на града.", "date": "2019.08.04", "title": " Слаб трус в София"}
{"url": "https://trud.bg/%d0%bc%d0%be%d1%82%d0%be%d1%80%d0%b8%d1%81%d1%82-%d0%b7%d0%b0%d0%b3%d0%b8%d0%bd%d0%b0-%d0%bd%d0%b0-%d0%bf%d1%8a%d1%82%d1%8f-%d0%bb%d0%be%d0%b2%d0%b5%d1%87-%d1%81%d0%be%d1%84%d0%b8%d1%8f-%d1%81%d0%bd/", "text": "Моторист загина пред погледа на пътуващи на пътя Ловеч-София около 13:30 ч. Трагедията стана в близост до ловешкото село Голец, видя репортер на „Труд“. Според свидетели, вероятната причина за катастрофата е неправилна маневра за изпреварване в насрещното платно на лек автомобил. Снимки: Цветан Томчев От пътната агенция съобщиха, че отсечката е временно затворена за движение. Обходният маршрут е през Голец. Трафикът се регулира от „Пътна полиция“.", "date": "2019.08.04", "title": " Моторист загина на пътя Ловеч-София (СНИМКИ)\t"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%b0%d0%bd-%d0%b3%d0%b0%d0%b2%d1%80%d0%b8%d0%bb%d0%be%d0%b2-%d0%b4%d0%be%d0%b1%d1%80%d0%be%d1%82%d0%b2%d0%be%d1%80%d0%b5%d1%86%d1%8a%d1%82/", "text": "Ако някой ден започнем да почитаме не само героите, познати от книгите и портретите по стените, но и съвременниците, които градят бъдещето ни като народ и държавата, в пантеона на днешните пазители на живота и вярата ни сред първата редица ще бъде проф. Иван Гаврилов. Високият мъж с фигура на кален воин и пламък на духовник в очите е един от най-добрите хирурзи онколози в България, спасил стотици, вероятно и хиляди животи. Но и отличен познавач и пазител на българската история и дарител, помогнал за възстановяването на десетки храмове, войнишки паметници и читалища и подкрепил много млади хора да завършат образованието си и да открият пътя си. Накъдето и да тръгне човек, винаги трябва да го водят пламъчетата на човещината и родолюбието, за да има животът му смисъл и полза за него и другите, смята проф. Иван Гаврилов. С тези съвети на майка си Величка – обичана и уважавана учителка, той тръгнал през седемдесетте години на миналия век към науката от родното си село Василовци в Северозападна България, завършил Природоматематическата гимназия в Михайловград и Висшия медицински институт в София. Тези заръки следва и днес, когато вече е едно от светилата на медицината в България, професор със специалности „гръден хирург, онколог и мамолог”. И вече 12 години – началник на Торакална клиника в СБАЛ по Онкология. „За да стана лекар основна вина има майка ми. Тя ме насочи към тази професия, а после идеята се оформи в мен. Да помагаш на здрав човек е относително лесно, но да помагаш на страдащ човек е трудно”, признава професорът. От години той прави по около 400 операции годишно. А пациентите, които лекува не само със скалпела, но и с грижи и съвети, го наричат „уникален специалист и човек” и „чудо”. От земята на родния Северозапад тръгват и почитта и усилията за съхраняването на българската историята и вяра, споделя проф. Гаврилов. Още като дете бъдещият медик се впечатлявал от разказите за хайдути и за героизма на войниците ни по фронтове. От баба си научил и за саможертвата на прадядо си Марко, загинал през 1916 година при Дойран, в офанзивата на Чеган. „За мен този човек е пример. Знаел, че отива на гибел, но тръгнал в атака и казал, че, ако остане, някой ден ще го е срам от децата му”, разказва професорът. Портретът на дядо Марко стои на видно място до иконите в кабинета му. И макар че е корав мъж и всеки ден е в битка със смъртта, заговори ли за подвизите на българските войници, в очите му блясват сълзи. От години хирургът възстановява и финансира изграждането на войнишки паметници в селата и градовете в Северозапада и в цяла България. За някой от тях лично е донесъл и пръст от лобните им места. Помага и за възраждането на черкви, читалища и училища. Грижата му за старите храмове, тръгнала пак от родното му село Василовци, спомня си лекарят. През 1999 г. там му гостувал писателят Николай Хайтов, негов близък приятел, с когото влезли да разгледат строения през 1824 г. храм „Св. Георги”. Но видели прах, разрушения и немара. „Хайтов ме погледна с неговите безкрайни сини очи и с укор каза: „Как сте допуснали тази светиня да стигне дотук?”. И аз дадох обет да я възстановя…”, разказва хирургът. И спазил думата си, помогнал за възраждането на стария храм, а после продължил да подкрепя хората по села и градове да възстановяват черкви, манастири и читалища. И днес финансира строежи на параклиси, дарява икони, плаща издаването на книги и фолклорни концерти за празници на градове и села. И го прави тихо, не за слава. Дарил е средства за възстановяването на паметника на богинята Диана в Монтана и на Голямата базилика в Плиска. Помага хората да не забравят вярата и корените си, които им дават сили да вървят напред. Имаш ли вяра и надежда – ти си спечелил всяка битка, убеден е професорът. С най-голяма радост обаче големият хирург помага на деца и ученици. Дарил е средства в над 20 училища за стипендии на даровити младежи, но с условие – не само да са показали отличен успех, но и обич към България. Защото без образование и почит към родното, човек няма ориентир и опора в този голям и объркан свят. И в медицинската си дейност, и в грижите си за паметта и вярата проф. Иван Гаврилов е като апостол – обикаля цяла България, среща се с хора, проучва легенди и истории, помага и окуражава. Въпреки огромната му натовареност всеки месец отваря кабинети по градове, преглежда десетки жени и не само поставя диагнози и насочва към лечение, но и на крак изнася лекции за онкологичните заболявания, за начините да бъдат открити и излекувани. „За мен добрия човек не може да е добър само в определена част от деня или година, или само на работа. Трябва да е добър във всичко и навсякъде…”, смята лекарят.  Заради грижите му за здравето на хората и родолюбивите инициативи проф. Иван Гаврилов е получил много отличия – почетен гражданин е на Монтана, носител на почетен знак на Несебър, на наградата на Карлово. Мисия „Букурещ” Една от последните инициативи на проф. Иван Гаврилов е популяризирането сред младите хора на българските места в столицата на Румъния Букурещ. „По време на Възраждането в Букурещ има над 25 000 българи – търговци, книжовници, революционери. Те изграждат над 100 черкви, четири хана. Цели улици и квартали са свързани с българската история и дух. Но държавата ни не прави нищо за опазването им. Затова реших да изпращам деца на екскурзии там, да видят българските светини, да ги запомнят и разказват за тях, споделя проф. Гаврилов. С финансовата му помощ по българските места в Букурещ вече са минали ученици от Силистра, Тутракан и Чипровци. И е издадена книгата „Букурещ отблизо. По пътеките на българските възрожденци”. За него Прави чуждата болка своя Прославяме Бога за това, че сред нас имаме човек като проф. д-р Иван Гаврилов. Дълбоко уважаваме неговия личен пример на съвършена отдаденост на своето призвание да прави чуждата болка своя и да дава всичко от себе си за облекчаването и излекуването с Божията помощ на тази болка у човеците.Изключително много ни радва това, че наред със своята голяма професионална ангажираност проф. Гаврилов активно участва в живота на Видинска епархия. Дълбокоблагодарни сме за неговото щедро дарителство, с което той е спомогнал за възстановяването и благоукрасяването на множество църкви и манастири в епархията.     Н. В. Пр. Видински  митрополит Даниил Истински перфекционист  Проф. Гаврилов е истински перфекционист в работата си. Полага големи грижи за своите пациенти и винаги ме е впечатлявал с персоналното отношение към всеки болен, към всеки медицински случай. Неговите интереси извън медицината не са по-малко значими. Считам го за добротворец в бяла престилка, който късче по късче възкресява историята ни.       Проф. д-р Виктор Златков – акушер-гинеколог, онколог, ректор на МУ-София Има особен блясък в очите  Иван Гаврилов е човек, който, когато говори за България, за саможертвата на българите, има особен блясък в очите… Той е истински родолюбец. Изключителен човек, който не е забравил откъде е тръгнал. Гордея се, че стойностен човек като него е почетен гражданин на Монтана.     Златко Живков –  кмет на Монтана Поддържа екипен дух в клиниката Проф. Гаврилов е човек изцяло отдаден на професията си. Ако има в България специалист, който най-добре разбира рака на млечната жлеза – това е той. Поддържа екипен дух в цялата клиника. Изключителен професионалист, на който може да се разчита и към когото се обръщат за помощ и пациенти, и колеги. Проф. Д-р Георги Калайджиев – началник отделение по гръдна хирургия", "date": "2019.08.04", "title": " Проф. Иван Гаврилов – Добротворецът"}
{"url": "https://trud.bg/%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%81%d0%ba%d0%b8%d1%8f%d1%82-%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%82-%d0%be%d1%82%d1%81%d0%bb%d1%83%d0%b6%d0%b8/", "text": "На седмата неделя след Петдесетница, Негово Високопреосвещенство Старозагорският митрополит Киприан отслужи Божествена св. Литургия в църквата „Св. Йоан Рилски Чудотворец“, по-известна като Потопената църква, предаде  . Църквата е съградена през 1891 година в село Запалня, което се заличава с указ през 1965 г., заради строежа на язовир „Жребчево“. Последната служба там е на 28 април 1963 година, когато се венчава синът на поп Драган Стойков, Стойко Стойков, който днес не скри вълненията си, че храмът оживява след 56 години. „Ние дължим огромна благодарност и поклон пред паметта на всички онези хора, които положиха душата си за този храм, които дадоха своята мъдрост и живот, на енорийския последен свещеник, който обслужваше това село, което вече е запустяло. Много от тях вече са покойници, но са и много тези, които все още помнят извършеното за защита на православната ни вяра. Как да я съхраним? Само тогава, когато ние я съхраняваме в себе си, може да я предаваме на идното поколение, което ще продължи делата на нашите предци, в устоите на вярата, надеждата и най-вече в любовта. Така, както този храм толкова години не се поддаде на водите, беше ожитворен от хора и от богослужение, нека нашата вяра бъде толкова силна и вдъхновяваща, та да ни укрепва, да бъдем ревностни православни християни, пазейки своя бит, своята вяра, съхранявайки народа ни като православен. Бъдете благословени!“, каза на стотиците миряни митрополит Киприан. Той благодари на всички, които помогнаха историческото събитие да се случи.", "date": "2019.08.04", "title": " Старозагорският митрополит отслужи литургия в Потопената църква"}
{"url": "https://trud.bg/%d1%81%d1%82%d0%b0%d1%80%d0%b8-%d0%bf%d1%83%d1%88%d0%ba%d0%b8-%d0%b3%d1%8a%d1%80%d0%bc%d1%8f%d1%85%d0%b0-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d0%b9%d0%be%d1%80%d0%b4%d0%b0%d0%bd-%d1%80/", "text": "Изстрели на  ловни пушки, някои на повече от век, отбелязаха  край Берковица наближаващата 90 годишнина от рождението на големия български писател и запален ловец Йордан Радичков. Пукотевицата под Северозападния Балкан бе част от традиционния вече конкурс „Старата пушка”,  който се организира от Ловно-рибарското сдружение „Сокол”  – Берковица. В местността „Кършията” крй село Гаганица се събраха близо 30 любители на старинните ловни оръжия и показаха уникални експонати, гордост за всеки световен музей.  Най-старото оръжие бе  шотландска викторианска пушка „Алекс Мартин” от края на 19 век, собственост на Димитър Джендов от София. А като най-екстравагантна бе отличена пушка „Винченцо Бернардели” с пълнител  от 1949 г. на Стоян Ангелов от Берковица. „Старите оръжия са не само красиви – истински произведения на изкуството, но и много добри въпреки възрастта си и точни оръжия. И това бе доказано от собствениците им в стрелба по панички”, каза секретарят на ЛРС „Сокол” Стоян Ангелов. Сред най-добрите стрелци бе Петър Петков от Монтана, който гърмя с легендарната ИЖ -27. А за най-млад участник в състезанието бе награден 6 годишният Велислав Шейнов с баща и майка ловци. Специална купа на името на Йордан Радичков бе връчена на Любомир Георгиев – председател на берковското ловно сдружение, което  навършва 125 години дейност. В чест на големия разказвач, летописец на Северозапада и легендите му Йордан Радичков , който през октомври щеше да навърши 90 години, ловците в  родния му край готвят още изяви, сред които са и ловни излети по местата, където той е крачил с пушка и приятели.", "date": "2019.08.04", "title": " Стари пушки гърмяха в памет на Йордан Радичков"}
{"url": "https://trud.bg/%d0%bd%d0%b0-%d0%be%d0%bb%d0%b8%d0%bc%d0%bf%d0%b8%d0%b0%d0%b4%d0%b0%d1%82%d0%b0-%d0%b8%d0%b7%d1%82%d0%b5%d0%b3%d0%bb%d1%8f%d1%82-%d1%81%d1%82%d0%b0%d1%80%d1%82%d0%be%d0%b2%d0%b5-%d0%b2-6-%d1%87-%d1%81/", "text": "В Токио ще полагат асфалт, поглъщащ слънчевите лъчи, благодарение на който температурите ще са с 8 градуса по-ниски в сравнение с обикновеното покритие. Това са само част от мерките на азиатците за справяне с жегата по време на олимпиадата догодина. Форумът е в разгара на лятото – от 24 юли до 9 август, когато се очаква термометрите да отчетат 35 градуса. Освен това някои стартове на открито, ще бъдат изтеглени още в 6 часа сутринта. А на всички спортни арени ще има огромни вентилатори и навеси, както и датчици за отчитане на температурата и влажността на въздуха. В града вече са монтирани също машини за разпръскване на водна пара. Ще има и мобилни медицински групи за бързо реагиране на пострадалите.", "date": "2019.08.04", "title": " На олимпиадата изтеглят стартове в 6 ч сутринта заради жегата"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d1%80%d0%b0%d0%bd%d0%b5%d0%bd%d0%b8-%d0%be%d1%82-%d0%b8%d0%b7%d0%ba%d1%83%d1%81%d1%82%d0%b2%d0%b5%d0%bd%d0%be-%d1%86%d1%83%d0%bd/", "text": "Китайски аквапарк  затвори „басейн с изкуствено цунами“ след като неизправност в машината създаде масивна вълна, която нарани десетки плувци, съобщава CNN. Видео кадри, споделени в китайската социална мрежа Weibo, показват басейн, пълен с хора и ужасени наблюдатели, гледащи докато плувците са пометени от гигантската вълна. Инцидентът е станал във аквапарк в град Лонджин, близо до границата със Северна Корея. Общо 44 души са ранени, според здравните служби. Няколко местни служби са започнали съвместно разследване на трагедията, се посочва в съобщението. По предварителни данни причината за инцидента е била повреда в контролния агрегат за разпределение на мощността на вълновата машина. Отхвърлят се твърденията, че произшествието е причинено от „пиян служител“.", "date": "2019.08.04", "title": " Десетки ранени от изкуствено цунами в китайски аквапарк (ВИДЕО)"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bc%d0%b8%d0%bb%d0%b0%d0%bd-%d0%be%d0%b1%d1%8f%d0%b2%d0%b8-%d1%82%d1%80%d0%b0%d0%bd%d1%81%d1%84%d0%b5%d1%80%d0%b0-%d0%bd%d0%b0-%d0%b1/", "text": "Ръководството на „Милан“ официално обяви трансфера на Исмаел Бенасер от „Емполи“. Сделката за халфа е на стойност от 16 млн. евро, въпреки че сумата не бе обявена от един от двата клуба. Договорът на алжирския национал е за срок от 5 година. Заплатата на 21-годишният футболист ще бъде в размер на 1.5 млн. евро на сезон. През лятото Бенасер спечели Купата на Африканските нации и бе избран за играч на турнира. В същото време Дженаро Гатузо, бившият наставник в „Милан“, е пред договор с френския „Нант“. Тимът от френската Лига 1 изненадващо остана без треньор, след като часове преди приятелския мач с „Дженоа“ Вахид Халилходжич подаде оставка. Според сайта „Soccerlink“, „канарчетата“ вече са отправили оферта към Гатузо, който напусна „Сан Сиро“ в края на месец май.", "date": "2019.08.04", "title": " Официално: „Милан“ обяви трансфера на Бенасер"}
{"url": "https://trud.bg/%d0%bd%d0%be%d0%b2%d0%b0-%d0%b0%d1%82%d1%80%d0%b0%d0%ba%d1%86%d0%b8%d1%8f-%d0%b2-%d0%b0%d0%b2%d0%b8%d0%be%d0%bc%d1%83%d0%b7%d0%b5%d1%8f/", "text": "В Авиомузея на летището в Бургас има нова атракция – тренажор за тестване на пилоти. Таксата за използване на уреда е 4 лева за минута и половина, или 90 секунди. Тренажорът действа на принципа на жироскопа, който се използва за стабилизиране и поддържане на курса в плавателни съдове и самолети. Той тества усещането за равновесие и ориентация.", "date": "2019.08.04", "title": " Нова атракция в Авиомузея"}
{"url": "https://trud.bg/%d1%87%d0%b5%d1%80%d0%bd%d0%be%d0%bc%d0%be%d1%80%d0%b5%d1%86-%d1%81%d1%82%d0%b0%d0%bd%d0%b0-%d0%bd%d0%b0-100-%d0%b3%d0%be%d0%b4%d0%b8%d0%bd%d0%b8/", "text": "Футболен клуб Черноморец (Бургас) навършва днес точно 100 години. Най-старото активно спортно дружество в морския град е учредено на 1-и август 1919-а година от войници от 24-и Черноморски на Н.В. Царица Елеонора полк, участници в Първата световна война. И клубът получава името си от това на военното формирование. Предложението за име на клуба е на един от учредителите Стефан Илич, който става и неговият първи председател. Почти веднага Черноморец (Бургас) се превръща в най-силното спортно дружество в града и до 1944-а година е свързан с четири исторически събития и за българския футбол. В Черноморец играе първият англичанин в България (Антъни Кендъл), Черноморец е сред финалистите на първото държавно първенство по футбол през 1924-а година, първият професионалист в България играе за Черноморец (привлеченият от Славия Димитър Манолов), а през 1937-а година при създаването на Националната футболна дивизия Черноморец отново е поканен. След като е унищожен от комунистическата власт, Черноморец бавно се възражда през 60-те години и набира сили, за да стане отново любимият клуб на Бургас. И в последствие много големи звезди на бургаския и българския футбол да направят име и да създадат история с екипа на акулите като легендарния нападател Тотко Дремсизов (112 попадения в „А“ група), Руси Гочев (трикратен шампион с Левски), отишлите си без време голови терминатори Владимир Стоянов и Иван Притъргов (шампион с ЦСКА и голмайстор на „А“ група с Ботев Пд), Валентин Делиминков (298 мача в „А“ група), Любомир Шейтанов, Дражо Стоянов, Ваньо Костов, Пейо Николов, Петър Младенов, Панайот Костов, Ивайло Коцев, Георги Маджаров, Николай Русев. Следващата генерация е наистина впечатляваща, като включва героят от САЩ’94 Златко Янков, участникът на Световно и на Европейско първенство Радостин Кишишев, записал 11 сезона по терените в Англия. Продукт на Черноморец е и най-успешният български треньор Димитър Димитров-Херо, единственият бургазлия водил националния отбор на страната, при това два пъти. След няколко години трудости, проблеми, днес Черноморец отново тръгва нагоре, по пътя към върховете, където му е отредена съдбата от неговото създаване. „Акулите“ са в Трета лига, но всички в клуба са крайно амбицирани за завръщане в професионалния футбол. И отново синият стадион Черноморец да бъде любимо място на бургазлии. Юбилейният мач по случай 100 години Черноморец ще се проведе на 4-и август (неделя) от 18.00 часа и ще противопостави бургаските легенди срещу футболните звезди на България. Час по-рано започва церемонията по награждаването на заслужилите ветерани, футболисти и деятели.", "date": "2019.08.04", "title": " „Черноморец“ стана на 100 години"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%bf%d1%80%d0%b0%d0%b2%d0%be-%d0%b4%d0%b0-%d1%81%d0%b5-%d0%b7%d0%b0%d1%81%d0%b0%d0%b6%d0%b4%d0%b0%d1%82-%d0%bd%d0%be%d0%b2%d0%b8-%d0%bb%d0%be%d0%b7%d1%8f/", "text": "Размерът на площите ще нараства с 1% годишно На етикета може да пише калориите Лозята за производство на винено грозде всяка година ще може да нарастват. Площта с лозови насаждения обаче ще се увеличава с не повече от 1% от общата площ на засадените лозя в страната към 31 юли на предходната година. Това гласи изцяло нов закон за виното и спиртните напитки, който е пуснат за обществено обсъждане. Възможността за разширяване на лозовите насаждения се дава с новите директиви на ЕС. От 2012 г. насам засаждането на нови лозя с винено грозде с търговски цели беше забранено по изискване на ЕС. Като право на засаждане имаше само, ако бъдат изкоренени стари лозя, или с експериментална цел. Всяка година в срок до 1 май директорът на Изпълнителна агенция по лозата и виното (ИАЛВ) ще определя срок за подаване на заявления за издаване на разрешения за нови лозови насаждения, който не може да бъде по-кратък от 30 дни, пише в новия проектозакон. Разрешенията за нови насаждения ще се издават не по-късно от 1 август и ще бъдат със срок на валидност от три години. Върху етикетите на спиртните напитки по желание ще може да се поставя информация за калориите, дали напитката има медали и отличия, къде е отлежавала и колко пъти е била дестилирана, пише в проектозакона. За водка, произведена от суровини от земеделски произход, различни от зърнени култури и/или картофи върху етикета задължително ще бъдат посочвани суровините, от които е произведена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.04", "title": " Дават право да се засаждат нови лозя"}
{"url": "https://trud.bg/%d0%ba%d0%b0%d0%bd%d0%b0%d0%b4%d1%81%d0%ba%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d0%bd-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d0%b8%d1%80%d0%b0%d0%bd-%d1%81%d0%bb%d0%b5/", "text": "Канадец с ирански произход успя да избяга от Иран, след като прекара в затвора 11 години, и се завърна в Канада. Саид Малекпур беше осъден на доживотен затвор заради създадена от него програма, която качва снимки в интернет, съобщава БГНЕС. Според иранските власти софтуерът е използван най-вече от порно сайтове на персийски език. Малекпур успял да избяга докато бил в „домашен отпуск“. Неговият случай е един от няколкото, при които в Иран са задържани иранци с двойно гражданство или чужденци с временно жителство. Говорителят на иранския съд Голамхосейн Исмаили заяви, че Саид е бил „в тридневен отпуск“. „Очевидно той е напуснал по незаконен начин“, посочва говорителят. Адвокатът на Саид заяви, че клиентът му е отпътувал за Канада през трета страна, без да посочва подробности. Програмистът беше арестуван през октомври 2008 година докато бил на посещение при болния си баща в Иран. Той твърди, че създаденият от него софтуер е с отворен код и е използван от други сайтове без неговото знание и разрешение.", "date": "2019.08.04", "title": " Канадски гражданин избяга от Иран след 11 години в затвора"}
{"url": "https://trud.bg/%d0%ba%d0%b0%d0%bf%d0%b8%d1%82%d0%b0%d0%bd%d0%ba%d0%b0%d1%82%d0%b0-%d0%bd%d0%b0-%d1%81%d0%b0%d1%89-%d1%81%d1%82%d1%80%d0%b5%d1%81%d0%be%d0%b2-%d0%bc%d0%b0%d1%87-%d1%81%d1%80%d0%b5%d1%89%d0%bd%d0%b0/", "text": "Невероятен битка с България, все още се опитвам да си поема дъх – заяви Джордан Ларсин, капитанка на волейболния тим на САЩ . – Беше стресов мач, в който срещнахме много трудности.  Нашите бяха на път да поднесат сензацията в Шрийвпорт, като поведоха с 2:1 на двукратните победителки в Лигата на нациите. Но домакините се окопитиха и успяха да обърнат резултата – 3:2 в олимпийска квалификация. Най-резултатна за „лъвиците“ пак бе Елица Василева с 24 точки. За домакините Ларсен заби 23.  „Страхотен мач за българките, а за Елица Василева знаехме, че е най-добрата – призна треньорът Карч Кирали. – Опитахме се да се справим с нея, но не ни се получи по най-добрия начин. В крайна сметка започнахме да измисляме нещата, беше трудно и бяхме изтласкани на ръба на загубата.“ Доволен от играта остана и наставникът Иван Петков, макар че изрази разочарование от изхода на срещата. „Бяхме добри и в защита, и в нападение – каза той. – Бяхме близо, но загубихме заради наглед малки неща.“ А според Василева опитът на американките се е оказал решават в този мач.  След победа и загуба нашите са втори, а снощи играха с аутсайдера Казахстан.", "date": "2019.08.04", "title": " Капитанката на САЩ: Стресов мач, срещнахме трудности срещу българките"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%b2%d1%8a%d0%b2-%d0%b2%d0%bb%d0%b0%d1%81%d1%82%d1%82%d0%b0-%d1%83%d1%87%d0%b0%d1%81%d1%82%d0%b2%d0%b0/", "text": "Председателят на ДПС Мустафа Карадайъ обвини БСП и ГЕРБ са свели до минимум своята чувствителност в случаите когато се лее ксенофобия и омраза от трибуната на Народното събрание, съобщават от пресцентъра на партията. По думите му, в централната изпълнителна власт участват хора, които Съвета на Европа оценява като фашисти. Мустафа Карадайъ присъства на официалното откриване на традиционния празник на община Борино, който се провежда под патронажа на кмета Мустафа Караахмед, където настоя за създаване на поминък в малките населени места. Карадайъ поздрави боринци и поднесе специалните поздрави от почетения председател на ДПС д-р Ахмед Доган. „Областният управител каза, че няма нищо по-добро от единението, защото разединението не води до нищо добро. Много е добре това да се говори в Смолянска област, но това нещо добре би било да се говори и в София. Преди два месеца минаха европейски избори, дълбок поклон родопчани, вие сте нашата гордост и го доказахте на изборите. Но след изборите видяхме Европа какъв пример ни дава – не допусна националисти, популисти, радикалисти да участват нито в разпределението на постовете в Европейската комисия, нито в разпределението на комисиите в Европейския парламент. И това е правилното. Европа го прави, защото защитава своите ценности и мото: Единни в многообразието. Но в нашата страна виждаме нещо друго. В централната изпълнителна власт участват хора, които Съвета на Европа оценява като фашисти. Те сеят омраза, разделение, ксенофобия. Освен тях, и ГЕРБ, и БСП сведоха до минимум своята чувствителност, когато се лее ксенофобия и омраза от трибуната на Народното събрание. С това трябва да се преборим в нашата страна, за да може освен инфруктурата в малките общини, трябва да направим така че да създадем поминък за да не обезлюдява Борино, Родопите, България“, каза Карадайъ. Той подчерта, че от 2 години ДПС има ясна програма за ускорено догонващо икономическо развитие на страната. „За съжаление, обаче сме сами, дори няма опити за диалог за дефиниране на приоритетите на страната, което е голям проблем за държавата и за бъдещето на нашите деца. Затова от тази трибуна трябва да кажем, че с управлението на местно и централно ниво трябва да бъдат ангажирани компетентни и отговорни хора, а не хора изпълнени с омраза. Заедно трябва да го преборим това в нашата Родина“, заяви Карадаъ.", "date": "2019.08.04", "title": " Мустафа Карадайъ: Във властта участват хора, които сеят омраза, разделение и ксенофобия"}
{"url": "https://trud.bg/%d0%b5%d0%bc%d0%b0-%d1%81%d1%82%d0%be%d1%83%d0%bd-%d1%81%d0%b5-%d0%bf%d1%80%d0%b5%d0%b2%d1%80%d1%8a%d1%89%d0%b0-%d0%b2-%d0%b7%d0%be%d0%bc%d0%b1%d0%b8/", "text": "Режисьор пак е Рубин Флайшър „Zombieland: Double Trap“ е заглавието на продължението на успешната хорър комедия „Зомбиленд“. Оригиналният филм излезе преди 10 години и стана любим на жанровите фенове. Сега за втората част се завръща оргиналният творчески екип в лицето на сценаристите Рет Рийз и Пол Уърник (към тях се присъединява и Дейвид Калахам), режисьора Рубин Флайшър и актьорите Джеси Айзенбърг, Ема Стоун, Уди Харелсън и Абигейл Бреслин. Според официалната информация действието на „Zombieland: Double Tap“ се развива около Белия дом като познатите ни герои ще се срещнат с нови колоритни оцелели (сред тях са героите на новите попълнения Аван Джогия, Зоуи Дойч и Разрио Доусън) и трябва да се справят с много нови видове зомбита, които са еволюирали през изминалото време от първия филм (режисьорът Флайшър ги нарича „T-800 зомбита, които са по-силни, бързи и трудни за убиване“). Но най-вече, те трябва да се изправят пред промените в тяхното импровизирано семейство.", "date": "2019.08.04", "title": " Ема Стоун се превръща в зомби\t"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%b8%d0%b7%d0%bc%d1%8a%d0%ba%d0%bd%d0%b0-%d0%bf%d0%be%d0%b1%d0%b5%d0%b4%d0%b0%d1%82%d0%b0-%d0%be%d1%82-%d0%b2%d0%b5%d1%80%d1%81%d1%82%d0%b0%d0%bf/", "text": "Световният шампион Люис Хамилтън постигна седми триумф на пистата „Хунгароринг“ за Гран при на Унгария от Формула 1. Интригата в надпреварата бе до последните три обиколки. Дотогава лидер беше Макс Верстапен (“Ред Бул”), който спечели и полпозишъна. Но гумите на холандеца започнаха „да издишат“. А пилотът на „Мерцедес“ неспирно бе близо до него в позиция на атака и очакваше подходящия момент, който дойде в края. Верстапен завърши втори, а в последната обиколка Себастиан Фетел (“Ферари”) изпревари съотборника си Шарл Льоклер и се настани на третата позиция. За Хамилтън това е осма победа за сезона. Преди лятната ваканция шампионът е на върха с 251 т. във временното класиране. След него е финландецът Валтери Ботас (188), а тройката допълва Верстапен (180). Стартът бе важен за Лудия Макс. В договора на холандеца с тима има клауза, според която след първата половина от шампионата той трябва да е минимум трети във временното класиране. Ако е по-назад, той ще има право да разтрогне контракта си с „биковете“. Преди дни бащата на пилота Макс Верстапен е вечерял с шефа на „Мерцедес“ Тото Волф, което стана повод за спекулации, че синът може да премине в тима на „сребърните стрели“.  Следващият старт е в Белгия на 1 септември.", "date": "2019.08.04", "title": " Хамилтън измъкна победата от Верстапен"}
{"url": "https://trud.bg/%d0%bc%d0%b0%d0%b3%d1%83%d0%b0%d0%b9%d1%8a%d1%80-%d0%b2%d0%b7%d0%b5-%e2%84%965-%d0%bd%d0%b0-%d0%be%d0%bb%d0%b4-%d1%82%d1%80%d0%b0%d1%84%d0%be%d1%80%d0%b4/", "text": "Хари Магуайър официално е футболист на „Манчестър Юнайтед“. Бранителят, привлечен за 85 млн. паунда от „Лестър“, пристигна в неделя на базата на „червените дяволи“ за медицински изследвания и подпис. Английският национал ще играе с №5 на „Олд Трафорд“. Според пресата на Острова, Магуайър ще прибира по 190 000 паунда на седмица в новия си тим. Шумната сделка го превърна в най-скъпия защитник в света. В топ 5 попадат още Върджил ван Дайк от „Ливърпул“ – 75 млн. паунда, Лукас Ернандес („Байерн“) – 68 млн., Матиас де Лихт в „Ювентус“ (67.5 млн.) и Аймерик Лапорте от „Манчестър Сити“ – 57 млн. от британската валута.", "date": "2019.08.04", "title": " Магуайър взе №5 на „Олд Трафорд“"}
{"url": "https://trud.bg/%d0%bb%d0%be%d0%ba%d0%be-%d1%81%d0%be%d1%84%d0%b8%d1%8f-%d0%bf%d0%be%d1%81%d0%b2%d0%b5%d1%82%d0%b8-%d0%bf%d0%be%d0%b1%d0%b5%d0%b4%d0%b0-%d0%bd%d0%b0-%d1%88%d0%bf%d0%b0%d0%b9%d0%b4/", "text": "Ръководството на „Локомотив“ (София) посвети победата с 3:0 над „Ботев“ (Гълъбово) на покойния Васил Методиев – Шпайдела. Легендарният бивш футболист и треньор на „железначарите“ почина преди седмица на 84-годишна възраст. На поклонението в сряда пък присъства изпълнителният директор на „червено-черните“ Бойчо Величков, а също и собственикът Иван Василев.  „Победа в чест на големия Васил Методиев“, се казва в кратко съобщение на клуба.  А едно от попаденията в двубоя от Втора лига реализира 15-годишният Валентин Николов. Талантът вкара след премерен удар от границата на наказателното поле в края на първата част. Разгромът над домакините оформиха Димитър Георгиев и Неманя Иванов. В класирането „железнирачите“ вече са шести. В събота тимът на наставника Младен Додич гостува на „Пирин“ в Благоевград в мач от 4-ия кръг на втория ни ешелон.", "date": "2019.08.04", "title": " „Локо“ (София) посвети победа на Шпайдела"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b2%d0%bd%d1%83%d1%88%d0%b5%d0%bd%d0%b8%d0%b5%d1%82%d0%be-%d1%87%d0%b5-%d0%b1%d0%be%d1%80%d0%b8%d1%81%d0%be%d0%b2-%d0%b5-%d0%bd%d0%b0%d0%b9-%d0%b3%d0%be%d0%bb/", "text": "„Лесно се гради фалшив образ, когато имаш коментатори и медии под ръка. Но именно защото е фалшив, този образ може много бързо да бъде сринат. Внушението, че правителството води успешна външна политика, а Борисов е най-големият дипломат на Балканите беше опровергано от думите и действията на самия Борисов“. Това написа във фейсбук лидерът на БСП Корнелия Нинова. Той ни вкара в дипломатически скандал със Сърбия за Косово, със Северна Македония, наричайки президента и премиера северномакедонци, а сега и с Румъния, обвинявайки румънските туристи за преносители на чумата, заявява Нинова. „Присъединяването на Западните Балкани към ЕС е един от най-силните приоритети, които имахме по време на председателството на Съвета на ЕС. Реализацията му изисква добросъседски отношения. Уви. Дипломацията е тънка работа и не е за всеки“, посочва лидерът на БСП.", "date": "2019.08.04", "title": " Нинова: Внушението, че Борисов е най-големият дипломат на Балканите беше опровергано от самия Борисов"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d1%80%d0%b8-%d1%81%d0%b5%d0%bb%d0%be-%d0%b3%d0%be/", "text": "Възстановено е движението по път I-4 в района на Голец, съобщиха от АПИ. Трафикът беше временно преустановен и пренасочен през обходен маршрут след , при която загина мотоциклетист.", "date": "2019.08.04", "title": " Възстановено е движението при село Голец\t"}
{"url": "https://trud.bg/%d1%80%d0%b5%d0%bf%d0%be%d1%80%d1%82%d0%b5%d1%80-%d1%81%d0%b5-%d1%85%d0%b2%d1%8a%d1%80%d0%bb%d0%b8-%d0%bf%d1%80%d0%b5%d0%b4-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d0%bf%d0%bb%d0%b0%d0%bc/", "text": "Камарата на архитектите иска независима проверка на терасата Прокурорската колегия на ВСС решава дали да го възстанови в Спецпрокуратурата Бившият шеф на КПКОНПИ Пламен Георгиев се оплака, че в неделя репортер на Би Ти Ви е изскочил пред колата му в желанието си на всяка цена да вземе интервю от него. Екипът дебнел Георгиев пред сградата на Нова телевизия след негово интервю за медията. Това е създало риск от сериозен инцидент, защото заради заплахи за живота от пет месеца Георгиев се движи с охрана от НСО. От медията настоявали бившият шеф на комисията „Антимафия” да каже дали ще даде съгласието си за независима експертиза от Камарата на архитектите на терасата на неговия апартамент. Георгиев обясни отказа си с това, че е бързал за рожден ден на сина си. „Не очаквах, че дългогодишен журналист би застрашил собствената си сигурност и тази на колегите си, преследвайки човек, който не се крие”, каза бившият шеф на КПКОНПИ в отговор до Би Ти Ви. „Удивен съм, че публична личност като мен, може да бъде причаквана по подобен начин… като укриващ се от закона престъпник”, пише още Георгиев. Прокурорската колегия на Висшия съдебен съвет днес ще разгледа молбата му да бъде върнат на работа в Специализираната прокуратура. Той бе спецпрокурор само четири месеца през 2011 г., а след това бе назначен за зам.-министър на правосъдието. В сряда той подаде оставка, след като изчака да приключат проверките срещу него от април тази година по скандала с терасата на жилището му. Междувременно Камерата на архитектите поиска да се направи независима експертна проверка на сградата в която се намира имотът на бившия шеф на КПКОНПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.04", "title": " Репортер се хвърли пред колата на Пламен Георгиев (обзор)\t"}
{"url": "https://trud.bg/%d0%b1%d0%be%d1%80%d0%b8%d1%81-%d0%b1%d0%be%d0%bd%d0%b5%d0%b2-%d0%b2%d0%b1%d0%b5%d1%81%d0%b8-%d0%b3%d0%b5%d1%80%d0%b1-%d0%b7%d0%b0%d1%80%d0%b0%d0%b4%d0%b8-%d0%bc%d0%b5%d1%82%d1%80%d0%be%d1%82%d0%be/", "text": "Според управляващите трамваят не е алтернатива От ГЕРБ се противопоставиха на мнението на кандидата за кмет на столицата от „Спаси София” Борис Бонев, че развитието на метрото трябва да спре след завършването на третата линия и предвидените отклонения към „Люлин” и „Слатина”. „Да спрем строителството на метрото е равносилно на това да спрем развитието на града ни и да загърбим усилията, които се полагат толкова години за това София да се развива като европейска столица”, коментира общинският съветник от ГЕРБ Зафир Зарков. В публикувания от Бонев „План за София” е изразена тезата, че метрото е скъпо и столицата не е толкова голяма, за да има подземна железница до всички квартали. Зарков напомни, че така нареченото скъпо метро се оценява от Европейската комисия като един от най-успешните транспортни проекти в ЕС и затова е финансирано от нея с 80%. Бонев смята, че градската управа трябва да се фокусира върху изграждането на обособени бързи трамвайни трасета, като приоритет е това по бул. „Т. Каблешков”. „ Предлаганото трасе е част от строителната програма на София и в момента се отчуждава, но не може да замести метрото”, подчерта Зарков. В своя публикация той се обърна към Бонев с думите: „Управлението на София не е детска играчка с копче „спираме” – „пускаме”.", "date": "2019.08.04", "title": " Кандидат-кметът на „Спаси София“ ще спира строежа метрото\t"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%bf%d1%80%d0%b5%d0%b2%d0%b5%d0%b6%d0%b4%d0%b0-%d0%b1%d0%b5%d0%b6%d0%b0%d0%bd%d1%86%d0%b8-%d1%81%d1%80%d0%b5%d1%89%d1%83-6600-%d0%b5/", "text": "Трафикантът заловен мокър и кален край бензиностанция Районна прокуратура в Петрич внесе в съда обвинителен акт срещу рецидивист за трафик на нелегални мигранти. Обвиняемият Г. Т. от село Беласица имал вече пет присъди за нарушаване на държавната граница и незаконно превеждане на чужденци през нея. Според прокуратурата все още неизвестен на разследването мъж се свързал с Г. Т. и му казал да отиде в Гърция, от където да вземе четирима иракчани. Чужденците по-рано били настанени в бежанския лагер „Дивата“, след залавянето им от полицията в южната съседка. Били им издадени документи за бежанци, но те искали да стигнат до Германия. Било им обещано извършването на тази „услуга“ срещу сумата от 6600 евро на човек. През април нашенецът взел мигрантите от Солун и с кола пристигнали до границата на Гърция с България. Около 4 ч сутринта преминали през река в района на 19 граничен репер и на зазоряване стигнали до с. Кулата. В канал за напояване на обработваеми площи, обвиняемият с жестове обяснил на чужденците да го изчакат, за да намери автомобил, с който да продължат за Румъния. През това време граничари заловили иракчаните. Трафикантът им пък бил спипан с мокри дрехи и кални обувки на бензиностанция до село Чучулигово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.04", "title": " Рецидивист превежда бежанци срещу 6600 евро"}
{"url": "https://trud.bg/%d1%81%d1%82%d1%80%d0%b5%d0%bb%d0%b5%d1%86%d1%8a%d1%82-%d0%b2-%d0%b4%d0%b5%d0%b9%d1%82%d1%8a%d0%bd-%d0%b1%d0%b8%d0%bb-%d0%bd%d0%b5%d1%83%d1%82%d1%80%d0%b0%d0%bb%d0%b8%d0%b7%d0%b8%d1%80%d0%b0%d0%bd/", "text": "Стрелецът в Дейтън, щата Охайо, е бил неутрализиран по-малко от минута след началото на нападението си, в което има девет убити и 27 ранени, съобщи кметицата на града Нан Уейли, предаде БТА. „Първите полицаи, озовали се на местопроизшествието, са обезвредили нападателя за по-малко от минута. Впечатлена съм от геройството на нашата полиция“, каза Уейли. Тя съобщи, че 15 от 27-те ранени са изписани от болница. Четирима от ранените са в тежко състояние, а един е в критично, заявиха медицински източници. Нападателят е използвал автоматична пушка с пълнители с висок капацитет и е носел бронежилетка, уточни кметицата на Дейтън. По думите й, ако не е била светкавичната реакция на полицаите, „днес можеше да има стотици убити“. Довечера в града с население 140 000 души ще се организира бдение в памет на жертвите.", "date": "2019.08.04", "title": " Стрелецът в Дейтън бил неутрализиран за по-малко от минута"}
{"url": "https://trud.bg/%d0%bc%d1%8a%d0%b6-%d1%81-%d0%bf%d1%80%d0%b5%d1%80%d1%8f%d0%b7%d0%b0%d0%bd%d0%be-%d0%b3%d1%8a%d1%80%d0%bb%d0%be-%d0%be%d1%82%d0%ba%d1%80%d0%b8%d1%82-%d0%ba%d1%80%d0%b0%d0%b9-%d0%bb%d0%be%d0%b7%d1%8f/", "text": "Полицията разследва смъртта на млад мъж, открит с прерязано гърло в лозята на врачанското с. Ботуня. Трупът на 30-годишния Стоил Страхилов бил намерен в събота вечерта от негови приятели, които го издирвали. Мъжът излязъл от дома си в петък след разговор по телефона. Не взели със себе си нито телефона, нито документите си. След като не се появил цяло денонощие, баща му се обадил в полицията в Криводол. Приятели и близки на Стоил от селото започнали издирването му. Според запознати мъжът бил спокоен и неконфликтен човек, но напоследък бил депресиран. Той бил завършил право и работел в София във фирма за климатици. Криминалисти работят по две версии. Едната е, че Стоил е станал жертва на убиец. Другата е, че той сам е посегнал на живота си.", "date": "2019.08.04", "title": " Мъж с прерязано гърло открит край лозя"}
{"url": "https://trud.bg/%d0%b5%d0%b4%d0%bc%d0%be%d0%bd%d0%b4-%d0%bd%d0%b0%d0%b7%d0%b0%d1%80%d1%8f%d0%bd-%d0%b2%d0%b7%d0%b5-%d0%b1%d1%80%d0%be%d0%bd%d0%b7-%d1%81-%d1%82%d1%83%d1%88/", "text": "Едмонд Назарян грабна бронз на световното по борба за кадети в „Арена Армеец“. В малкия финал при 51-килограмовите на класическия стил талантът победи с технически туш за по-малко от 3 минути индиеца Аршад Аршад. Иранецът Сеид Лейвеси, от когото нашият загуби в полуфинала, ликува с титлата. Назарян е двукратен еврошампион, трети от Мондиал 2018 и европейските младежки олимпийски игри, но в кат. до 45 кг. А сега направи дебют при по-тежките.  В ъгъла на младия ни талант бе неговият баща Армен Назарян, двукратен олимпийск шампион.", "date": "2019.08.04", "title": " Едмонд Назарян взе бронз с туш"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d0%bd%d0%b0-%d0%b0%d0%bd%d0%b3%d0%bb%d0%b8%d1%8f-%d0%b1%d0%b8-%d0%ba%d1%80%d0%b0%d0%bb%d1%8f-%d0%bd%d0%b0-%d0%b5%d0%b2%d1%80%d0%be%d0%bf%d0%b0/", "text": "„Манчестър Сити“ спечели 97-то издание на Къмюнити Шийлд. Шампионът на Англия надви „Ливърпул“ с 5:4 след дузпи при 1:1 в редовното време. Фаталният пропуск за „червените“ от бялата точка направи Жоржиньо Вайналдум. На свой ред „гражданите“ бяха безпогрешни, за да сложат във витрината си пореден трофей под ръководството на Пеп Гуардиола. През изминалата кампания „небесносините“ завоюваха всичко възможно на Острова – титла, ФА Къп и Купа на Лигата.  Двубоят на „Уембли“ започна с ранен гол за „шумните съседи“. Още в 12-ата минута Рахим Стърлинг изведе „Сити“ напред след отлична атака на символичните гости. В същото време контузия получи Лерой Сане, а германският национал бе заменен принудително от Габриел Жезус, вкарал впоследствие победната дузпа във финала. Гуардиола пък получи първия си жълт картон като треньор след продължителни протести край страничната линия. В 57-ата минута удар с глава на Върджил ван Дайк срещна напречната греда, а след това тупна на голлинията зад Клаудио Браво. Повторенията обаче потвърдиха, че попадение няма. Само три минути по-късно и Мохамед Салах разтресе стълба на „Сити“. Малко след това Юрген Клоп извърши двойна смяна, пускайки в игра Наби Кейта и Жоаел Матип. И този ход се оказа успешен за ексцентричния специалист. Именно Матип направи 1:1 след удар с глава, вкарвайки мача в дузпи. Но финалът можеше да бъде различен, ако в заключителните минути на срещата „Ливърпул“ бе стигнал до нов гол. В даденото от съдията продължение Салах стреля с глава, прехвърляйки стража на „гражданите“, но Кайл Уокър изчисти в сетния миг със задна ножица. Секунди по-късно изстрел на Джарнан Шакири бе париран от Браво.", "date": "2019.08.04", "title": " Шампионът на Англия би краля на Европа"}
{"url": "https://trud.bg/%d0%b4%d0%b2%d0%b5-%d0%b4%d0%b5%d1%86%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81/", "text": "Четири автомобила са се нанизали един в друг в 18.25 часа по вътрешен път от Созопол в посока Приморско, близо до разклона за Равадиново. Пострадали са четирима души, от тях двама възрастни и две деца. Пътната отсечка остава затворена. Водачите, които пътуват към Южното Черноморие, да се придвижват по пътя Бургас-  Малко-Търново, с отбивка през Ясна Поляна към Приморско, призоваха от ОД на МВР. Втори алтернативен маршрут, който посочват от полицията е вътрешен път от Созопол през ВС „Дюни“, като може да се излезе на „Аркутино“и да се пътува към Приморско.", "date": "2019.08.04", "title": " Две деца пострадаха при верижна катастрофа в Созопол"}
