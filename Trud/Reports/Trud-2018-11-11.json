{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d0%b4%d0%b8%d0%b2%d0%b8%d0%b4%d0%b5%d0%bd%d1%82%d0%b8-%d0%bd%d0%b0-%d0%b3%d1%8a%d1%80%d0%b1%d0%b0-%d0%bd%d0%b0-%d1%81%d1%82%d1%80/", "text": "В сектора работят 250 хил. души Oпит за некоректно трупане на политически дивиденти се прави на гърба на строителния бранш, смятат от Камарата на строителите в България (КСБ). Браншовата организация изпрати писмо до директора на Европейската служба за борба с измамите (ОЛАФ) Виле Итала с искане за незабавна среща. На нея искаме да представим позицията си във връзка с разпространението от определени медии на подвеждащи, не отговарящи на истината информации, касаещи изпълнението на инфраструктурни проекти, финансирани с пари от европейските фондове, каза за „Труд” изпълнителният директор на Камарата на строителите инж. Мирослав Мазнев. „КСБ и фирмите, нейни членове, винаги са работили, спазвайки стриктно законите, като усилията ни са били насочени към създаване на честна и прозрачна конкурентна среда и ясни правила в бранша”, пише в писмото до ОЛАФ. В страната са регистрирани близо 5100 строителни фирми, в които работят над 250 хил. души. Конкурсите и обществените поръчки се провеждат съгласно българското и европейското законодателство и вярваме, че в страната съществуват институции, които работят добре и гарантират тяхната законност и прозрачност, посочват от Камарата. „С оглед наближаващите европейски избори, които през 2019 г. съвпадат с местните избори в България, ставаме свидетели на медийни атаки, зад които прозират политически интереси. Сайтове, наричащи себе си „разследващи”, а всъщност работещи на принципа на пощенската кутия, с неясно и непрозрачно финансиране, разпространяват фалшиви новини (fake news) срещу водещи строителни компании, изградили едни от най-мащабните инфраструктурни проекти, големи работодатели и данъкоплатци”, посочват в писмото. „Обвиненията срещу строителните фирми за некачествено изпълнение и непрозрачност на обществени поръчки прераснаха в обвинения за злоупотреби с евросредства, за да преминат всички граници и да достигнат до зловещата манипулация за връзка с убийство на млада жена, водеща на тв предаване. Въпреки бързата работа на следствените органи, довела до разкриването на това престъпление и задържането на извършителя негативният отзвук в международен план към страната ни бе огромен”, посочват от камарата. Кулминацията в тази груба манипулация настъпи с внасянето на т.нар „петиция за независимо разследване и замразяване на еврофондовете”, на сайта „Биволъ”. КСБ счита, че всички договори по европейските програми са реализирани законосъобразно и под контрола на българските и европейските институции. Нееднократно Камарата на строителите е декларирала желанието си за партньорство с ОЛАФ и намеренията си да противодейства на всички опити за злоупотреба и измами с европейски средства. В края на писмото Камарата изразява желание и готовност за съвместни инициативи, свързани с прозрачността при усвояването на европейските средства.   Искат оставки заради уронване на престижа Комисия за професионална етика разглежда жалбите „Искаме оставките на четирима депутати от БСП заради политическото говорене и уронването на авторитета на строителния бранш с необосновани внушения за корупция”, каза изпълнителният директор на Камарата на строителите инж. Мирослав Мазнев. Един от тези депутати е Елена Йончева. „Искаме г-жа Йончева да обясни къде е връзката корупция–качество. Когато искаш да ти дойде майстор и да ти направи банята и се получат някакви отклонения в качеството, има ли корупция? Недостатъци, свързани с качественото изпълнение има навсякъде по света. Но когато се говори за корупция и се увлича цял бранш с такива тежки обвинения, когато се говори преди да има каквито и да е доказателства – това уронва престижа както на бранша, така и на заетите в него хора. Вече станаха твърде много атаките срещу нас. Това влияе върху доверието от чуждите ни партньори”, заяви Мирослав Мазнев. Той допълни, че браншът все още не е получил извинение от президента Румен Радев за думите му след трагедията в Своге, които уронват престижа на целия отрасъл, както и че само той не е отговорил на поканата на Камарата за среща.  Изпълнителният директор на КСБ потвърди решимостта на организацията за протестни действия след 18 ноември срещу хора, които уронват престижа не само на бранша, а и на държавността, но остават ненаказани.   Поставят въпрос на премиера за G.P. Group Искаме среща и с премиера Бойко Борисов, каза изпълнителният директор на Камарата на строителите инж. Мирослав Мазнев. На срещата ще поискаме да ни се даде ясен отговор на какво основание е взето решение „Джи Пи Груп“ АД (G.P. Group) да бъде извадена от участие в проекти с европейско финансиране, продължи той. Според него, ако някой е нарушил определени закони трябва да се предприемат съответните действия. „Но когато се предприемат действия, те трябва да отговарят на законните основания”, заяви инж. Мазнев. Към Камарата на строителите има Комисия за професионална етика, в която постъпват различни жалби. Те се обсъждат в един широк състав, след което се вземат и съответните решения, обясни инж. Мирослав Мазнев. „Почти всички, които са ни питали, са останали удовлетворени от това, което е направила Камарата”, допълни той. В някои случаи е ставало въпрос и за корупция. Например кметът на столичния район „Младост” Десислава Иванчева беше спряла неоснователно разрешение за строеж и беше арестувана с обвинение, че са искали определени средства за да се придвижат документите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Политически дивиденти на гърба на строителите\t\t\t"}
{"url": "https://trud.bg/%d0%bb%d1%83%d0%ba%d0%be%d0%ba%d0%b8-%d0%b2%d1%8a%d1%80%d0%bd%d0%b0-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bd%d0%b0-%d0%b2%d1%8a%d1%80%d1%85%d0%b0/", "text": "„ Лудогорец“ се завърна на върха в класирането в Първа лига след трудна победа над „Берое“. „Орлите“ надделяха с 1:0, а в герой се превърна Джоди Лукоки, който отбеляза единствения гол в 81-ата минута. Конгоанецът се възползва от центриране отляво и изпревари с глава защитниците на гостите. Късното попадение спаси трите точки за тима на Антони Здравков, който не успя да създаде кой знае колко чисти положения въпреки стихийния натиск през целия мач. Срещата можеше да се развие още по-неприятно за домакините, ако в 22-ата минута реферът Радослав Гидженов беше отсъдил дузпа, след като Козмин Моци задържа за фланелката Мартин Райнов. Враца пък ликува с победа след 2000 дни в изгнание. Стадионът на „Ботев“ най-накрая получи „зелена светлина“, за да домаинства и триумф – 1:0 над „Дунав“. Бившият национал Валери Домовчийски вкара единствения гол и взриви 6000 души по трибуните. Досега „Ботев“ играеше домакинствата си на арената на втородивизионния съседски „Монтана“. „С едни гърди бяхме пред „Дунав“ в положенията и заслужихме победата“, радваше се треньорът Сашо Ангелов. „ Славия“ пък оцеля с домакинско 1:1 срещу „Локомотив“ (Пд) на националния стадион „Васил Левски“. Още в 17-ата секунда Анте Аралица се разписа за „смърфовете“. Бившият национал Илиян Мицански, който се завърна в българския футбол с екипа на „белите“, изравни в началото на второто полувреме.", "date": "2018.11.11", "title": " Лукоки върна „Лудогорец“ на върха"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bf%d1%83%d1%82%d0%b8%d0%bd-%d0%b5-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d0%bb/", "text": "Руският президент Владимир Путин съобщи пред журналисти в Париж, че е разговарял с американския си колега Доналд Тръмп в Париж на работния обяд в Елисейския дворец. Руският президент определи разговора като добър, отбелязва Ройтерс. Говорителят на Кремъл Дмитрий Песков каза, че двамата лидери не са имали възможност да водят обстоен диалог, а са се поздравили „на крак“ на обяда. След работния обяд Тръмп е напуснал Елисейския дворец, а Путин е отишъл на Международния форум за мира, посочи Песков. Той добави, че двамата световни лидери са си пожелали „до нови срещи“. Руският президент е разговарял с израелския премиер Бенямин Нетаняху, съобщи Песков, цитиран от Ройтерс. Това беше първата среща между двамата лидери, след като Израел свали руски разузнавателен самолет при въздушно нападение над Сирия. По-рано Путин заяви в интервю за руски медии, че Москва иска да поднови пълноценния диалог със САЩ за ключовия Договор за ликвидиране на ракетите със среден обсег, съобщава Ройтерс. Миналия месец президентът Доналд Тръмп заяви, че Вашингтон ще се изтегли от ключовия договор от епохата на Студената война, заявявайки, че Москва го нарушава. В отговор Русия предупреди, че ще предприеме ответни мерки. Путин каза, че няма да може да посети редакцията на руския телевизионен канал „RT“ в Париж, както планираше, заради трудното придвижване из града. „Исках да отида и искам да го направя. Но днес тук, в Париж, се намират 90 държавни и правителствени ръководители, достатъчно трудно е да се придвижвате из града, за да създаваме допълнителни проблеми на страната домакин“, заяви руският президент. Путин каза пред руската държавна телевизия „РТ“, че идеята не е нова, но че президентът Макрон я съживява. Това изказване рязко контрастира с реакцията на президента на САЩ Доналд Тръмп, който в туит нарече предложението на Макрон много обидно, напомня ДПА. В подновения си призив за европейска армия във вторник Макрон каза, че Европейският съюз трябва да е в състояние да се защитава от Русия, без да разчита на Съединените щати. Путин заяви, че е съвсем логично силен икономически съюз като Европейския да се стреми към независимост и суверенитет в сигурността и отбраната. Той нарече френското предложение „позитивен процес“ и каза, че позицията на Русия съвпада с френската по този въпрос. Според германската министърка на отбраната Урсула фон дер Лайен Европа вече е поела по пътя към изпълнение на идеята на Макрон, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Руският президент Путин е разговарял с колегата си Доналд Тръмп в Париж"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd-%d0%bd%d0%b8%d0%ba%d0%be%d0%bb%d0%be%d0%b2-%d0%be%d1%82%d0%bd%d0%be%d0%b2%d0%be-%d0%b5-%d0%b3%d0%bb%d0%b0%d0%b2%d0%b5%d0%bd-%d1%80%d0%b5%d0%b4%d0%b0%d0%ba%d1%82/", "text": "Йордан Мичев подаде оставка като временно изпълняващ длъжността главен редактор и остава на длъжността зам.-главен редактор, съобщиха от пресцентъра на БСП. Националният съвет откри процедура за избор на главен редактор – титуляр до края на януари и избра комисия за организиране на подбора с председател Иван Токаджиев. До избора на главен редактор, НС на БСП определи длъжността да се заема от Ивелин Николов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Ивелин Николов отново е главен редактор на в. Дума"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81%d0%b5-%d0%b2%d1%80%d1%8f%d0%b7%d0%b0-%d0%b2-%d0%b3%d1%80%d1%83%d0%bf%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%ba/", "text": "Камион се вряза в група протестиращи срещу цените на горивата на път край Благоевград, съобщи  . По-сериозно пострадало е едно момиче, което е със счупена ръка. Инцидентът стана на обходния път на блокирания от демонстранти Е-79. Шофьорът на камиона е задържан. След случилото се полицията разпръсна недоволните граждани и освободи пътя за движение. Е-79 остана затворен с часове, което предизвика километрично задръстване и напрежение между протестиращите и водачите на блокирани в тапата коли. Разрешението за протест на главния път изтече в 17.00 ч., след което от полицията съобщиха, че започват „специализирана операция по възстановяване на обществения ред“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Камион се вряза в група протестиращи край Благоевград (ВИДЕО)"}
{"url": "https://trud.bg/%d1%85%d0%b0%d1%88%d0%b8%d0%bc-%d1%82%d0%b0%d1%87%d0%b8-%d0%bf%d0%be%d0%bb%d1%83%d1%87%d0%b8%d1%85-100-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%be%d1%82-%d0%b4%d0%be%d0%bd%d0%b0%d0%bb/", "text": "Президентът на Косово Хашим Тачи съобщи в неделя, че държавният глава на САЩ Доналд Тръмп в събота вечерта е изразил 100-процентовата си подкрепа за постигането на договор между Прищина и Белград, предава македонският портал „А1 Он“. Косовските медии забелязват, че в „туийта“ на Тачи няма и дума за неговата идея за „корекция на границите“ със Сърбия, за което по-рано твърдеше, че има подкрепа от Вашингтон. „Снощи имах много добра среща с американския президент Доналд Тръмп. Той изрази 100% подкрепа за правно обвързващ договор между Косово и Сърбия. Благодарен съм за неговата лична и подкрепата на САЩ“, написа косовският държавен глава, който също участва в мероприятията по случай 100-годишнината от края на Първата световна война в Париж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Хашим Тачи: Получих 100% подкрепа от Доналд Тръмп за договор със Сърбия"}
{"url": "https://trud.bg/%d0%bd%d0%b0%d0%b9-%d0%bf%d0%be%d0%bb%d0%b5%d0%b7%d0%bd%d0%be-%d0%b5-%d0%b2%d0%be%d0%b4%d0%b0%d1%82%d0%b0-%d0%b4%d0%b0-%d1%81%d0%b5-%d1%8f%d0%b4%d0%b5/", "text": "Калифорнийски учени предупреждават, че изпитата вода може да „измие” от организма огромно количество витамини и минерали, а зеленчуците и плодовете по-добре насищат организма с течността, тъй като при поглъщането им тя се усвоява бавно и носи реална полза. Превръщаме се в „аквахолици” При раждането три четвърти от човешкия организъм се състои от течност, но към 50-те тя вече е половината от нашето тяло и то постоянно се нуждае от овлажняване, за да функционира нормално. С други думи, с възрастта ние постепенно „изсъхваме”. Приемането на по-големи количества вода освежава организма, благотворно се отразява на кожата, препятства стареенето, разнася хранителни вещества, регулира температурата и храносмилането, помага за прочистването от токсини. Все по-често хората се превръщат в „аквахолици”, като не се разделят с пластмасовата бутилка, констатира „Дейли мейл“. По думите на калифорнийски изследователи обаче е време да спрем крана и да започнем да ядем вода, а не да я пием. Проф. Хауърд Мурад, автор на книгата „Тайните на водата”, твърди, че правилното овлажняване се състои в това колко течност се задържа в организма, а не колко „протича” напразно през него. В пиенето на вода няма нищо лошо, но ако не се подобри способността на клетките да я абсорбират, тя отива направо в тоалетната, без да носи никаква полза. Изпивайки 8 чаши вода, ние просто си осигуряваме посещения в „двете нули”, без течността да е усвоена от клетките. Признаците на неефективен прием са подпухнали очи и глезени, подут корем. Специалистът обяснява, че „водата плува между клетките, заставяйки ни да се чувстваме вели, дебели и стари”. Важно е не толкова количеството, а качеството За едно денонощие е необходимо да употребяваме 1,5 до 3 л вода, но тази, която „ядем”, силно се различава от тази, която пием. По думите на експертите една четвърт от поетата през деня течност постъпва в тялото с храната. Дори хлябът я съдържа, но най-богати са плодовете и зеленчуците. Водата в тях е обкръжена от други молекули, които подпомагат по-лесното й усвояване в клетките и тя остава по-дълго в организма – така бавната абсорбция носи реална полза. В тези продукти се съдържат захар, витамини, протеини, минерали, които са необходими за нормалната работа на организма. Експертите препоръчват редовната им употреба, за да се предотврати развитието на различни заболявания – затлъстяване, тумори, сърдечни проблеми, депресивни разстройства. Както показват изследванията, 250 мл вода, съдържаща се в плодовете и зеленчуците, овлажняват организма два пъти по-ефективно, отколкото изпиването на чаша със същия обем. Знаем например, че краставицата съдържа 96,7% вода и 100 г от нея осигурява приблизително 100 мл течност. Но тази вода, за разлика от изпитата, се използва реално от организма, който получава и „бонус” от хранителни влакна и други полезни растителни вещества. Плодовете и зеленчуците, съдържащи много вода, като правило са нискокалорични и са идеални за диетата ви, освен това насищат и дълго не се изпитва чувство на глад. Най-добре е „водните” продукти да се подлагат на минимална термична обработка. Освен това е препоръчително да се набляга на зеленчуците, тъй като прекалената употреба на плодове крие опасност от повишаване нивото на захар в кръвта. Кои са рекордьорите Краставиците доставят 96,7% вода, здравословен източник са на витамини С и А и няма почти никакви калории. Само с процент отстъпват салатите и марулите, особено айсбергът. Свежият зеленчук е чудесен за всекидневното ви меню, нискокалоричен е и съдържа така необходимите фибри. Почти същото количество вода доставя и зелената част на целината. Водата в репичките е 95,3%, останалото е витамини С и В, фосфор, цинк. Това ги прави много полезни за поддържането на здрава коса, нокти, зъби.  Доматите съдържат 95% вода, също витамини А и С. Може да ги хапвате по всяко време, особено при диетични хранителни режими.  Зелените чушки са със съдържание на вода 93,9%, червените и жълтите имат около 92%. Те предлагат богат комплекс от витамините А, С, В, Р, Е, К плюс органични киселини, минерални соли, целулоза и пектини. Карфиолът съдържа 92,1% вода. 100 г от този зеленчук доставя приблизително 92 г вода, 2,5 г белтъчини, 0,3 г мазнини, 5 г въглехидрати, 1 г влакна. А енергийната стойност е едва 30 калории. В спанака има 92% вода. Той е един от най-полезните зеленчуци, доставя необходимите количества желязо, магнезий, калий и витамини от групата В.  Последни в класацията са плодове – динята и ягодите, съответно с 91,5% и 91% вода.", "date": "2018.11.11", "title": " Най-полезно е водата да се яде\t\t\t"}
{"url": "https://trud.bg/%d0%b4-%d1%80-%d0%b4%d0%b0%d0%bc%d1%8f%d0%bd-%d0%b8%d0%bb%d0%b8%d0%b5%d0%b2-%d0%b1%d0%b0%d0%b1%d1%85-%d0%b2%d0%b7%d0%b5%d0%bb%d0%b8-%d1%81%d0%bc%d0%b5-%d0%bd%d0%b5%d0%be%d0%b1%d1%85%d0%be%d0%b4/", "text": "Под контрол са нещата със случая на татул в спанака, взели сме необходимите мерки. Това каза директорът на Българската агенция по безопасност на храните (БАБХ) д-р Дамян Илиев пред БТВ. „Разбрахме, че има татул в спанака и сме взели необходимите мерки“, каза д-р Илиев. Той уточни, че първият случай на открит татул в спанака е на 31 октомври, а следващият на 5 ноември. Д-р Илиев уточни, че спанакът от въпросната фирма е възбранен. По думите му са проверени и други фирми и татул не е установен в спанака. По отношение на птичия грип д-р Илиев обясни, че историята на птичия грип в последните години навежда на мисълта, че не се вземат необходимите мерки за предпазване от заболяването от страна на фермерите. „За това бяха протестите пред Агенцията, защото ние искаме да се затегнат мерките, така че ако влезе птичи грип в една ферма, поне да не излезе от там и да зарази другите“, каза още д-р Илиев. Според него колкото по-дълго време едно огнище бъде оставено и се забавят мерките за неговото ликвидиране, толкова по-възможно е вирусът да бъде изнесен. „Прави се всичко възможно всичко да приключи много бързо“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Д-р Дамян Илиев, БАБХ: Взели сме необходимите мерки за открития татул в спанака"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d1%8a%d1%82-%d0%ba%d1%80%d0%b0%d0%b9-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%b8%d0%ba%d0%bb%d1%8e%d1%87%d0%b8/", "text": "Приключи протестът край Благоевград без инциденти. От полицията съобщиха,че организаторите са овладяли протестиращите и пътя за Гърция вече е отворен. От органите на реда са предприети действия по организация на движението. Пет часа и половина продължи блокадата на пътя край Благоевград. Над хиляда души се разбунтуваха срещу „социалното убийство на българския народ“,както заявиха организаторите на бунта. Гражданите затвориха шосето в 13,15 часа при полигона край Благоевград. „На хората им писна да бъдат лъгани, мачкани и унижавани от управляващите. Тук сме, за да ни чуят и да спрат социалното убийство на българския народ, да престанат да бъркат в джоба на най-бедните. Искаме да се преразгледа новият данък върху превозните средства, да се отмени проектонаредбата за увеличената застраховка „Гражданска отговорност“ и настояват заплатите на висшите държавни чиновници и народните представители да се обвържат с минималната работна заплата. Организаторът на протеста – Александър Стамболийски, председател на Съюза на транспортните работници, даде ултиматум на управляващите от една седмица, в която да се съобразят с исканията на хората, в противен случай ще се иска оставката на цялото правителство. Стотина петричани пък блокираха пункт Кулата и там също се образува километрична опашка, няколко граждани легнаха на ж.п.релсите в град Петрич и спряха движението на влаковете. Парализирани останаха за часове основни пътни артерии в региона. В Разлог над 200 души протестираха срещу предстоящо 20% увеличение на цената на водата в Пиринско и цените на горивата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Протестът край Благоевград приключи без инциденти след над пет часа блокада на пътя за Гърция"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d1%81%d1%8a%d0%be%d0%b1%d1%89%d0%b8-%d0%bd%d1%8f%d0%bc%d0%b0-%d0%b2%d1%80%d1%8f%d0%b7%d0%b0%d0%bb-%d1%81%d0%b5-%d0%b1%d1%83%d1%81-%d0%b2-%d0%bf/", "text": "Няма врязал се бус в протестиращите край Благоевград, станал е лек неволен инцидент при който бус превозващ болна жена е закачил леко със страничното стъкло лявата ръка на жена. Тя е прегледана от медици и е установено, че няма травма. Това съобщи полицията и опроверга съобщение от по-рано, че има бус, врязъл се в протестиращи и ранил жена. Бусът е управляван от мъж от село Церово, който се е притеснил за болната си майка и решил да заобиколи блокадата на протестиращите като е тръгнал да кара през тревните площи и ниви успоредни на пътя. При маневрата е станал лекият инцидент. Блокадата на пътя за Гърция край Благоевград падна след преговори. Над 5 часа бе затворена пътната артерия, а опашките от двете страни стигнаха до 20 километра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Полицията съобщи: Няма врязал се бус в протестиращи край Благоевград\t\t\t"}
{"url": "https://trud.bg/%d0%b5%d0%bd%d0%b8%d0%be-%d0%bc%d0%be%d1%80%d0%b8%d0%ba%d0%be%d0%bd%d0%b5-%d0%bd%d0%b0%d1%80%d0%b5%d1%87%d0%b5-%d1%82%d0%b0%d1%80%d0%b0%d0%bd%d1%82%d0%b8%d0%bd%d0%be-%d0%ba%d1%80%d0%b5%d1%82/", "text": "Двамата работиха заедно по „Омразната осморка” Легендарният италиански композитор на филмова музика Енио Мориконе навърши 90 години и влезе в заглавията с директна словесна атака срещу един от най-прочутите световни режисьори. В интервю за немския „Плейбой“ маестро Мориконе нарича Куентин Тарантино „кретен“ и определя филмите му като „боклук“. „Няма нищо оригинално в неговото творчество. Той не е никакъв режисьор. Само краде от другите. Не може да се сравнява с истинските велики холивудски майстори като Джон Хюстън, Хичкок и Били Уайлдър. Тарантино само претопля стари неща“, казва композитора. Двамата работиха заедно по „Омразната осморка“ на Тарантино преди три години. Въпреки влошените им отношения още тогава, те уж бяха заровили томахавките. Мориконе спечели „Оскар“ за музиката към филма, но явно лошите впечатления са били прекалено силни.", "date": "2018.11.11", "title": " Енио Мориконе нарече Тарантино „кретен“, а филмите му – „боклук“\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d0%b3%d0%bb%d0%b0%d0%b2%d0%b0-%d0%b1%d0%b5%d0%b7-%d1%81%d0%bf%d1%80%d0%b0%d0%b2%d0%b5%d0%b4%d0%bb%d0%b8%d0%b2%d0%be-%d1%80%d0%b0%d0%b7/", "text": "Без последователна визия за свързаността в науката, технологиите и образованието, пропастта между Източна и Западна Европа няма да бъде премахната. Европа се опитва да създава положителни примери за солидарност и свързаност, като минимизира социалните и икономически неравенства между Изтока и Запада, Севера и Юга. Независимо от направените усилия обаче, Югоизточна Европа все още изостава, особено по отношение на развитието на човешкия капитал. Това заяви президентът Румен Радев пред участниците в Парижкия форум за мир, след като участва в церемонията по отбелязване на 100 години от сключването на примирието, с което се слагат край на бойните действия през Първата световна война, съобщиха от прессекретариата на държавния глава. По думите на президента Радев кохезионните политики на Европейския съюз все още се проектират предимно в традиционни сфери като инфраструктура и селско стопанство, докато свързаността е фокусирана върху транспорта, комуникациите и енергетиката. Според държавния глава са необходими много повече проекти в областта на науката, технологиите и образованието, които да обединяват младите хора, особено от Югоизточна Европа. „На младите хора на Балканите трябва да бъде осигурена възможност за образование по най-високи стандарти и за присъединяването им към водещи научни екипи и изследвания, без те да напускат нашия регион“, категоричен беше Румен Радев. . „Да не забравяме, че Първата световна война започна на Балканите. Стабилизирането на региона, който продължава да подхранва противоречия и противопоставяне, е от първостепенна важност”, заяви още държавният глава. Пред участниците във форума българският президент представи идеята за изграждане на Международен институт за устойчиви технологии в Югоизточна Европа – автентичен регионален проект в областта на върховите технологии и науката, който се фокусира върху подобряването на живота и спасяването на човешкия живот. „Регионалният подход се изразява в изграждането на съвместна широкомащабна изследователска инфраструктура, която да води до високи резултати и научни и технологични дейности, които са конкурентоспособни и в международен план”, посочи Румен Радев. Проектът предвижда изграждането на Център за адронна терапия за изследване и лечение на тумори и био-медицински проучвания за региона на Югоизточна Европа. Освен оказването на животоспасяващо лечение, проектът предвижда институтът да привлече учени от държавите-членки и от цял свят, които да извършват научни изследвания. Успешното изпълнение на поставените цели ще позволи в бъдеще в Института да се правят и изследвания в областта на приложната ядрена физика. Президентът Радев подчерта, че за реализирането на проекта своята подкрепа вече са заявили водещи европейски институции в областта на науката, технологиите, образованието, както и в областта на адронната терапия, физиката на ускорителите на елементарните частици и онкологията. Сред тях са Европейската организация за ядрени изследвания, която изразява готовност да предостави технологии и техническа подкрепа и Международната агенция за атомна енергия за обучаване на кадри. За осигуряване на необходимото финансиране на проекта се очаква подкрепа от страна на европейските фондове. През месец януари т.г. в България се състоя първата среща на Управляващия комитет за създаването на института от всички подкрепящи проекта страни от нашия регион. Подготвен е и меморандум за разбирателство, който да бъде подписан от министър-председателите на държавите-участнички. „България има активна роля като движещата сила за осъществяването на този проект”, изтъкна още държавният глава и коментира, че страната ни има всички предпоставки именно на нейна територия да се разгърне този институт с научно-приложен център. Румен Радев посочи още, че за разлика от своите съседи от Западните Балкани, страната ни е пълноправен член на ЦЕРН с утвърдени традиции и опит в ядрената наука. „Самият факт, че държавите на Балканите се обединяват около такъв проект, показва, че регионът вече преодолява негативното си наследство. Самата философия, че някои цели ще се постигнат само чрез сътрудничество, е вече част от регионалната политическа култура”, подчерта още в изказването си на Парижкия форум за мир президентът Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.11", "title": " Държавният глава: Без справедливо разпределение на научния потенциал пропастта между Западна и Източна Европа няма да бъде заличена\t\t\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b7%d0%b0-%d0%b3%d0%be%d1%80%d0%b5%d0%bd%d0%b5-%d0%bd%d0%b0-%d0%b3%d1%83%d0%bc%d0%b8/", "text": "Откриха 4 огнища за боклук в “Красна поляна” Столичната община ще настоява парламентът да създаде възможност нарушителите, които горят на открито гуми, кабели и други отпадъци да бъдат съдени, съобщиха пред “Труд” от управата в София. Тази замърсяваща въздуха дейност да стане престъпление, се предвижда в предложение, което общинарите подготвят, за да бъде внесено от депутати. “Административните санкции срещу тези нарушения нямат възпираща роля на практика, затова настоявам парламента да разгледа възможността за търсене на наказателна отговорност”, каза столичният кмет Йорданка Фандъкова. Сега за тази дейност се глобява с фиш за 50 лв. или с акт, който може да бъде обжалван. Актът в зависимост от нарушението и от това дали е за гражданин или фирма варира от 100 лв. до 20 000 лв., но досега не налагана най-високата санкция, обясниха от Столичния инспекторат. През уикенда те откриха в “Красна поляна” 4 огнища за горене на гуми на открито. През зимата мобилен екип ще реагира на сигнали за палене на боклук. Софиянци могат да предават безплатно гуми на 13 площадки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Съдят за горене на гуми\t\t\t"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%b5%d0%bd-%d1%80%d1%8a%d1%81%d1%82-%d0%b2-%d0%b7%d0%b0%d0%b5%d0%bc%d0%b8%d1%82%d0%b5-%d0%b7%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d0%b8/", "text": "По-рядко теглят суми над 1 млн. лв. Банковото кредитиране за граждани постигна рекорден ръст. В рамките на година заемите за домакинствата са нараснали с над 284,4 хил. броя и в края на септември достигат 2,915 млн. броя, сочат данните на БНБ. Това е ръст от 10,8%. Общата сума на отпуснатото от банките финансиране за домакинствата се увеличава с 9,7%, или с 1,895 млрд. лв. и в края на септември е над 21,419 млрд. лв. Това е много бързо нарастване на банковите кредити на фона на резултатите за 2017 г., която приключи дори с минимален спад в броя на кредитите за домакинствата, а общата сума на отпуснатото на хората банково финансиране нарасна с 6%. Според редица експерти този голям ръст се дължи на трансформиране на бързи кредити в банкови заеми. Като причината за това са по-ниските лихви на банките, както и агресивната им политика да привличат клиенти. Това донякъде се потвърждава от два факта. Първо, има значителен ръст на най-малките банкови заеми в размер до 1000 лв. И второ, според последните данни на БНБ за бързите заеми, през второто тримесечие на годината те се свиват с 418,4 млн. лв., или с 14,7%. Трансформирането на бързи заеми в банкови обаче е само една от причините за бързия ръст на кредитирането. Само през второто тримесечие на годината банковите заеми се увеличават с над 257 хил. броя, а общият размер на банковото финансиране за гражданите нараства с над 1 млрд. лв. Това е над два пъти повече от свиването на бързите заеми за същия период. Освен това най-голям ръст в банковото кредитиране се отчита не при отпускането на малки суми, а при сравнително големите заеми в размер между 100 хил. и 250 хил. лв. За година те нарастват с 18,2% до 25,2 хил. броя, а общата отпусната с тях сума се увеличава с 545 млн. лв., до 3,622 млрд. лв. В резултат тези заеми вече имат дял от 17% от цялото банково кредитиране за домакинствата. Толкова големи заеми най-често хората взимат за покупка на имот. Брокерите на имоти потвърждават, че все по-голяма част от жилищата в страната се купуват на кредит. Като много сделки стават със 100% банково финансиране, без новите собственици да са вложили техни налични средства в имота. Прави впечатление обаче, че намаляват заемите за граждани със суми над 500 хил. лв. и над 1 млн. лв. От юли до септември заемите на стойност между 500 хил. и 1 млн. лв. намаляват с 49 броя и достигат 628 броя. А тези над 1 млн. лв. намаляват с 32 до 290 броя.   Едрият бизнес движи пазара При малките фирми има спад Големите компании движат пазара на банковото кредитиране, става ясно от данните на БНБ. В рамките на година големите корпоративни кредити за суми над 1 млн. лв. са нараснали с 201 броя и в края на септември те са 5062 броя. Общата отпусната чрез тях сума се увеличава с 1,108 млрд. лв. до 23,8 млрд. лв. Оказва се, че на големите фирми в страната се дължат над 88,4% от от цялото увеличение на банковото кредитиране за бизнеса, което в рамките на година е в размер на 1,253 млрд. лв. Увеличени при бизнес кредитите в рамките на година има и при отпускането на суми в размер до 1000 лв., както и над 250 хил. лв. При заемите за фирми между 1000 лв. и 250 хил. лв. обаче има спад. Оказва се, че докато големите компании взимат кредити и инвестират в дейността си, средният и по-малък бизнес ограничава взимането на заеми за да разшири дейността си, въпреки ниските лихви. Което показва, че бизнесът в страната се движи с две различни скорости – големите компании постигат добри резултати, но при малките ситуацията е различна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Рекорден ръст в заемите за граждани\t\t\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0-%d1%84%d0%b8%d1%80%d0%bc%d0%b0-%d1%80%d0%b0%d0%b7%d0%ba%d1%80%d0%b8%d0%b2%d0%b0-700-%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%b5%d1%81/", "text": "Германска компания ще разкрие 700 нови работни места в района на Русе. Това стана ясно на среща на зам.-министъра на икономиката Александър Манолев с ръководството на компанията “BADER GmbH & Co. KG” в Службата ни по търговско-икономически въпроси в Берлин. Те са в топ 3 в света на компаниите за автомобилен интериор, а клиенти са им водещи автомобилни производители като BMW, Mercedes, Audi и др. Компанията планира да обособи фабрика у нас за луксозно покритие на автомобилни седалки и щамповане на елементи, като целта им е да стартират производство през втората половина на 2019 г. При пълна заетост предприятието ще осигури 700-800 работни места. Автомобилостроенето е сред най-бързо развиващите се сектори на българската икономика. “В него работят над 50 хил. души”, каза зам.-министър Манолев. “BADER” са един от най-старите и авторитетни производители на автомобилен интериор в света. Те имат над 11 300 служители на пет континента.", "date": "2018.11.11", "title": " Германска фирма разкрива 700 работни места\t\t\t"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d1%82%d1%80%d1%83%d0%b4%d0%b0-%d0%b7%d0%be%d1%80%d0%bd%d0%b8%d1%86%d0%b0-%d1%80%d1%83%d1%81%d0%b8%d0%bd/", "text": "Стимулация за майките да се връщат по-бързо на работа “Очакваме указания от Европейската комисия (ЕК) за това дали да премахне правото на годишен платен отпуск за периода на майчинството, съобщи зам.-министърът на труда Зорница Русинова. Повод за коментара й е искането на бизнеса времето, през което работникът е бил в родителски отпуск, да не се взема предвид при изчисляване на полагаемия годишен платен отпуск. От националните работодателски организации се позоваха на решение на Съда на ЕС, че отпускът за отглеждане на малко дете не се признава за трудов стаж, който дава право на платена почивка. “Политиката на правителството е да стимулира майките да се връщат по-бързо на работа, а не да ги санкционира”, обясни Русинова по повод искането за намаляване на периода на платено майчинство.", "date": "2018.11.11", "title": " Зам.-министърът на труда Зорница Русинова за родителския отпуск: Чакаме указания от Брюксел"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d1%81%d0%b5%d0%bb%d0%be-%d0%bc%d0%be%d0%bc%d1%87%d0%b8%d0%bb%d0%be%d0%b2%d1%86%d0%b8-%d0%be%d1%81%d1%82%d0%b0%d0%b2%d0%b8-%d1%82%d1%80%d0%b8-%d1%81%d0%b5%d0%bc/", "text": "Стотици жители на родопското село Момчиловци се включиха в гасенето на пожар, който остави три семейства без дом, съобщиха от кметството. Огънят е избухнал тази нощ в триетажна къща, като два от етажите са спасени благодарение на помощта на доброволците от селото. Пожарът е лумнал на третия етаж на къщата на фамилия Костадинови, предполага се, че огънят е тръгнал от запален комин. Камбанен звън известил жителите за пожара, след което за гасенето му се включили стотици доброволци. Пожарната кола от Смолян пристигнала 30 минути след подаване на сигнала на тел. 112. Огнената стихия е унищожила покрива и третия етаж, а първите два етажа са необитаеми заради просмуканата вода от гасенето. Обитателите на къщата са настанени временно при роднини. Поредният инцидент показа отново необходимостта да има противопожарна кола в Момчиловци, коментира кметът Сийка Суркова. По думите й пожарникарски автомобил вече е предоставен за родопското село, но доставянето му на място се бави от Община Смолян заради тежки процедури около регистрирането на екип доброволци. Момчиловци ще обяви още утре дарителска акция за събиране на средства за възстановяване на къщата на фамилия Костадинови, уточняват от кметството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Пожар в село Момчиловци остави три семейства без дом"}
{"url": "https://trud.bg/%d0%ba%d0%b5%d0%b9%d1%82-%d0%bc%d0%b0%d1%80%d0%b0-%d0%be%d0%b1%d0%b8%d1%87%d0%b0%d0%bc-%d0%b4%d0%b0-%d0%bf%d1%80%d0%b0%d0%b2%d1%8f-%d0%bf%d0%b0%d0%ba%d0%be%d1%81%d1%82%d0%b8/", "text": "Мразех училището Ню Йорк е моят град Гледам да се храня здравословно, но ми е много трудно да се откажа пържените картофки. Това ми е любимото нещо. Все пак човек живее само един път Помня, че всяка вечер оставях бележки на възглавниците на моите родители с надписа: „Моля помогнете ми да си намеря агент!”. Тогава бях само на 13 години Кейт Мара е едно от най-сладките и сексуално атрактивни актьорски явления в американското кино за последните години. Тя е сестра на звездата Руни Мара и наследничка на богати индустриални родове в САЩ, които притежават популярни спортни отбори в страната. Кейт започва своята кариера рано и се ориентира към модната индустрия и теътъра. Тя позира и рецитира, вдъхновява фешън средите с разкошното си тяло и възбужда публиката в на “Бродуей” с изпълненията си в популярни спектакли. След като постига успех на тези полета тя окончателно се ориентира към киното и телевизията. Играе в “Къща от карти” и “24”. Привлича вниманието върху себе си с изяви в “Американска хорър история”, “Превъзходство”, “Фантастичната четворка” и други известни заглавия. Кейт Мара е смятана за една от най-перспективните и привлекателни млади екранни звезди. – Кейт, от години Холивуд активно участва в политическия процес, а звездите все повече приличат на активисти. Как Вие оценявате този процес и бихте ли се определили като част от политическия ангажирания шоубизнес пейзаж? – Не се интересувам от политическите конфронтации и не искам да съм част от тях. Знам си домашното, следя какво става и се информирам за събитията и явленията в страната и по света. Знам, че гласуването е отговорност и давам своя вот на хора, за които смятам, че го заслужават и които аз лично уважавам. Но извън това никога не съм била част от политическия свят. – Как бихте описали живота на една актриса, която от много рано е ангажирана с публични артистични изяви? – Все още изпитвам страст по своята работа, но определено мотивацията ми като малка беше огромна. Аз бях едно дете, което пристъпваше в този мистичен и магически шоубизнес свят и нямах търпение да открия всичко за него. Никой в моето семейство не се беше занимавал с актьорска игра преди и моите родители просто си нямаха идея как могат да ми помогнат в това ново и предизвикателно пътешествие. Помня, че всяка вечер оставях бележки на възглавниците на моите родители с надписа: “Моля помогнете ми да си намеря агент!”. Тогава бях само на 13 години. В крайна сметка нещата при мен проработиха и смятам, че тази висока първоначална мотивация ми помогна невероятно много. – Вие сте смятана за една от най-атрактивните млади актриси. Как поддържате добрата си форма? – Спорт, режими, хубава храна. Гледам да се храня здравословно, но ми е много трудно да се откажа пържените картофки. Това ми е любимото нещо. Все пак човек живее само един път. И по принцип не бих искала да бъда от хората, които са подвластни твърде много на мнението на околните. Но това важи и за хората, които са прекалено добри към теб и на всяка цена искат да те накарат да се почувстваш по-добре. Дори и когато губиш. Понякога ми се иска да ошамаря подобни персонажи. Гледам да имам активен и пълноценен, ползотворен живот. Да балансирам ангажиментите с хубавите неща. Грижа се за формата си от малка. Мразех училището, но обичах да спортувам, да репетирам и да играя. – С Вашето минало в модните среди, Вие продължавате да сте търсена за професионални фотосесии. Как бихте определили личната си естетика? – Това по-скоро другите трябва да определят. Знам, че мои близки ми посочват, че съм обсебена от розовия цвят. Много е интересно. Розовото по принцип го мразя, но някак си все става така, че слагам нещо розово. Майкъл Корс ми изпрати една розова рокля и аз веднага си я облякох. Беше прекрасна. Но в същото време аз продължавам да мразя розовото и през цялото време си казвах – “защо всъщност нося това?” – Доволна ли сте от развитието на филмовата си кариера? – Ако преди десет години ми бяха казали, че днес ще се намирам, където се намирам, щях да бъда доволна. На точното място съм. Доста съм щастлива. Но винаги търся нещо ново и качествено. Иска ми се да направя нещо откачено за роля. Да изляза извън зоната си на комфорт. Обичам да правя пакости. – Какво е отношението Ви сега към театъра? – Преди години исках да играя само в театъра. Постоянно се обаждах на моите агенти с молба да ми намерят нещо на “Бродуей”. Но истината е, че в един момент вече няма особено голям избор там. И започнаха да ми уреждат телевизионни прослушвания. – Какво мислите за Холивудския лайфстайл? – Не съм много в час с него. Ню Йорк е моят град. Когато прекарам твърде много време на друго място и започва да ми стана некомфортно и да ми се иска да си се върна у дома. Мразя като се озова в Лос Анджелис по време на футболния сезон. Ню Йорк може просто да се събудиш и всичко си идва на мястото. Лично аз съм от хората, които обичат да нямат план. Ежедневието ми понякога е много еднообразно. Или съм в някое кино или съм вкъщи да готвя. Е, не точно да готвя защото не съм особено способна в кухнята. Обикновено каня приятели в нас, които за разлика от мен могат да готвят и те правят нещо вкусно. Домошарка съм, въпреки че нямам нищо против вечерните излизания. Но не си падам по клубове и шумни пространства. Обичам да ходя на кино. Тъмният салон е моето място. – Какви роли търсите сега? – Винаги съм искала да участвам в красиви костюмни филми. В пищни исторически драми. Но по принцип не избирам по жанр, а гледам индивидуалните характеристики на ролята. Дали третира тема, която ми е интересна и нова за мен. Режисьорите също са важни. – Вие сте от хората, които не обичат да говорят за личния си живот… -Да държиш личния си живот далече от прожекторите на публичността е възможно най-умното нещо за един актьор. А при мен дори не се случват толкова интересни интимни неща. В крайна сметка каквото и да правя ми става скучно и отново започва да ми се работи.", "date": "2018.11.11", "title": " Кейт Мара: Обичам да правя пакости\t\t\t"}
{"url": "https://trud.bg/%d0%b1%d0%be%d0%b6%d0%b0%d0%bd%d0%b0-%d0%ba%d0%b0%d1%86%d0%b0%d1%80%d0%be%d0%b2%d0%b0-%d0%b1%d0%b8%d1%85-%d1%81%d0%b5-%d1%81%d0%bd%d0%b8%d0%bc%d0%b0%d0%bb%d0%b0-%d0%b7%d0%b0-%d0%bf%d0%bb/", "text": "Сега е времето на силните жени Още не сме дорасли за истинско женско царство С удоволствие бих осиновила дете и съм си мислила за това – Божана, ти беше сред най-емоционалните и откровени участници във “Вип брадър”. Мислиш ли, че хората успяха истински да те опознаят и промени ли те с нещо това шоу? – Ако искаш да си публична личност, трябва да позволиш на хората да влязат във всичките ти кътчета, дори и в тези, които са най-нелицеприятните. Само така те могат да те познават истински, а не да виждат някаква фалшива фасада, която е красива, напудрена, усмихваща се и говореща само праведни и верни неща, а като се прибере вкъщи тегли по една дълга псувня на всички, сипва си една ракия, разкопчава горното копче на панталона си и пребива жена си например. Иначе шоуто не ме е променило по никакъв начин, но беше уникално изживяване, защото срещнах интересни хора, както и много примери за хора, с които не искам да имам нищо общо в бъдеще. – Какво направи най-напред на свобода?  – Отидох да се напия с приятели, но не стигнах до повръщане, като в шоуто, въпреки че се раздадох на максимум. Три дена не съм се прибирала вкъщи, но се видях със семейството и с баба ми, която много обичам. Тя ми направи баница, ядох си лютеница и изобщо, правих същите неща, които по принцип щях да правя и без да съм влизала. Веднага след излизането ми имах и гадже ден, който посветих на приятеля ми. – Какво ти предстои сега? – Най-интересното около мен е това, че в момента с моя приятел, който напусна света на рекламата, за да започнем нещо собствено заедно и сега с него отваряме агенция. Тя ще се казва – “Сик джус” и откриването й ще бъде на 24 ноември в центъра на София. На партито сме поканили международни диджеи и огромна група истински значими международни инфлуенсъри. Агенцията ни ще e насочена само към храната и нейната роля като свързващо звено между различните браншове. – Освен комплименти, получаваш ли и критични коментари за представянето си? -Не съм получила почти никакви критики, освен от някакви хора, които ми писаха – говедо, как можа да си покажеш циците?! (Смее се.) С удоволствие показвам едни натурални, красиви цици в национален ефир и така повече хора да се замислят за стойността на натуралните цици! – А би ли показала натуралните си форми и в “Плейбой”? – Да, бих се снимала! – Как си обясняваш, че в сезона на женското царство, на първите четири места са мъже? – Мога да отговоря брутално – живеем във времена, в които това да си силна жена бива олицетворявано с дефиницията – злобна, както се случи и в шоуто, а в същото време, имаме една група мъже – женчовци, но това бива представяно, като нещо уникално, феноменално и крайно интелигентно! Така че, хората сами да си правят извод, но аз смятам, че сега е времето на силните жени! – С какво според теб първото място спечели Наско Колев и как си обясняваш, че той, Стефан и Папи Ханс бяха класирани в челната тройка? – Брутална ли да бъда отново, или по-мека? Ако искаш пак да бъда брутална, ще кажа, че не искам да коментирам и давам дефиниции за абсолютно никой, но за мен подобен формат не се печели с това да кажеш 1000 думи на кръст и да спиш до 1 часа на обяд! Според мен, такъв формат трябва да се печели с размах – да могат хората да видят възможно най-много от теб. Наско е готино младо момче, избрал е да се посвети на една достойна за уважение професия, а това да направиш завой от света на шоубизнеса и да влезеш в медицината – респект! Моите наблюдения за него са, че е човек, който дори да има различно собствено мнение, лесно би го преиначил само и само да бъде с цялата група, за да е със стадото, а аз съм вълк-единак и не мога да имам толеранс към такива неща. – Петко ли беше твоят фаворит и какво ви сближи в този формат? – Да, Петко беше от готините хора в къщата, той е мъжкар и човек, който има готин поглед за живота. Тъпото е, че когато мъж и жена имат приятелство и винаги трябва да им бъде лепнат етикета на любовна история, а ние и двамата безкрайно много обичаме половинките си и въобще нямаше такова нещо зачекнато между нас, като тематика. Ето, това ме подразни, че като има приятелство между мъж и жена и то е обречено на провал, а когато има мъжко приятелство е геройство, солидарност и мъжкарство… – Какво ти беше най-трудно във “Вип брадър”, а в живота кога ти е било най-тежко? – Най-трудно ми беше да се удържа да не заколя някого! (Смее се.) А иначе ми е било най-трудно, когато трябваше да изградя живота си отново от нулата в друга държава, където нямаш помощта на мама и тате, а и аз не живея с родителите си още от 18-годишна възраст, когато се изнесох от нас и съм се оправяла с двете си ръце. Това ме е направило много силна личност и воин! – От какво се страхува такова мъжко момиче? – Сега например ме е страх, защото трябва да си извадя един зъб и да си сложа имплант в устата, страх ме е от физическата болка. Иначе нямам страхове и съм на принципа, че не трябва да се взимаш прекалено насериозно, защото така или иначе жив от този живот няма да излезеш! – Бил ли е животът ти на косъм? – През март миналата година ме блъсна кола в Холандия. Спомням си само момента, в който се съвзех, вдигнах главата си на улицата и видях, че нищо ми няма, а шофьорът на колата дойде и с огромно притеснение ме попита дали може да ми помогне с нещо… А аз тогава, просто видях, че си изпускам трамвая, станах и се затичах, а като го хванах, седнах вътре и си казах- Fuck, може би това е някакъв втори шанс! – Във “Вип брадър” видяхме твоя любим мъж – Николай и колко сте влюбени. С какво те спечели той и какво ти каза за представянето ти в къщата? – Първо искам да кажа, че не ми каза абсолютно нищо за представянето, защото аз мразя да бъда поредната, на която някой влиза вътре и й казва – гордея се ужасно много с теб, ти си нашия номер едно. Това са излишни неща за мен, важното е, че този човек си е направил труда да се покаже пред цяла България и да влезе вътре, защото аз му бях казала, че ако това се случи, искам да дойде и да ми каже нещо много смешно! Той го направи, но ми каза нещо крайно смешно и нецензурно, което не е за споделяне. (Смее се.) В такава ситуация няма нужда от думи, а просто да те прегърнат и да те целунат. В случая моето момче е номер едно и е уникален! Той е най-готиното момче, защото е истински и има стил – нещо, което много малко мъже в България имат. – Катето Евро каза, че ако е имала дъщеря би искала да прилича на теб. А ти замисляш ли се вече за семейство и деца? – Не се замислям и не го планирам, аз не съм от хората, които ще си кажат – сега до една година трябва да имам семейство и деца. Живея без очаквания и фиксации в главата си, защото ако имаш такива, то това е най-лесния начин да останеш разочарован накрая и вярвам в максимата – каквото-такова! Иначе с удоволствие бих осиновила дете, мислила съм си за това. В България много хора живеят за момента, в който ще се оженят – бялата рокля, трите деца – сигурно е много хубаво, но аз не съм от тях. Не се обръщам срещу никого с това мнение, но за мен всичко трябва да се случва спонтанно и да е пропито с реални емоции, а не само за да те види бабата булка! (Смее се.) Именно затова има ужасно много разводи и деца, които живеят в нещастни семейства. Децата трябва да бъдат отглеждани в безкрайно любяща и топла атмосфера, а не да виждат едни хора, които се карат за пари и затова кой ще пусне прахосмукачката или ще изхвърли боклука – аз такива неща не бих мога да допусна никога! – Най-лудото нещо, които си правила от любов? – Много е нецензурно, така че няма да го спомена! – Любовта на мъжа наистина ли минава през стомаха? – Да, оказа се, че минава доста! Моят приятел обича всичко, което съм направила аз и не мога да кажа конкретно, защото дори от една глава лук и от морков може да излезе невероятно нещо. Готвя му каквото има в хладилника, той е всеядно животно. – Ти си много емоционална и спонтанна, а кой е най-лудият и забавен човек сред приятелите ти? – Имам ужасно много луди и забавни приятели, като Владимир Стоев, например, който беше пиар на “Под прикритие” дълги години – уникален човек. Борко Чучков – още по-уникален човек, Рут Колева – още по-уникален човек, пожелавам й един ден да бъде номинирана за “Грами” и най-накрая да покаже нещо готино и стойностно от България. Приятелите ми са крайно готини, забавни и модерни хора и имат голям умствен капацитет, пожелавам на повече хора да имат такива приятели. – Кой е най-забавният слух, който си чувала за теб? – Това, че спя с ескимоси, че съм алкохоличка, страхотна хрумка беше и за това, че съм участвала в групови изпълнения – право в десетката, или това че съм се прибрала в България, за да се избавя от депресия. Също така, че тайно си мечтая за 10 пластични операции и че всъщност съм една незадоволена жена, или че си мия зъбите с киселина! – Кои са най-силните и най-слабите страни на българите според теб? – Силните са, че сме темпераментни и че в трудна ситуация, в чужбина например – българите са хитри, имат комбинативно мислене и успяваме да се откроим точно защото знаем две и двеста. Слабите са, че сме революционери на маса и хора, които тотално сме изгубили собствения си стил. Склонни сме да загърбваме мнението си, само и само да се сливаме с масата и няма ярко открояващи се личности, а като има такива групата се събира и ги обезврежда с камъни в ръце. – Какво си казваш в трудни моменти? – Я, се стегни, ма! (Смее се.) – В какво вярваш? – В себе си, в споделената любов, в добрите приятели, в силата на добрата храна и в това, че се живее само веднъж и може да няма утре и затова – живей, като за последно! – Любима мисъл? – Няма нищо по-хубаво от лошото време! Нашият гост  Божана Кацарова спечели третия сезон на популярното кулинарно реалити MasterChef и впечатли зрителите не само с готварските си умения, но и с артистичното си и темпераментно поведение. Тя е привлечена от сцената от малка, когато участва в детската работилничка за актьорско майсторство – „Хлапета”, ръководена от Ганета Атанасова. Паралелно с това Божана тръгва и на уроци по японски език, като те много й помагат след време, когато заминава за Холандия и е силно привлечена от японската кухня. В Амстердам обаче тя завършва мениджмънт на комуникациите. След дипломирането се занимава с бранд мениджмънт в киното, но същевременно продължава да мечтае за бъдещата й реализация, като кулинар и трупа опит в тази област. Участието й в MasterChef става по „вина” на нейната приятелка – актрисата Рая Пеева, която я записва, а Божана го спечели категорично.  ", "date": "2018.11.11", "title": " Божана Кацарова: Бих се снимала за „Плейбой“"}
{"url": "https://trud.bg/%d0%b1%d1%80%d0%b0%d1%82%d1%8f%d1%82%d0%b0-%d0%bb%d0%b0%d0%b7%d0%b0%d1%80%d0%b4-%d1%82%d1%8a%d1%80%d0%b3%d0%be%d0%b2%d1%86%d0%b8%d1%82%d0%b5-%d0%bd%d0%b0-%d0%b7%d0%bb%d0%b0%d1%82%d0%be/", "text": "  В ексклузивно интервю за вестник „Труд” от 2 октомври  . В интервюто Кулио заявява дословно: „Осемте най-богати семейства в света – Ротшилд, Морган, Рокфелер, Варбург, Кун-Льоб, Лазард, Голдман Сакс и Леман. Те контролират всичко. Те притежават всичко…” Музикантът все пак настоява, че гледната му точка може да се разглежда като една от многото теории на конспирацията. В серия публикации всяка събота, „Труд” разказва на читателите си кои са тези семейства. Наближавайки края на поредицата, която започнахме, вдъхновени от теорията на Кулио, трябва вече да е направило впечатление, че трактовката на рапъра на места издиша сериозно. Най-малкото от гледна точка на думата „семейства”, когато говорим за владетелите на световните финанси. Защото подобно на Кун и Льоб от миналата седмица, които само са оставили имената си върху едноименната банка, така и в случая с „Лазард”*, не е точно тази фамилията, която върти международната финансова инстиуция със 170-годишна история и в наши дни с 43 клона в 27 държави на шест континента. А централата й понастоящем се помещава на последните 14 етажа в небостъргача на „Рокфелер Плаза” номер 30 в Манхатън, заемайки включително прословутия кабинет 5600, където са били офисите на титуляра на сградата. Не но можем да виним рапъра Кулио, че не си проверява фактите, затова нека изчистим неяснотите. И да започнем отначало, за да стигнем и до днес. Банката „Лазард” тръгва от компанията основана от трима братя с това фамилно име – Александър, Лазар и Симон, френски евреи, произхождащи от региона на Алзас и Лотарингия. За ранния им живот се знае малко. Първите информации за братята Лазард са от 1848 г., когато вече имигранти в САЩ тримата основават компания за търговия с продукти от първа необходимост в Ню Орлиънс, щата Луизиана. През 1851 г. ги сполетява несполука и дюкянът изгаря в пожар. Към тримата Лазард се присъединява още един техен брат, Ели и заедно пренасят бизнеса в Сан Франциско. Насред голямата треска за злато в САЩ в средата на ХIХ век. Естествено предприемчиви хора, магазинът за стоки от първа необходимост, „Братя Лазард и сие” бързо се преориентира и към финансовите услуги. В следващите няколко години благодарение на устрема на десетки хиляди хора, тръгнали да търсят скъпоценния метал под калифорнийското небе, Сан Франциско започва да се разраства, а нуждите му да стават по-изтънчени – от палатки, лопати, сита и ботуши, вече се търсят коприни и луксозни стоки. През 1854 г. Александър Лазард се завръща във Франция и се установява в Париж, за да открие клон на семейното предприятие, което да подпомага централата във Фриско. За нуждите на златотърсачите Освен с вноса на модни дрехи и други луксозни стоки, „Братя Лазард и сие” започват да специализират в отпускането на кредити на редовни клиенти, съхраняване на депозити в злато и трансфер на средства от имигрантите златотърсачи към Стария свят. Роднини и близки от Франция пристигат на тълпи до степен вече да са видима общност на френските евреи от Алзас и Лотарингия в Калифорния. Един от тях – братовчед и бивш чирак във фирмата в Ню Орлиънс – Соломон Лазард, се заселва в Лос Анджелис и започва идентичен бизнес, който го издига до статута на един от най-авторитетните жители на града. Благодарение на него е изградена водопроводната мрежа на Ел Ей, част от която се ползва и до днес. Но най-амбициозен се оказва друг близък роднина – също братовчед на братята Лазард – Александър Вей, който пристига в Сан Франциско през 1855 г. И не се ползва с никакви привилегии, въпреки че се оказва изключително опитен що се отнася до сметките. Братята наемат „Александър-малкия” като обикновен счетоводител в дюкяна, чийто бизнес се е увеличил десетократно от началото през 1848 г. Американската гражданска война (1861-65) дава възможност на „Братя Лазард и сие” да направи голям удар с продажбата на текстил за униформите за войската на Севера и да се оттегли точно навреме от бизнеса с държавни поръчки през 1864 г., малко преди края на конфликта. По това време Симон Лазард също се е завърнал във Франция, за да помага на брат си. Централата в Сан Франциско е оставена под управлението на Ели, който същата година взема за равноправен партньор в бизнеса „Александър-малкият” Вей. Големият малък Александър Френско-Пруската война от 1870 г. и скъсването на контактите между Калифорния и континентална Франция принуждават Лазард да направят междинно представителство в Лондон, за да продължат с търговията със САЩ. Зад проекта и реализацията му стои Александър Вей. Който успява през 1875 г. да убеди братята Лазард, че с растящия протекционизъм в САЩ импорт-експорта ще става все по-губещ бизнес, докато банковото дело никога няма да е. И така на 27 юли 1876 г. в Париж е основана банката „Братя Лазард”, а всеки от съдружниците допринася с равен дял капитал от 3 млн. франка. Всички дела се управляват от Александър Вей в Сан Франциско, където клонът е открит на 11 септември същата година. Първият му клиент е Исак Кон, германски евреин от Бавария, по стечение на обстоятелствата за времето си един от най-богатите хора на Западния бряг на САЩ. През 1877 г. банков клон на „Братя Лазард” е открит и в Лондон, който се оказва един от най-успешните и в следващите няколко години през него е изградена мрежа от кореспонденти в Берлин, Франкфурт, Хамбург, Женева и Базел. Амбициите отвеждат Александър Вей в Ню Йорк през 1880 г. и три години по-късно той вече разполага с достатъчно инвеститори и капитали, за да открие клон на „Братя Лазард” там. В две десетилетия банката започва да специализира в трансатлантическите трансфери на злато и търговията с чужди валути, превръщайки се в основен посредник между френските и американските бизнес-среди. Вече на години, в края на века Александър Вей въвежда в бизнеса сина си Давид Давид-Вей, който започва семейната традиция да колекционира предмети на изкуството и да ги отдава за благотворителност. След смъртта на Александър през 1906г., Давид не само оглавява „Братя Лазард”, но през 1930-те дори става регент на Банката на Франция. Неговият син Пиер Давид-Вей, роден през 1900 г., се включва в „Лазард” в края на 1920-те. Пионери на сливанията В първите десетилетия на ХХ век „Лазард” се налага като утвърдена международна финансова институция, макар неколкократно да се озовава на ръба на банкрута. След края на Първата световна война позициите на банката са вече доста стабилни, а към екипа им се присъединява човекът, който ще ги наложи окончателно като световна сила – Андре Мейер. Забелязан първоначално от партньор в банката, Раймон Филип, Мейер започва работа за „Лазард” през 1925 г., а само пет години по-късно е вече равноправен партньор на мястото на ментора си. Опитният финансист въвежда първата в света система за кредитиране на частни лица за покупка на автомобили, благодарение на която успява да спаси от фалит потъналата в задължения компания „Ситроен”. Но също така и превръща „Лазард” в доминиращата сила на този пазар. За заслугите на Андре Мейер за укрепване на икономиката на Франция френското правителство го награждава с ордена на Почетния легион. Втората световна война и нацистката окупация принуждават Мейер и Пиер Давид-Вей да избягат в САЩ и да се установят в Нюйоркския офис на „Братя Лазард”. Но не за дълго. Пиер Давид-Вей се завръща във Франция след десанта в Нормандия и освобождаването на Париж от Съюзниците през август 1944 г., а Мейер е назначен за директор на американските операции на „Братя Лазард”. На която позиция ще остане до края на живота си през 1979 г. и ще си извоюва признанието от Дейвид Рокфелер, последния патриарх на едноименния клан, за „най-креативният финансов гений на нашето време в света на инвестиционното банкиране”. Не е малко, въобще! Наричан още „Пикасо на банкирането”, Андре Мейер утвърждава през 1960-те години „Братя Лазард” като основната банка посредник за сливания и придобивания на корпоративния пазар в САЩ. Самият той става близък довереник на фамилията Кенеди, президента Линдън Джонсън и поддържа много топли приятелски отношения с човека, изградил най-голямата американска телевизионна мрежа – Си Би Ес Уилям Пейли и собственика, издател и редактор на вестник „Вашингтон Пост” Катарин Греъм. Под ръководството на Мейер в „Братя Лазард” израства и друг известен американски инвестиционен банкер, Феликс Рохатин, който посредничи за успешното спасяване от фалит на град Ню Йорк през 1975 г. Двамата, Мейер и Рохатин, се смятат за бащите на модерния пазар за корпоративни сливания и придобивания в САЩ. С влошаването на здравето на Андре Мейер през 1977 г., контролът върху банката преминава в ръцете на Мишел Давид-Вей, сина на Пиер. Който в началото на века, през 2000 г., обяви сливането на трите дома Лазард – Париж, Ню Йорк и Лондон, в обща фирма. За първи изпълнителен директор на обединените „Лазард” през 2002 г. е назначен Брус Васерстайн, който извежда банката на борсата и до 2005 г. почти две-трети от дяловете й са собственост на бивши или настоящи служители. Общата печалба на „Лазард” за 2017 г. възлиза на 2,65 млрд. долара. *Макар че фамилното име е френско, което предполага, че буквата „д” в края не се произнася, с израстването на компанията първо в САЩ е прието английското произношение.  ", "date": "2018.11.11", "title": " Братята Лазард – Търговците на злато\t\t\t"}
{"url": "https://trud.bg/%d0%bf%d0%b8%d1%8f%d0%bd-%d0%b4%d1%80%d0%be%d0%b3%d0%b8%d1%80%d0%b0%d0%bd-%d0%b8-%d0%bd%d0%b5%d0%bf%d1%80%d0%b0%d0%b2%d0%be%d1%81%d0%bf%d0%be%d1%81%d0%be%d0%b1%d0%b5%d0%bd-%d0%b7%d0%b0%d1%81%d0%b8/", "text": "38-годишен пиян, дрогиран и неправоспособен, засичал с колата си „Ауди” превозни средства и налитал да бие шофьорите им в Исперих, Разградско. Пътният хулиган се развилнял към 15,40 часа в петък. Е.С. първо засякъл и спрял принудително „Ивеко”, управлявано от 56-годишен шофьор. Заедно с 19-годишния си спътник пияният налетял да бие водача на товарния автомобил. Като не успели да стигнат до него, двамата потрошили страничното огледало. После на друга улица били изпреварени от товарен „Мерцедес”, шофиран от 53-годишен мъж. Двамата от „Аудито” засекли и спрели и второто превозно средство. Започнали да удрят по главата водача му. В това време до тях спряла полицейска кола, но хулиганството дуо отказало да изпълни разпорежданията на катаджиите и пияният продължил да буйства. В крайна сметка го проверили с дрегер, който показал, че алкохолът му е 2,52 промила. Била отчетена и положителна проба за амфетамин. При проверките в масивите на полицията се оказало още, че мъжът е неправоспособен, криминално проявен и осъждан. Той и спътникът му са задържани в полицията и срещу тях е започнало бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.11", "title": " Пиян, дрогиран и неправоспособен засичал коли и налитал да бие водачи"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d1%84%d0%b8%d0%bb%d0%bc-%d0%b8%d1%80%d0%b8%d0%bd%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d0%b4%d0%b2%d0%b5-%d0%be/", "text": "Българският игрален филм „Ирина“ спечели още две престижни международни награди – за най-добра актриса на Мартина Апостолова и най-добър дебют на режисьорката Надежда Косева на 28-ия кинофестивал в Котбус, Германия, съобщават продуцентите от „Арт фест“. Отличията идват само ден след като „Ирина“ взе наградата за най-добър филм в международния конкурс на 16-ия кинофестивал в Тирана, отбелязват от екипа. В ролята на Ирина е младата актриса Мартина Апостолова, дебютантка в игралното кино. В останалите роли са Христо Ушев, Ирини Жамбонас, Касиел Ноа Ашер, Александър Косев, Красимир Доков. Сценарият е на Светослав Овчаров, Боян Вулетич и Надежда Косева. Оператор е Кирил Проданов, композитор – Петър Дундаков, продуцент – Стефан Китанов. Продукцията е осъществена с подкрепата на Националния филмов център, програмата „Творческа Европа – МЕДИА“ на ЕС и Югоизточната европейска филмова мрежа. Международното представяне на филма е подкрепено от Националния фонд „Култура“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Българският филм „Ирина“ спечели две отличия на кинофестивал в Германия"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bf%d0%be%d0%bb%d0%be%d0%b6%d0%b8-%d0%b2%d0%b5%d0%bd%d0%b5%d1%86-%d0%b2/", "text": "Германският президент Франк-Валтер Щайнмайер положи венец на военния мемориал Кенотаф в центъра на Лондон по повод стогодишнината от примирието, с което се слага край на Първата световна война, предаде ДПА. Щайнмайер е първият германски лидер, включил се в британската церемония в памет на загиналите. Той полага венеца „от името на германския народ в исторически акт на помирение“, заяви британското правителство преди церемонията. Щайнмайер пристигна заедно с принц Чарлз, който положи първия венец от името на майка си, 92-годишната кралица Елизабет Втора, която наблюдаваше церемонията от балкон наблизо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Германският президент положи венец в Лондон в знак на помирение"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d1%81%d0%b5-%d0%bf%d0%be%d0%b4%d0%b3%d0%be%d1%82%d0%b2%d1%8f-%d0%b7%d0%b0-%d0%b7%d0%b8%d0%bc%d0%b0%d1%82%d0%b0/", "text": "Представители на Община Бургас, държавни институции и пътноподдържащи фирми обсъдиха готовността за предстоящия зимен сезон. За почистването на улиците и комплексите ще се грижи консорциум „Титан – Бургас“. От фирмата са осигурили 1650 тона сол, 150 тона луга, 100 тона пясък и 2000 литра антилед за насипване по пътищата. Общинската пътна мрежа и кварталите пък ще се поддържат от фирма „Чистота“ ЕООД, която разполага с 259 тона пясък, 80 тона сол и 32 тона луга. Комисия от експерти на Община Бургас, ОД на МВР-Бургас и КАТ ще проверява в края ноември изправността на наличната техника на пътноподдържащите фирми. При необходимост, Жандармерията ще осигури допълнителни високопроходими машини, а „Пожарна безопасност и защита на населението“ ще осигурява помощ на хора в трудно достъпни места и закъсали в снега автомобили. От Бургаския затвор обещаха отново да съдействат с мобилна група от 20 души лишени от свобода, които да почистват заледените спирки от градския транспорт и тротоарите около тях. Детските и учебните заведения, които се отопляват с локално парно, имат необходимото гориво за отопление през студените месеци. От EVN съобщиха, че имат три дежурни екипа и възможност за осигуряване на допълнителни екипи, а ВиК имат 7 дежурни екипи в делничните дни и 4 – през почивните. И двете дружества обявиха, че разполагат с високопроходима техника. От РЗИ увериха, че болниците имат необходимите лекарства и медикаменти, заредени за един месец напред. Центърът за видеонаблюдение на трафика ще следи в реално време пътната обстановка при зимни условия и при необходимост ще изпраща информация на отговорните институции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Бургас се подготвя за зимата\t\t\t"}
{"url": "https://trud.bg/%d1%87%d0%b5%d1%80%d0%bd%d0%be%d0%bc%d0%be%d1%80%d1%81%d0%ba%d0%b0%d1%82%d0%b0-%d0%ba%d1%83%d1%85%d0%bd%d1%8f-%d0%b3%d0%be%d0%bd%d0%b8-%d1%81%d1%80%d0%b5%d0%b4%d0%b8%d0%b7%d0%b5%d0%bc%d0%bd%d0%be/", "text": "Нашето кисело мляко е силно подценено, смятат експерти   Нова кулинарна марка може да превърне Черноморието в популярно място за гастрономически туризъм и да разбие ол инклузив статуквото, което държи региона в листата на евтините дестинации. Със задачата са се заели експерти от Русия, Турция, Украйна и България, които вече отсяват продукти, рецепти, подправки и вина за бъдещия бранд „Черноморска кухня“. Целта е до 2025 г. той да влезе в топ 20 на световните класации за регионални кухни. „Казано иначе, когато някой по света чуе за Черноморието, веднага да се сеща за характерните за региона ястия – така, както Средиземноморието веднага извиква в съзнанието ни популярните паста, риба, зехтин, маслини и салата „Капрезе“, обясни хотелиерът и ресторантьор Желязко Каракашев, който е един от българските участници в проекта. Идеята тръгва от Русия преди 10 г. След като страната е определена за домакин на олимпийските игри в Сочи, оглавяваната от Игор Бухаров Федерацията на ресторантьорите и хотелиерите прави проучване, което показва, че нито една от кухните на шестте страни с излаз на Черно море – дори турската, не е в челните редици на националните кулинарни класации. Това, както и фактът, че много от типичните ястия в региона са сходни, провокира руснаците да започнат работа по създаването на марката „Черноморска кухня“. Идеята прегръщат Турция, Украйна и България, която става седалище на международното сдружение за популяризиране на Черноморската кухня. Освен варненеца Каракашев от наша страна участват туроператорът Желязко Атанасов и хотелиерът от Поморие Георги Тръпков. Предстои към сдружението да се присъединят Румъния и Грузия. Шестте страни са сред важните генериращи пазари в туризма. Въпреки че нестабилността в региона го изключи временно от круизните маршрути, през 2017 г. той е бил посетен от над 118 млн. туристи, като общият им ръст за година е 12%, а приходите надхвърлят 63 млрд. долара, стана ясно на проведения наскоро край Варна XI Черноморски туристически форум, посветен на темата за развитието на местни и транснационални продукти в Черноморския регион. „Проектът ни не е гастрономическа прищявка, той има изключително икономическо значение за развитието на туризма и свързаните с него дейности. Русия и Турция вече са го приели като национална политика, защото са осъзнали потенциала му. За България това е златен шанс да рекламира уникалните си продукти, тъй като сме твърде малки, за да направим това сами“, коментира пред „Труд“ топ кулинарят Каракашев. Той и колегите му работят по идеята от половин година и вече са подбрали около 150 характерни за района продукти, ястия и билки. Предстои до 2020 г. броят им да бъде редуциран до десетина, които да станат лицето на новата марка. Черноморската кухня спокойно може да конкурира Средиземноморската, дори е по-богата от нея, убеден е Каракашев. Той дава пример със Средиземноморската кухня, която става известна след 70-те чрез труда на американските диетолози Ансел и Маргарет Кейз „За вкусната и здрава храна – средиземноморско решение“. Тя обаче обхваща само един географски пояс, докато Черноморският регион има европейска и азиатска част. В съседни страни от региона има редица общи ястия като мусака, кьопоолу, качамак, пелмени. В същото време всяка от държавите има уникални продукти, билки и подправки. За България това са чубрицата, бобовите култури и киселото мляко, на чиято основа се приготвя здравословния и разхлаждащ таратор. „Киселото ни мляко е изключително подценено. Учил съм и съм работил на много места в Европа, но никъде не съм видял декларирано българско кисело мляко. Навсякъде то се продава като гръцко. И саламуреното ни сирене доскоро се пласираше като „Фета“. А нашето кисело мляко е не по-малко полезно от зехтина. Другото ни доказано от редица научни изследвания предимство е, че България е най-подходящата страна за отглеждане на зеленчуци заради оптималната разлика между дневните и нощни температури. Никъде в Европа няма по-вкусни домати, дори в Италия, където широко се ползват в сосовете и салатите“, подчерта Каракашев. Сред богатствата на региона той нареди пълнозърнестите тестени изделия на житницата на Европа – Украйна, шишовете и барбекюто на Грузия и Турция, зехтинът и маслините, които не отстъпват по качества на средиземноморските и чистата и вкусна риба. „Заради по-слабата соленост на Черно море месото й е и по-нежно. Достатъчно е да сравните един крехък сафрид, уловен тук, с твърдия от Средиземно море“, онагледи потенциала на проекта Каракашев. Той се надява, че Министерството на туризма ще подкрепи марката, когато тя добие завършен вид. „С реклама просто на България не можем да привлечем средната класа туристи от цял свят, които се интересуват от конкретен продукт“, категоричен е ресторантьорът.  ", "date": "2018.11.11", "title": " Черноморската кухня гони Средиземноморската\t\t\t"}
{"url": "https://trud.bg/155-%d0%b4%d0%be%d0%ba%d1%82%d0%be%d1%80%d0%b8-%d0%be%d1%82-11-%d1%81%d1%82%d1%80%d0%b0%d0%bd%d0%b8-%d1%81%d0%b5-%d0%b4%d0%b8%d0%bf%d0%bb%d0%be%d0%bc%d0%b8%d1%80%d0%b0%d1%85%d0%b0-%d0%b2-%d0%bc%d1%83/", "text": "155 лекари от България, Великобритания, Германия, Гърция, Испания, Израел, Кипър, Сирийска арабска република, Турция, Украйна и Швеция се дипломираха в Медицински университет Варна. Тържествената церемония за полагане на Хипократовата клетва се състоя в зала 1 на Фестивален и конгресен център в морската столица. Четиридесет и един са отличниците от Випуск 2018 на Факултета по медицина към Медицински университет – Варна. Първенец на випуска е д-р Пресияна Боярова, която получи парична награда от ректора и от кмета на Варна. „Днес затваряйки една страница, отваряте нова. Но само от вас зависи какъв избор ще направите в бъдеще – дали ще изберете да бъдете себе си, да бъдете професионалистите, за които сме ви подготвяли през тези 6 години.Моят съвет е: какъвто и избор да направите, направете го така че, да останете верни на себе си, на човечността и добротата. Не оставяйте обстоятелствата или навиците да управляват вашия избор. Станете господар на себе си и използвайте силата на волята си, за да избирате. Вие вече притежавате част и от могъщата сила на знанието. А знанието е това, което дава възможност за избор“, каза в академичното си слово ректорът на МУ-Варна проф. д-р Красимир Иванов. Парична награда от ректора на МУ-Варна получиха всички 41 отличници на Випуск 2018 на Факултета по медицина. Районната колегия във Варна на БЛС предостави парична награда за трима от завършващите медици. Д-р Климентина Мончева бе удостоена с награда на името на бележития варненски лекар д-р Никола Сираков. Студентите от Випуск 2018 на медицински факултет излъчиха своите фаворити сред преподавателите си и удостоиха проф. д-р Златислав Стоянов, доц. д-р Тони Аврамов, проф. д-р Антон Тончев и гл. ас. Мария Димова с титлата “Любим преподавател“. Музикален поздрав към абсолвентите отправиха Боби и Заки от „Дует Авеню“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.11", "title": " 155 доктори от 11 страни се дипломираха в МУ Варна"}
{"url": "https://trud.bg/%d0%ba%d1%83%d1%80%d0%b1%d0%b0%d0%bd-%d0%b7%d0%b0-%d0%b7%d0%b4%d1%80%d0%b0%d0%b2%d0%b5-%d0%bd%d0%b0%d0%bf%d1%80%d0%b0%d0%b2%d0%b8%d1%85%d0%b0-%d0%b2-%d1%81%d0%b2%d0%b5%d1%82%d0%b8-%d0%b2%d0%bb%d0%b0/", "text": "Навръх празника Свети Мина в Свети Влас направиха курбан от седем жертвени овце. „Ще го правим в продължение на три години. Надяваме се, така да спрем черната серия от инциденти, които се случиха в града”, каза пред „Труд” кметът на Свети Влас Иван Николов. Литургия бе отслужена в храм „Св. Атанасий”, където стотици се помолиха да спре серията от трагедии. През последната година загинаха местни рибари, катастрофи отнеха живота на жители на града, имаше и самоубийства. Затова в Свети Влас решили да направят курбана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Курбан за здраве направиха в Свети Влас"}
{"url": "https://trud.bg/%d0%b2-%d0%b5%d0%bb%d0%b8%d1%81%d0%b5%d0%b9%d1%81%d0%ba%d0%b8%d1%8f-%d0%b4%d0%b2%d0%be%d1%80%d0%b5%d1%86-%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b0%d0%b1%d0%be%d1%82%d0%bd%d0%b8%d1%8f/", "text": "В Празничната зала на Елисейския дворец започна работният обяд на световните лидери, които се събраха в Париж, за да участват в мероприятията по случай стогодишнината от Първата световна война, предава ТАСС. Съседите на руския президент по маса са президентът на САЩ Доналд Тръмп и председателят на Европейската комисия Жан-Клод Юнкер. Също така на масата е и домакина на събитието – президентът на Франция Еманюел Макрон. На това мероприятие лидерите могат да разговарят в неформална обстановка, отбелязва руската агенция. Високите гости вече посетиха церемонията край Триумфалната арка, където се намира гроба на Незнайния войн – паметник на войниците, загинали по бойните полета между 1914 и 1918 година. След това Путин положи цветя на паметника на войниците и офицерите от руския експедиционен корпус, сражавали се заедно с френските войски на територията на Франция по време на ПСВ. След края на обяда лидерите ще отидат на пленарно заседание на Парижкия мирен форум. Повече от 80 президенти и премиери, както и 20 ръководители на международни организации бяха поканени да участват в мероприятията в Париж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.11", "title": " В Елисейския дворец започна работният обяд на световните лидери"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%bd%d0%be-%d0%b0%d0%b2%d1%82%d0%be%d1%88%d0%b5%d1%81%d1%82%d0%b2%d0%b8%d0%b5-%d0%be%d0%b1%d0%b8%d0%ba%d0%b0%d0%bb%d1%8f-%d1%82%d1%8a%d1%80%d0%b3%d0%be/", "text": "Над 200 лични автомобила, таксиметрови коли и мотори излязоха на протестно автошествие в Търговище в неделя. От 11 до 14 часа, каквото разрешение са получили и съгласували маршрут на движение, протестиращите обикаляха улиците в града с развети български знамена и непрекъснати клаксони, за да предизвикат вниманието. На сборния пункт в парка „Борово око” ехтяха „Вятър ечи, балкан стене”, химнът и други патриотични песни. Недоволните от цените на горивата, данъците на колите, ниските доходи и ред други спря трафика за кратко и околовръстния път на Търговище. Колоната, която се движеше на ниска скорост, на практика блокира движението и по други възлови улици, но нямаше недоволни граждани от забавянето, защото всички били съпричастни и самите те засегнати. Противно на твърдението, че протестите са основно от млади хора, в Търговище до младежите застанаха и беловласи, и хора в зряла възраст. В социалните мрежи от дни хората призовават: „Да живее България! Мафията долу!” и повтарят:”Стани от дивана, стига си мълчал”. И питат: ”Докога ще ни обират, докога ще ни лъжат, докога ще ни мачкат…?” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Протестно автошествие обикаля Търговище и блокира улици"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d1%86%d0%b8-%d1%81%d0%b5-%d0%b2%d0%b4%d0%b8%d0%b3%d0%b0%d1%82-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d1%81%d0%ba/", "text": "Протест срещу високите цени на горивата и с искане за оставка на вицепремиера Валери Симеонов, бе организирано в неделя във Велико Търново. Проявата на гражданско недоволство в старата столица е част от националната протестна вълна, която през целия ден се провежда в страната. „Обединяваме двата протеста- на майки и граждани срещу Валери Симеонов, и нашият – срещу картелите и високите цени на горивата“, коментира Пламен Копанов, който е един от организаторите на митингите. Недоволвните се събират в 18 часа в района на парк „Руски гробища“ на главен път София- Варна и се включват в автопоход. „Очакваме всички, които подкрепят протеста, да пристигнат с автомобили, мотори, велосипеди, всеки с каквото може! Носете знамена и постери на колите! „, призоваваха в социалните мрежи организаторите. Маршрутът на автоколоната е бул. „Никола Габровски“ , бул. „Васил Левски“ , бул. „Независимост“ , ул. „Стефан Стамболов“, ул. „Велчо Джамджията“ , ул. „Иван Вазов“, след което обикаля по площада на крепостта Царевец и тръгва обратно по ул. „Никола Пиколо“ към Община Велико Търново. „Няма да има затворени улици, полицията ще екскортира автоколаната“, уточни още Копанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Търновци се вдигат на протест срещу скъпите горива и с искане за оставка на Валери Симеонов"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8-%d1%81%d1%80%d0%b5%d1%89%d1%83-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%b3%d0%be%d1%80%d0%b8%d0%b2%d0%b0%d1%82%d0%b0-%d0%b8-%d0%b2%d0%b8/", "text": "Стотици шофьори се вдигнаха в неделя на протести срещу високите цени на горивата в Северозапада и планираните увеличения на „Гражданска отговорност” и данъци. Над 200 автомобила преминаха в колона през областния град и бензиностанциите в него. Шествието бе охранявано от полиция и нямаше нарушения на обществения ред. Протести срещу цените на дизела и бензина и високите налози за пръв път се организираха и в Лом. Над 100 граждани и шофьори се събраха на центъра на пристанищния град и изразиха недоволството си от непосилните за повечето местни жители цени на горивата. Автомобилно шествие с развети национални знамена запуши кръговото движение край бензиностанция „Лукойл” и блокира достъпа до града от Монтана и София. На мястото имаше и полицейски патрули, които отклоняваха движението. Протестиращите обаче пропускаха автобуси и линейки. „Няма да спрем, положението вече не се търпи! Безработицата тук е огромна, заплатите са ниски, а цените постоянно растат! Искаме да видим, че има държава, на която плащаме, за да се грижи за гражданите!” заявиха протестиращите, повечето от които бяха млади хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Протести срещу цените на горивата и високите данъци в Лом и Монтана"}
{"url": "https://trud.bg/1000-%d0%ba%d0%be%d0%bb%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b8%d1%81%d0%ba%d0%b0%d1%82-%d1%81%d0%bc%d1%8f%d0%bd%d0%b0/", "text": "Около 1000 коли се събраха на протест в Пловдив, обявен като недоволство срещу високите цени на горивата. Протестиращите обаче поискаха оставка на правителството и смяна на системата. „Трябва да преминем към президентска република, за какво са ни тези 240 депутати, само да ги храним“, обясни един от протестиращите на име Христо Ганев. Преди две седмици в Пловдив беше насрочен друг протест за цените на горивата, но той събра едва десетина души. Днес обаче на паркинга пред един от хипермаркетите на бул. „България” пристигнаха внушително количество автомобили с подкрепления от Пазарджик, Стара Загора и Кърджали. Докато протестиращите тръгнат на шествие, от високоговорител се въртяха думите на вицепремиера Валери Симеонов за кресливите майки с уж болни деца, за да поддържат градуса на напрежението. Към 12 часа протестиращите тръгнаха по бул. България”, след това по „Васил Априлов”, „6 септември” и „Руски”, блокирайки движението то тези ключови пътни артерии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.11", "title": " 1000 коли на протест в Пловдив, искат смяна на системата"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b8-%d1%82%d1%80%d1%8a%d0%bc%d0%bf-%d1%81%d0%b0-%d0%be%d0%b1%d1%81%d1%8a%d0%b4%d0%b8%d0%bb%d0%b8-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82/", "text": "Президентът на САЩ Доналд Тръмп е обсъдил с турския си колега Реджеп Тайип Ердоган как да реагират на убийството на саудитския журналист дисидент Джамал Хашоги, съобщи представител на Белия дом. Разговорът се е състоял на снощната официална вечеря на държавни лидери в Париж по повод 100-годишнината от края на Първата световна война. Турският президент е разговарял снощи и с други държавни и правителствени ръководители на официалната вечеря, дадено от френския президент Еманюел Макрон в музея „Орсе“ в Париж, съобщават турските медии. Освен с Доналд Тръмп, Ердоган е разговарял за кратко с френския си колега Еманюел Макрон, с германския канцлер Ангела Меркел, със сръбския президент Александър Вучич, с босненския президент Бакир Изетбегович, с либийския премиер Файез Сарадж, с емира на Катар Тамим бин Хамад Ал Тани и с ливанския премиер Саад Харири. Днес Ердоган взе участие в Париж в церемонията за стогодишнината от края на Първата световна война. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Ердоган и Тръмп са обсъдили убийството на журналиста Джамал Хашоги"}
{"url": "https://trud.bg/%d0%b8-%d1%81%d1%8a%d0%b4%d0%b8%d0%b8-%d0%bf%d0%be%d0%bc%d0%be%d0%b3%d0%bd%d0%b0%d1%85%d0%b0-%d0%bd%d0%b0-%d0%bb%d0%b8%d0%b2%d1%8a%d1%80%d0%bf%d1%83%d0%bb/", "text": "И съдийската бригада помогна на „Ливърпул“ да победи последния във Висшата лига „Фулъм“ – 2:0. В края на първото полувреме гол на Александър Митрович бе отменен заради засада. А и видеоповторенията не убедиха, че решението е правилно. Само 13 секунди по-късно Мохамед Салах откри резултата за „Ливърпул“. Швейцарският национал Жердан Шакири заби за 2:0 малко след началото на второто полувреме. Вероятно загубата ще доведе до уволнение на Славиша Йоканович от „Фулъм“. „Тотнъм“ пък празнува победа в лондонско дерби благодарение на първи гол на свой футболист в елита. Джуан Фойт заби за 1:0 над „Кристъл Палас“ в 68-ата минута.Уго Лорис спаси феноменално в добавеното време ситуация за изравняване. След мача треньорът Маурисио Почетино призна – „Тотнъм“ поне до Нова година ще продължи да домакинства на „Уембли“. Новият стадион трябваше да е готов за началото на сезона, но строежът се забави.", "date": "2018.11.11", "title": " И съдии помогнаха на „Ливърпул“"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be/", "text": "Хиляди се събраха на протест на площад „Княз Александър I”. Хората са недоволни от високата цена на горивата, планираното поскъпване на „Гражданска отговорност”, неефективната администрация и бедността. Точно в 14 ч. стотици коли изразиха недоволството си с клаксони и блокиране на движението в центъра на столицата и редица главни артерии. Към протестиращите се присъединиха много граждани с мотоциклети и велосипедисти. Под прозорците на властта недоволните скандираха „оставка“ и „мафия”. Те блокираха движението по бул. „Княз Ал. Дондуков” и бул. „Цар Освободител”. Протестното шествие продължи по бул. „Васил Левски“ в посока СУ „Св. Климент Охридски“. Километрична опашка от протестиращи се образува и край с. Български извор. Днес в над 30 града в страната има демонстрации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.11", "title": " Протестиращи блокираха центъра на София (СНИМКИ)"}
{"url": "https://trud.bg/%d0%b1%d0%b8%d1%80%d0%b5%d0%bd-%d0%b4%d1%83%d1%88-%d0%b7%d0%b0-%d0%b1%d0%b0%d0%b9%d0%b5%d1%80%d0%bd/", "text": "„ Байерн” е свикнал да се къпе в бирения душ на радостта от шампионската титла в края на сезона. Сега „глътна на екс” една халба с 2:3 като гост на „Борусия” (Дортмунд) и изоставане от седем точки. На трибуните при третия гол на „жълто-черните”, дело на Пако Алкасер, фенове поляха с бира баварските босове Ули Хьонес и Карл-Хайнц Румениге. Двамата се разкрещяха, но… „Сигнал Идуна Парк” вече бе вулкан и никой не можеше да ги чуе. „ Борусия” се задвижи в режима „Юрген Клоп”. При настоящия треньор на „Ливърпул” тимът демонстрираше подобна доминация и не позволяваше на „Байерн” да стане шампион. Показаният в 204 страни директно мач пък показа най-доброто лице на Бундеслигата – пет гола, уникални пропуски и изпълнения, отменен гол за 3:3 в петата минута на продължението. „ Битката за титлата едва сега започва – предупреди Лусиен Фавре, треньорът на „Борусия”, който промени облика на отбора. – Никой не може да отпише „Байерн”.” Два гола на Марко Ройс и още два на Роберт Левандовски украсиха сблъсъка. „Горд съм, че бях част от това шоу”, каза Ройс. „ И ние сами можем да четем класирането – добави вратарят Мануел Нойер. – Играхме добре и заслужавахме трите точки.” Безумно игра централният защитник на „Байерн” Матс Хумелс. Четири фатални грешки направи национала, оказа се, че е излязъл болен. „От 2010-а не ми се е случвал такъв кошмар”, призна Хумелс.", "date": "2018.11.11", "title": " Бирен душ за „Байерн”"}
{"url": "https://trud.bg/%d0%bf%d0%b0%d0%bd%d0%b0%d0%b9%d0%be%d1%82%d0%be%d0%b2-%d0%bd%d0%b5-%d0%b7%d0%b0%d0%b3%d1%8a%d1%80%d0%b1%d0%b2%d0%b0-%d0%bb%d0%b5%d0%b2%d1%81%d0%ba%d0%b8/", "text": "Васил Панайотов не си затвори вратата пред евентуално завръщане в „Левски“ в бъдеще. Халфът не получи предложение от „Герена“ за нов договор, а с новия си тим „Черно море“ за 10 дни два пъти срази „сините“ – за купата и първенството. „ Може би има нотка на разочарование – призна Панайотов пред „Код Спорт“. – Но въпреки това изкарах много хубава година в „Левски“. Вероятно спортно-технически не съм имал класата за този отбор. Преди началото на лятната подготовка ми съобщиха, че няма да съм нужен на „Левски“. Няма нищо лошо, гледам напред. В „Черно море“ се почувствах желан и получих разбиране, защото чаках оферта за чужбина. Сега съм щастлив и искам да се развивам.“ В същото време капитанът на „Левски“ Иван Горанов отпадна от групата на националния отбор. Селекционерът Петър Хубчев освободи защитника от дуелите от Лигата на нациите срещу Кипър и Словения. Горанов още не е възстановен от контузията, която получи в първия мач срещу „Черно море“ в осминафиналите за купата на България.", "date": "2018.11.11", "title": " Панайотов не загърбва „Левски“"}
{"url": "https://trud.bg/%d0%b8%d0%bd%d0%b6-%d0%bc%d0%b8%d1%80%d0%be%d1%81%d0%bb%d0%b0%d0%b2-%d0%bc%d0%b0%d0%b7%d0%bd%d0%b5%d0%b2-%d0%b8%d0%b7%d0%bf-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%ba%d1%81/", "text": "„Искам да опровергая неистините които се разпространиха в публичното пространство и с които за пореден път се уврежда авторитетът на строителния бранш. Депутатът Елена Йончева, заяви тук във Вашето студио, че КСБ се е срещала с БСП заради нейното искане за експертиза, внесено в АПИ, което категорично не отговаря на истината“, заяви изп. директор на КСБ Би Ти Ви. „Както знаете КСБ излезе с Декларация и след това изпрати писма до всички парламентарно представени сили, председателя на НС, Президента и Премиера с искане за срещи, заради създалата се негативна за българския строителен бранш атмосфера, резултат от необосновани атаки, в които прозират политически цели“, обясни инж Мазнев. В декларацията на КСБ се посочва, че тези атаки се отразяват тежко на авторитета и на работата на строителния бранш, върху който заради недоказани твърдения, хвърлени в публичното пространство, се слагат обидни етикети. „На тези срещи наред с искането на КСБ да спре използването на бранша за трупане на политически дивиденти, ние представихме и нашите идеи за промени в законодателството, които да направят по-ефективен строително-инвестиционния процес. Апелирахме към политиците да бъдат по-мъдри, когато отправят послания към европейските институции, както и да се говори с факти и доказателства, а не просто защото някой иска да си прави политическа кампания“, обясни инж. Мазнев. „КСБ е за осветляване на сектора, ние сме сред първите организации подписали меморандум за сътрудничество с КПКОНПИ. Нещо повече поискали сме среща с ОЛАФ, за да представим нашата позиция, във връзка с разпространението на подвеждащи, не отговарящи на истината информации, касаещи изпълнението на инфраструктурни проекти, финансирани, с подкрепата на европейските фондове“, каза още изп. директор на Камарата. КСБ посочва, че проектите, реализирани с подкрепата на фондовете на ЕС, се контролират и проверяват от всички нормативно регламентирани органи –български и европейски, преминали са съответните комисии, одити и т.н. „Ние считаме, че проектите се реализират според българското и европейското законодателство и вярваме, че в нашата страна съществуват достатъчно институции, които работят добре и гарантират тяхната законност и прозрачност“, е позицията на организацията. „Безспорно все още искаме оставките на четиримата депутати от БСП, те са заради политическото говорене и уронването на авторитета на строителния бранш с необосновани внушения за корупция, а не заради експертизата относно качеството на изпълнение на определени проекти от пътния сектор. Искаме г-жа Йончева да обясни къде е връзката корупция –качество. Когато искаш да ти дойде майстор и да ти направи банята и се получат някакви отклонения в качеството, има ли корупция? Недостатъци, свързани с качественото изпълнение има навсякъде по света. Но когато се говори за корупция и се увлича цял бранш с такива тежки обвинения, когато се говори преди да има каквито и да е доказателства- това уронва престижа както на бранша, така и на заетите в него хора. Вече станаха твърде много атаките срещу нас. Това влияе върху доверието от чуждите ни партньори“, заяви Мирослав Мазнев. Той допълни, че браншът все още не е получил извинение от президента Радев, както и че само той не е отговорил на поканата за среща с Камарата. Инж. Мазнев каза още, че към КСБ има Комисия за професионална етика, в която постъпват жалби. Те се обсъждат в широк състав, след което се вземат съответните решения. Изп. директор на КСБ потвърди решимостта на организацията за протестни действия след 18.11.т.г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.11", "title": " Инж. Мирослав Мазнев, изп.директор на КСБ: Не е вярно твърдението на Елена Йончева, че срещата с БСП бе заради нейното искане за експертиза на магистралите\t\t\t"}
{"url": "https://trud.bg/%d1%88%d1%83%d0%bc%d0%b5%d0%bd%d1%86%d0%b8-%d1%87%d0%b5%d1%81%d1%82%d0%b2%d0%b0%d1%85%d0%b0-%d0%b2%d0%be%d0%b9%d0%bd%d0%b8%d0%ba%d0%be%d0%b2-%d0%b2-%d0%b1%d1%80%d0%b0%d0%b8%d0%bb%d0%b0/", "text": "Шуменци изнесоха честванията за 185 г. от рождението на своя именит съгражданин Добри Войников в Браила. В събота, навръх рождения му ден, смесеният хор “Родни звуци” изнесе концерт в театър “Мария Филоти” с песни на български и румънски език. На сцената на румънския театър самият Войников е представял свои премиерни постановки. Известно е, че той емигрира в Румъния и учителства в Браила (1864—1870) и Гюргево (1873—1874). През 1865 г. организира любителска театрална трупа, която ръководи до 1870 г. Сега в браилския театър беше открита и изложба-дарение от Община Шумен с пана, на които са показани първите жени актриси. Добри Войников за първи път в историята на българския театър привлича жени-актриси. До този момент женските роли са били поверявани на мъже. Близо месец ще продължат честванията на Войников в Шумен с различни прояви, организирани от Община Шумен, читалището, което носи неговото име и Шуменския университет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Шуменци честваха Войников в Браила"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b8%d0%b7%d0%bc%d1%8a%d1%82-%d0%b5-%d0%bf%d1%80%d0%b5%d0%b4%d0%b0/", "text": "Френският президент Еманюел Макрон използва обръщението си по повод 100-годишнината от края на Първата световна война в неделя, за да изпрати предупреждение за опасностите от национализма, който, по неговите думи, е предателство на патриотизма, предава Reuters. Както отбелязва британската агенция, докато президентите на САЩ и Русия Доналд Тръмп и Владимир Путин бяха само на няколко метра от него и слушаха речта, френският лидер отправи остри критики към тези, които се заиграват с националистическите чувства на едни хора, за сметка на други. „Патриотизмът е точно обратното на национализма: национализмът е предателство на патриотизма“, заяви Макрон в рамките на 20-минутната си реч, която произнесе край Триумфалната арка по случай 100-годишнината от края на ПСВ. „Преследвайки собствените си интереси на първо място, без да отчитаме тези на другите, ние изтриваме нещото, което е безценно за нацията, това, което й дава живот и я прави велика: нейните морални ценности“. „Ройтерс“ коментира, че Тръмп, който изповядва доктрината „Америка на първо място“ и в предизборната кампания за междинните избори в САЩ на 6 ноември се обяви за „националист“, не показа никаква реакция на думите на Макрон и запази каменния израз на лицето си, което се забеляза, защото беше на първия ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.11", "title": " Еманюел Макрон: Национализмът е предателство на патриотизма"}
{"url": "https://trud.bg/1000-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b2-%d1%88%d1%83%d0%bc%d0%b5%d0%bd-%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%b8-%d1%85%d0%b5%d0%bc%d1%83%d1%81/", "text": "Към 1000 шуменци излязоха на протест в неделя срещу високите цени на горивата с колите си. Недоволството тръгна от зала „Арена Шумен“, където возилата бяха паркирани r шествието тръгна като пешеходен протест, а шуменци блокираха движението по близко кръстовище с викове „Оставка“. По-късно прерасна в дълга автомобилна колона, която мина с надути класони през града. След 12 часа колите изненадващо се насочиха към автомагистрала „Хемус“ и колоната излезе от града през кв. „Тракия“. Там протестиращите спряха движението в двете платна на магистралата за около час. През цялото време полиция охраняваше протестиращите. Опашка от десетки коли се изви на магистралата. „Тука няма партии и лидери. Глас народен, глас божий“, обясняваха протестиращите и се жалваха, че със софийските доходи, където се раздават бонуси е едно, но в провинцията трудно се оцелява. Част от протестиращите спонтанно решиха да стигнат и до къщата на кмета на Шумен, макар че той няма никакво отношение към цените на бензина. До 15 часа мъже със знамена в ръце стояха на кметската улица, охранявани от патрулки и униформени. Към 15 часа се стигна до спиране на движението по „Хемус“ и в района на Каспичан, където се изви и кръшно хоро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " 1000 на протест в Шумен, затвориха и „Хемус“"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%bf%d1%8a%d1%82%d1%8f-%d0%ba%d1%8a%d0%bc-%d0%b1%d1%83%d1%80%d0%b3%d0%b0%d1%81/", "text": "В неделния протест на бургаските шофьори се включиха над 300 автомобила и 100 мотористи. Освен срещу цените на горивата, те се обявиха и срещу поскъпването на гражданската отговорност. Жива верига затвори и входа, и изхода на Бургас за повече от час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Стотици затвориха пътя към Бургас"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bf%d0%be%d0%b4%d0%ba%d1%80%d0%b5%d0%bf%d1%8f%d0%bc%d0%b5-%d0%bf%d1%80%d0%be%d1%82%d0%b5%d1%81%d1%82%d0%b8/", "text": "Във връзка с протестите, обхванали много градове, съм упълномощена от името на Националния съвет на БСП, да заявя следното: Исканията на протестиращите са абсолютно справедливи и правилни. Това заяви лидерът на БСП Корнелия Нинова по повод протестите в цялата страна. Те са продиктувани от несправедливите и грешни решения на правителството на Бойко Борисов и на мнозинството от ГЕРБ и Обединените патриоти. От няколко седмици, ние изразяваме същите позиции на хората, които са по улиците. Казвахме: Не вдигайте данъците на старите коли. Внесохме дори предложение в парламента, по време на обсъждането на бюджета, това да отпадне. Алармирахме за повишаването на цените основните стоки и на горивата. Внесохме предложение как да бъдат компенсирани доходите на хората- с преизчисление на пенсиите, с прогресивен данък, с помощи на семействата и др. Нищо от думите и предложенията ни не бяха чути от управляващите в парламента. Сега ще трябва да чуят гласа на хората, които абсолютно справедливо излязоха да си кажат мнението за това управление и да поискат оставката на правителството. Повече от месец то не чува, че не може да се отнасят към майчинството и болните деца по начина, по който го демонстрират, че не може да залагат срещу морални и нравствени ценности, каквото е майчинството и болните деца, съдбата на правителството и собственото си политическо оцеляване. Хората правилно и справедливо са по улиците и ние заставаме в подкрепа на техните искания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.11", "title": " Корнелия Нинова: Подкрепяме протестите на хората"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83%d0%b5%d0%b2%d1%81%d0%ba%d0%b8-%d0%b8%d0%b7%d1%87%d0%b5%d0%b7%d0%bd%d0%b0-%d0%b1%d0%b5%d0%b7%d1%81%d0%bb%d0%b5%d0%b4%d0%bd%d0%be/", "text": "Осъденият бивш македонски премиер Никола Груевски не се яви в затвора „Шуто Оризари“ и в неделя, за да започне да излежава двугодишната си присъда за придобиване на луксозен автомобил с бюджетни средства. Той не е отишъл и на работа в парламента, където заседаваше Комисията по конституционните въпроси, на която той е член, пише македонският „Фокус“. В понеделник представителите на съда ще имат още една възможност да връчат на Груевски решението на съда, че отхвърля иска му за отлагане на присъдата, в случай, че той се появи на съдебното заседание по делото за изборни измами срещу него и други функционери от ВМРО-ДПМНЕ. Двугодишната присъда на бившия премиер влиза в сила веднага щом получи лично съдебното решение. Изданието отбелязва, че засега няма следа от почетния председател на ВМРО-ДПМНЕ. Неговият телефон продължава да е изключен, а от партията казват, че твърденията за негово бягство са спекулации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.11", "title": " Никола Груевски изчезна безследно"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%be%d0%b1%d1%8f%d0%b2%d0%b8-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%be%d1%82%d0%bf%d1%83%d1%88%d0%b2%d0%b0%d0%bd%d0%b5-%d0%bd/", "text": "Полицията предупреди,че започва операция отпушване на главния път Е-79, който е затворен вече четвърти час.От местната дирекция на полицията изпратиха следното съобщение до медиите: Поради невъзможност на организатора на протеста, провеждащ се днес на ПП1 Е-79 в района на гр.Благоевград, да контролира протестиращите ще бъдат проведени операции по възстановяване на обществевния ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Полицията обяви операция „отпушване“ на главен път- Е-79"}
{"url": "https://trud.bg/%d1%81%d0%bc%d0%b8%d1%80%d0%bd%d0%b5%d0%bd%d1%81%d0%ba%d0%b8-%d0%b2%d1%8a%d0%b2-%d1%84%d0%be%d0%ba%d1%83%d1%81%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%b5-%d0%b8-%d1%83/", "text": "По повод 120 години от рождението на Христо Смирненски – един от най-обичаните български поети, научната и литературна общност в България организира Национална научна конференция под мотото „Светове и утопии”. В двудневия семинар ще бъдат представени повече от 50 доклада и научни съобщения на съвременни изследователи от БАН и десетина водещи наши университети. Откриването на конференцията е на 13 ноември 2018 г., вторник, от 10 ч. в Софийския университет „Св. Климент Охридски“ – Нова конферентна зала, ет. 2. Форумът ше бъде съпътстван от две изложби. Първата ще се открие непосредствено преди конференцията в Университетската библиотека и представя архивни материали за Христо Смирненски, притежание на Институт за литература – БАН. Втората изложба представлява експозиция на оригинални предмети и архивни материали от фонда на къща музей „Христо Смирненски“ към Националния литературен музей. Ценителите на историко-литературното ни наследство биха могли да присъстват на откриването на 14 ноември 2018 г., сряда, от 17,30 ч. в Къща музей „Никола Вапцаров”, ул. „А. Кънчев” № 37. Конференцията и изложбите ще бъдат открити от доц. д-р Елка Трайкова (директор на Института за литература при БАН) и Атанас Капралов (директор на Националния литературен музей).", "date": "2018.11.11", "title": " Смирненски във фокуса на „Светове и утопии”"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%86%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d1%81%d1%80%d0%b5%d1%89%d1%83-%d1%81%d0%ba%d1%8a%d0%bf%d0%b8%d1%82%d0%b5/", "text": "Стотици варненци излязоха да протестират пеш, с автомобили и мотори срещу високите цени на горивата, срещу поскъпването на „Гражданска отговорност„ и в подкрепа на майките с увреждания. За половин час беше блокиран Аспаруховият мост, както и магистрала „Хемус” на изхода на Варна. Шествие имаше пред сградата на общината, по булевардите „Владислав Варненчик” и „Мария Луиза”, които бяха отцепени от полицията за останалите участници в движението. Но те подкрепяха протеста с клаксони. В социалните мрежи имаше и недоволство срещу блокадите особено по пътя за летище Варна, за където някои бързали за полетите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Варненци  протестираха срещу скъпите горива"}
{"url": "https://trud.bg/%d0%bc%d0%bb%d0%b0%d0%b4%d0%b8-%d0%b7%d0%b2%d0%b5%d0%b7%d0%b4%d0%b8-%d1%89%d0%b5-%d0%b1%d0%bb%d0%b5%d1%81%d1%82%d1%8f%d1%82-%d0%b2-%d0%b0%d1%80%d0%b5%d0%bd%d0%b0-%d0%b0%d1%80%d0%bc%d0%b5/", "text": "Стан Вавринка засега е най-именитият тенисист играл някога в България. Швейцарският ветеран, който има три титли от Големия шлем, отпадна безславно в „Арена Армеец“ през февруари, но догодина отново ще дойде у нас.  „За мен ще е удоволствие да се върна в България, ще се видим през февруари“, заяви Стан.  Останалите попълнения на софийската схема пък са сред най-обещаващите в световния тенис – Стефанос Циципас (Гърция) и Карен Хачанов (Русия). Участие са потвърдили още Фернандо Вердаско и Роберто Баутиста Агут (Испания) и Гаел Монфис (Франция).", "date": "2018.11.11", "title": " Млади звезди ще блестят в „Арена Армеец“"}
{"url": "https://trud.bg/%d1%86%d0%b8%d1%86%d0%b8%d0%bf%d0%b0%d1%81-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b0-%d0%bd%d0%be%d0%b2%d0%be%d1%82%d0%be-%d0%bf%d0%be%d0%ba%d0%be%d0%bb%d0%b5%d0%bd%d0%b8%d0%b5/", "text": "Карен Хачанов, 11-и в света, засега е най-високопоставеният тенинист, потвърдил участие на „София оупън“. Преди седмица 22-годишният руснак спечели „Мастърс“-а в Париж след успех над Новак Джокович на финала. Но до февруари е възможно както той, така и някои от другите да напреднат още в ранглистата. Това показа триумфът на Стефанос Циципас на финалите Next Gen (новото поколение) в Милано. 20-годишният грък обърна с 2:4, 4:1, 4:3 (3), 4:3 (3) година по-младия Алекс де Минор (Австралия).  „Но честно да ви кажа, не знам какво да мисля – призна шампионът. – Тези експериментални правила ме объркаха напълно.“", "date": "2018.11.11", "title": " Циципас шампион на новото поколение"}
{"url": "https://trud.bg/16-%d0%b2%d0%b5%d0%ba%d0%be%d0%b2%d0%bd%d0%b0-%d0%ba%d1%80%d0%b5%d0%bf%d0%be%d1%81%d1%82-%d0%be%d1%82%d0%b2%d0%be%d1%80%d0%b8-%d0%b2%d1%80%d0%b0%d1%82%d0%b8-%d0%b2-%d0%bb%d0%be%d0%bc/", "text": "Ден на отворените врати на античната крепост Алмус обяви Историческият музей в Лом. Граждани и ученици обходиха откритите при спасителни разкопки части от древното римско укрепление на брега на Дунав и разгледаха намерените находки. През август и септември археолозите д-р Юли Емилов, Валери Стоичков и Владислав Живков разкриха и проучиха части от западната порта и стена на късно античния Алмус. „При разкопките достигнахме и до още по-ранни пластове на римската крепост, които са от 2 в. сл. Христа и са пострадали сериозно най-вероятно при готското нашествие през втората половина на 3 век. Открихме и част от улицата на ранния Алмус, надгробен паметник, монети и много красива лампа с изображение на гладиаторска битка. Това показва, че на това място 2000 години е кипял живот!”, заяви д-р Юли Емилов. Разкопките на римската крепост край брега на Дунав се опитват да спасят останките от древното укрепление, върху което през 70-те години на миналия век бе издигнат жилищен комплекс. „Разкритите структури са с висока културно-историческа стойност и сме благодарни за подкрепата на община Лом, с която се надявам да продължим проучването и да подготвим проект за реставрация, консервация и социализация на крепостта!”, заяви Валери Стоичков. Крепостта Алмус заедно с още 26 антични кастела по българското поречието на Дунав, сред които и Бонония, Рациария , Нове, Ескус, са включени в списъка на най-големия обект на световното културно историческо наследство на ЮНЕСКО – „Граници на Римската империя”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " 16-вековна крепост отвори врати в Лом"}
{"url": "https://trud.bg/%d0%ba%d0%b0%d1%80%d0%bb%d1%81%d0%b5%d0%bd-%d0%b8-%d0%ba%d0%b0%d1%80%d1%83%d0%b0%d0%bd%d0%b0-%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%be%d1%82%d0%bd%d0%b0%d1%87%d0%b0%d0%bb%d0%be/", "text": "Магнус Карлсен (Норвегия) и Фабиано Каруана (Италия) ще продължат от изходна позиция битката си за световната титла по шахмат в Лондон. Двамата завършиха реми и във втората партия в Лондон, в която шампионът имаше белите фигури, но не успя да се възползва.  Подобно на Каруана в първия сблъсък, Карлсен бързо се озова в беда с иначе по-удобния цвят, тъй като 10-ия ход на претендента го изненада. Този път обаче не се стигна до 7-часовата битка от първия ден и двамата си стиснаха ръцете още на 48-ия ход, тъй като американецът нямаше как да материализира предимството си от пешка повече в топовния ендшпил. „Прецених, че ще е по-добре да играя на сигурно и да си осигуря равенството“, призна Карлсен.  „Трудно е да се каже как ще се развие мачът нататък, но първата ми партия с черните фигури в мач за световната титла изобщо не беше трудна – заяви Каруана. – Явно напоследък има тенденция играчите да проявяват повече креативност с черните.“  Мачът продължава днес при резултат 1:1 като Каруана ще има белите.", "date": "2018.11.11", "title": " Карлсен и Каруана започват отначало"}
{"url": "https://trud.bg/%d1%84%d0%be%d1%80%d0%bc%d1%83%d0%bb%d0%b0-1-%d0%bf%d1%80%d0%be%d1%81%d1%82%d0%b8-%d0%bd%d0%b0-%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%b8-%d1%84%d0%b5%d1%82%d0%b5%d0%bb/", "text": "Люис Хамилтън и Себастиан Фетел спечелиха първите две позиции на старта за Гран при на Бразилия, която завърши късно снощи. По време на квалификацията обаче и двамата извършиха нарушения на правилата, заради които можеше да получат наказания с места назад на старта.  По-тежка бе простъпката на Фетел, който бе извикан за рутинна процедура за измерване на тежестта на колата. Асът на „Ферари“ дори не изключи двигателя си, както е по правилник, а след това не се остави да бъде избутан от кантара, а вместо това даде газ и повреди устройството. Инцидентът бе разследван като имаше вероятност германецът дори да бъде дисквалифициран, но вместо това стюардите му наложиха глоба от 25 000 евро и първо предупреждение. Впоследствие Фетел обясни, че бързал, за да направи обиколката си, тъй като условията на пистата се влошавали.  Хамилтън пък препречи пътя на новобранеца от „Уилямс“ Сергей Сироткин, който едва успя да избегне сблъсък. Стюардите решиха, че шампионът не е попречил на руснака и оставиха инцидента без последствие, а Люис първо обвини младока, а след това се извини.  „Като се събудих тази сутрин, преосмислих казаното предната вечер – заяви британецът. – Сбърках с думите по адрес на Сергей, но искам да му кажа, че всъщност се опитвах да се отместя от пътя му. За щастие ни се размина.“", "date": "2018.11.11", "title": " Формула 1 прости на Хамилтън и Фетел"}
{"url": "https://trud.bg/%d0%be%d1%80%d1%8f%d1%88%d0%ba%d0%be%d0%b2%d0%b0-%d0%b8%d0%b7%d0%bf%d1%83%d1%81%d0%bd%d0%b0-%d0%bf%d0%b5%d1%82%d0%b0-%d1%82%d0%b8%d1%82%d0%bb%d0%b0/", "text": "Най-добрата ни самбистка Мария Оряшкова не успя да спечели пета световна титла и остана със сребърен медал на първенството на планетата в Букурещ. По пътя към финала в категория до 80 кг 30-годишната българка надви убедително три съпернички – от Куба, Франция и Украйна. В битката за златото тя се изправи срещу Светлана Тимошенко (Беларус) и поведе с 1:0, но 20 секунди преди края позволи на противничката за вземе 2 точки и да спечели схватката.  Това е трето отличие за България от шампионата, с което страната ни има вече 2 сребърни и 1 бронзов медал. Преди това Борислав Янков взе бронз при 57-килограмовите мъже.", "date": "2018.11.11", "title": " Оряшкова изпусна пета титла"}
{"url": "https://trud.bg/%d0%bf%d0%b0%d1%86%d0%b8%d0%b5%d0%bd%d1%82%d1%8a%d1%82-%d1%80%d0%be%d1%81%d0%b5%d0%bd-%d0%b3%d0%b5%d0%bd%d0%be%d0%b2-%d0%b6%d0%b8%d0%b2%d0%be%d1%82%d0%b8%d0%bd%d1%81%d0%ba%d0%b0%d1%82%d0%b0-%d1%85/", "text": "Росен живее от 30 години в Германия. Заедно със стажа от родината му се събират 42 години в сервитьорската професия. Мислел, че живее здравословно- спортувал, не пиел, не пушел. Сега си дава сметка, че всъщност е бил пасивен пушач заради дима в заведенията, където работел. Вредността се комбинирала с натоварване и стрес, недоспиване и хронична умора. Мъжът имал силно главоболие, високо кръвно налягане, упорито безсъние и стягане в гърдите, дори при леко физическо натоварване. Получавал паник атаки и заради връхлетелите го страхове често викал линейка. В Германия спешните екипи идват за 5 минути, уточнява Росен, но колкото и да са бързи, няма как да те спасят от собствените мъчителни мисли и негативни нагласи. Преди около 5 години той получил пристъпи на подагра. Имал силни болки, подуване и зачервявания в областта на глезените и малките ставички на стъпалата. Знаел, че трябва да спре месото и 7-8 пъти решавал да го направи. Получавал временно облекчение, но то изчезвало, веднага щом се връщал към месните храни. За цели 6 месеца мъжът спрял работа и се потопил в депресия, която сега вече с усмивка определя като класическа – не ставал от леглото, не се хранел, не искал да вижда никого, приемал антидепресанти. Убеден е, че от цялата нерадостна картина го е извела силната вяра във вечните християнски ценности. И волята да промени живота си, избирайки здравето. За д-р Емилова Росен бил слушал от много хора, избавили се в нейния медицински център от „нелечими“ болести. В интернет изгледал всички лекции на лекарката и разбрал, че няма неспасяеми ситуации. И че личният му лекар в Германия няма как да го убеди, че докато е жив, ще приема по 6 хапчета на ден. Дал си сметка как с храната поглъща всеки ден повече отрови, отколкото полезни вещества. Менюто му било „безразборно“, приемал големи количества сирене, кисело мляко, яйца, много сладки храни, шоколади. Повлиян от лекциите, още преди да отиде при д-р Емилова, направил 7 дни на плодове, чай и мед. Но не се чувствал сигурен в самостоятелното правилно прилагане на програмата. Първият престой на Росен бил през пролетта на тази година за 20 дни на плодове, чай и мед и 10 дни захранване. Две седмици след началото всички медикаменти за кръвното налягане били спрени, тъй като нямало потребност от тях. Откритите при изследвания в медицинския център високи нива на лош холестерол и уголемен и омазнен черен дроб след 20 дни влезли в норма. Нивата на пикочната киселина се снижили и пристъпите на подагра не измъчвали мъжа. Сънят се върнал, а Росен твърдо решил, че няма да върне нищо от старите навици. По време на престоя си изчел всички книги, препоръчвани от д-р Емилова – пътеводители в света на здравословното хранене и хармоничния живот и старателно попивал знанията от кулинарното училище в медицинския център. Нямал никакви оплаквания и дискомфорт при гладуването. Чувствал се зареден и изпълнен със сили, сякаш болестите били останали в кошмарите на тягостните нощи.  По съвет на лекарката изключил почти всички животински продукти и пробвал разнообразни вегетариански менюта. Казва, че най-неразумното нещо е да се пести от храната. Защото ако консумираш качествени и полезни неща, имаш повече сили и мотивация за работа и парите се изкарват. В менюто на Росен има булгур, елда, просо, бобови храни, годжи бери, тиквени семки, студено пресовано тиквено олио и много плодове и зеленчуци. Огромните си салати приготвя от червено цвекло, рукола, червен лук, праз, моркови и още много зеленини според сезона. Не сяда на трапезата без няколко скилидки чесън, прибавя и малко джинджифил и по няколко щипки смлени ленено семе и канела. Здравословните експерименти го забавляват с откриването на все по-нови и зареждащи комбинации. Мъжът започва първата програма с тегло 91,4 кг при ръст 184 см. Сваля 10 кг за 3 седмици и запазва тенденцията и след захранването, въпреки че работният му ритъм е много натоварен. При второто си идване при лекарката през октомври т. г. е стопил още 5 кг и се чувства нов човек. Като пропуск отчита, че по веднъж седмично е приемал малко количество сирене или яйца и е решен да се раздели и с тях, за да ликвидира напълно подаграта. Животинската храна ни убива, прави ни агресивни и недоволни, споделя Росен. Трудно е да се повярва на твърдението му, че доскоро е бил гневен и избухлив. Защото сега е винаги усмихнат и винаги готов да се притече на помощ на някой страдащ и обезверен. За жестовете си на внимание и подкрепа не обича да говори, защото е убеден, че добротата е мерило за духовна извисеност. А тя няма нужда от много думи. Росен е благодарен на лекарката и целия екип в медицинския център за всеотдайните грижи и невероятните резултати. След втория си 10-дневен престой си тръгва за Германия убеден, че ще стане веган и загърбил напълно изкушенията. Любимите по-рано сладкиши и шоколади е заменил с пчелен мед и сусамов тахан. И споделя, че най-голямата сладост може да се открие в равновесието на окриления дух и зареденото с чиста енергия тяло.   Камби с булгур (2 порции) Нарязваме на ситно по 1 супена лъжица морков, лук, целина глава (или селъри), праз и дръжки магданоз, както и 1/2 скилидка чесън и 1/4 суха пиперка. В малка тенджера с капак поставяме всички зеленчуци и наливаме вода – да ги покрие. Задушаваме за 5 мин. Дръпваме от огъня, добавяме 3 супени лъжица по-едър булгур, щипка морска или хималайска сол, щипка чубрица и щипка кимион, ? чаена чаша вода и задушаваме, докато водата се попие. След сваляне от огъня поръсваме с ? връзка магданоз, разбъркваме добре и пълним предварително изчистените и измити камби. Печем 30 мин. на 160 градуса в тавичка с малко вода на дъното. Впечатляващ вкус ястието добива, ако при печенето между камбите се прибавят резени дюля. По желание сервираме със сос от по 30 г сурово кашу и белени слънчогледови семки, соево мляко (да ги покрие), щипка морска или хималайска сол, щипка риган, блендирани до получаване на хомогенна смес.        ", "date": "2018.11.11", "title": " Пациентът Росен Генов: Животинската храна скъсява живота\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d0%be%d0%bb%d1%8f%d1%86%d0%b8%d1%82%d0%b5-%d0%b4%d0%b0-%d0%bf%d1%80%d0%b5%d0%be%d0%b4/", "text": "Председателят на Европейския съвет Доналд Туск призова поляците да преодолеят разногласията си в поляризираната страна, която днес отбелязва 100 години от независимостта си, предаде Франс прес. Туск визираше конфликта на управляващите консерватори с центристката опозиция и Европейската комисия заради спорни съдебни реформи, а вероятно и планираното за по-късно днес „шествие на независимостта“ във Варшава, което отначало бе организирано от крайната десница, а впоследствие поето от властите. „Знам, че спорим помежду си за формата на републиката, за бъдещето на държавата ни и че понякога го правим твърде остро. Полша, прости ни“, каза Туск, след като поднесе цветя пред паметника на маршал Юзеф Пилсудски, бащата на полската независимост през 1918 г. Туск добави, че любовта на поляците към родината им е много по-силна от споровете им. Планираното в центъра на Варшава шествие породи напрежения заради ролята на крайната десница. Миналата година, на 11 ноември 2017 г., на това шествие радикални групировки скандираха националистически, расистки и дори антисемитски лозунги, което предизвика критики в чужбина. В крайна сметка президентът Анджей Дуда и премиерът Матеуш Моравецки обявиха, че това шествие става държавна церемония, без от него да се изключват националистите, и че те двамата ще участват в него. Крайнодесните организатори пък заявяват, че това ще са две отделни шествия, които ще протичат по едно и също време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Доналд Туск призова поляците да преодолеят разногласията си"}
{"url": "https://trud.bg/%d1%82%d1%80%d0%b8-%d0%bf%d0%be%d0%ba%d0%be%d0%bb%d0%b5%d0%bd%d0%b8%d1%8f-%d0%b0%d0%ba%d1%82%d1%8c%d0%be%d1%80%d0%b8-%d0%b8%d0%b3%d1%80%d0%b0%d1%8f%d1%82-%d0%b2-%d0%bf%d0%b8%d0%b5%d1%81%d0%b0-%d0%bd/", "text": "Ясмина Реза – едно от ярките имена на съвременната драматургия, отново излиза на българска сцена. В пиесата „Белла Фигура”, която Антон Угринов постави в театър „Българска армия“, авторката отново заплита зрители в сложните емоционални връзки между съпрузи, любовници и приятели.  Актьорите Гергана Плетньова, Станислав Ганчев, Георги Къркеланов, Стефка Янорова, Елена Райнова и Георги Йовчев, верни на характерния ироничен стил на авторката, се впускат във водопад от неизказани мисли за живота. Объркването е пълно, защото никой от тях не е напълно щастлив. Но на финала всеки успява да намери себе си. Ясмина е красавица – дъщеря на унгарка и евреин от ирански произход, роден в Русия. Пише бързо, кратко, цветно. Казва, че иска да бъде търсена, а не разбрана – такова е желанието на всяка нормална жена. Печели световна известност с пиесите си „Арт“ и „Живот по три“, кито са играни у нас. Никола Саркози се спира на нея, когато решава да покани някой известен интелектуалец да го придружава в предизборните му обиколки. В резултат се появява книгата й „Зора, вечер или нощ“, в която Саркози е описан като властолюбив и изключително енергичен мъж със слабост към сладкишите и скъпите часовници. В „Белла Фигура” героите на Ясмина Реза жертват мило и драго, за да създадат социален образ, одобрен от другите. Режисьорът Антон Угринов е подбрал актьори от три поколения, които удивително точно приемат философията на авторката. Изключително колоритният образ на Ивон го пресъздава Елена Райнова – актриса със завиден стаж на сцената и в киното, която тук играе баба. 73-годишната актриса е в блестяща форма и спокойно може да дава уроци по правилна дикция. Тя е наследница на голям актьор – Коста Райнов, партньор на Мими Балканска, автор на оперетни либрета. За Елена Райнова театърът няма тайни – тя искрено заживява с образа и го превръща в централен. Наблюдавайки нейната леко изперкала Ивон, която всъщност е много симпатична, зрителят си припомня дълбокото внушение, което Елена Райнова постигаше в съвършено различен тип роли – например във филмите „Неспокоен дом“ и „Няма нищо по-хубаво от лошото време“. Стефка Янорова и Георги Къркеланов са почти връстници. Познаваме ги не само от театралната сцена, но и от екрана – „Стъклен дом“, „Клиника на третия етаж“. Забележително е умението им да откриват в героите си онова, което ще ги направи симпатични на публиката. А изящната и обаятелна Гергана Плетньова, чийто професионален дебют на театралната сцена е през недалечната 2010-а, е „светлото петно“ в общия мрак, типичен за сюжетната линия. Плетньова има руски корени, дядо й е белогвардейски емигрант. Докато е първокурсничка в НАТФИЗ „Кръстьо Сарафов”, режисьорът Светослав Овчаров я избира за главната женска роля във филма „Единствената любовна история, която Хемингуей не описа”. С гост-актьора Станислав Ганчев разиграват умело сюжет на любовници, обречени на раздяла. Най-младият от всички е Георги Йовчев, чиято роля е без реплики. Режисьорът Антон Угринов е постигнал спойка между артистите, за която мнозина режисьори могат само да мечтаят. Може би защото той самият е и актьор, възпитаник на майстора Стефан Данаилов. „Белла Фигура“ е начин на живот по италиански. В текста на Ясмина Реза красивото в този начин на живот се приближава до гротеската. Точно този авторов щрих е уловил актьорският екип, за да остане верен на авторката.", "date": "2018.11.11", "title": " Три поколения актьори играят в пиеса на Ясмина Реза\t\t\t"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%be%d0%b8%d0%b7%d0%b2%d0%b5%d1%81%d1%82%d0%bd%d0%b8%d1%8f%d1%82-%d1%80%d0%b5%d0%b6%d0%b8%d1%81%d1%8c%d0%be%d1%80-%d1%80%d0%be%d0%bd-%d1%85%d0%b0%d1%83/", "text": "Хибридният сериал „Марс” се завръща на 11-и ноември в 21:55 часа с ветерана Дий Джонсън на командния пулт Експертни „визионери”, сред които Йлън Мъск, Бил Най, Елън Стофън, Наоми Клайн и Стивън Петранек, претеглят противовеса между наука и индустрия в човешкото тераформиране на този прекрасен нов свят Новите епизоди на „Марс” са по-амбициозни и с повече размах. Знаехме какво правим и какво да търсим. Поставихме повече акцент върху човешката драма Много е трудно за който и да е филм да се състезава с „Аполо 13”. Това беше забележително преживяване за мен Том Ханкс и Кейт Бнашет са най-големите професионалисти, които съм режисирал  Хората сме длъжни да търсим нови светове защото няма гаранция, че ще можем да продължим съществуването си на нашата планета безконечно Големият Рон Хауърд започва кариерата си като дете актьор в телевизията, а после става един от най-успешните режисьори и продуценти в света за последните 40 години. Той е носител на „Оскар” за „Красив ум” и е познат на зрители от няколко поколения със заглавия като „Какаквида”, „Аполо 13”, „Уилоу”, „Обратна тяга”, „Далече, далече”, „Откуп”, „Гринч”, „Ед Телевизията”, „Шифърът на Леонардо”, „Късметлията”, „Фрост/Никсън”, „Ангели и демони” и много други. Сега Хауърд продуцира поредицата на National Geographic „Марс”. Хибридният сериал, който комбинира игрални и документални елементи е окачествяван от критиката като „впечатляващ”, „вдъхновяващ” и „научно искрен”. „Марс” се завръща с втори сезона на 11.11. в 21:55 ч. по National Geographic. Новите шест епизода продължават уникалния хибриден формат от редуващи се игрални и документални кадри. Създателите се опитват да прогнозират какъв би бил животът на Червената планета, съдейки по случващото се на Земята днес. Tози сезон на „Марс” изследва по-дълбоко границите между науката и индустрията в една изолирана и безпощадна необетована земя. Историята е свидетел на непрестанна борба за надмощие на човешките мотиви и интереси за финансовата изгода от една страна и изследванията от друга. Дали човеците ще разчупят оковите, след като се превърнат в междупланетна раса, или са обречени да повторят същите грешки и в новия свят? Експерти, спечелили прозвището „визионери”, отново ще превеждат аудиторията през премеждията и възможностите, откриващи се пред хората на Марс. Тази елитна група включва някои от най-големите имена в човешките изследвания, технологии, науки за околната среда и социални науки като Илон Мъск, изпълнителен директор на SpaceX, Елън Стофън, бивш директор на НАСА, Мичио Каку, физик теоретик и футурист, Кейси Драйър, директор на космическата политика в Planetary Society, Антония Юхаш, водещ петролен и енергиен експерт, и Наоми Клайн, автор на бестселъри, активист и отличен с награди журналист, изследващ климатичните промени. Проектът пасва идеално на грандиозна филмова фигура като Рон Хауърд. В интервюто с носителя на „Оскар” са използвани и въпроси на чуждестранни медии. Разговорът с Рон Хауърд е осъществен с помощта на FOX България. -Мистър Хауърд, на какво се дължи поп-културният интерес към Червената планета и защо футуристичните сценарии за покоряването на този нов свят често са мрачни?  -Аз мисля, че хората по природа са изследователи. Все още има нпознати кътчета на нашата планета, но сме кацали на Луната. Следващият голям въпрос е как да стигнем отвъд и защо. Марс предлага примамливи възможности. Стигането на хора до там е огромно предизвикателство за всички, които са ангажирани с каузата за нови големи открития в дълбокия космос. Също така мисля, че хората сме длъжни да търсим нови светове защото няма гаранция, че ще можем да продължим съществуването си на нашата планета безконечно.  А за развлекателната индустрия идеята за Марс предлага интригуващи и драматични сюжети, които вълнуват зрителите. Някои от тях са мрачни защото условията на Марс са сурови. Но ние трябва да се възползваме от този момент на технологичен напредък, както казва и Илон Мъск, за да се опитаме да осъществим това опасно и трудно пътешествие. Защото не се знае какво ще стане с планетата ни. А Марс очаква човечеството. Когато започнах да работя по проекта за сериала „Марс“ си мислех, че е просто една добра приключенска история. Сега съм убеден, че е възможно и ние трябва да използваме науката, за пресичането на нови космически граници. -Кое беше най-голямото предизвикателство в създаването на подобна поредица?  -Още в началото ние трябваше да напипаме баланса между игралната и документалната част. За сезон 2 си научихме уроците от успеха на сезон 1. Новите епизоди са по-амбициозни и с повече размах. Знаехме какво правим и какво да търсим. Поставихме повече акцент върху човешката драма. -Кога започнахте да се интересувате от космическата тематика?  -Още преди да започна работа по „Аполо 13“ през 90-те години на миналия век. За този филм искахме да представим реалната авария по възможно най-реалистичния и убедителен начин. Да поставим публиката на мястото на астронавтите. -Трудно ли събрахте и организирахте екипите от експерти и учени, за „Марс“? Те радваха ли се да бъдат част от подобен проект?  -Да, за щастие имахме невероятна подкрепа от изключителни личности от тази сфера, които се свързаха с нас и се ангажираха да обогатят проекта с възможно най-новата и качествена информация. Всички тези експрети оцениха факта, че с този сериал ние не задаваме въпроса дали трябва да отидем на Марс. Ние вече разгръщаме визията за това как би изглеждал живота на Марс. Какво би било, когато наистина стигнем там. Всички тези учени прегръщат идеята за пътешествието до Червената планета. -Работили сте с много големи актьори и актриси. Кои се държаха най-професионално и Ви направиха най-силно впечатление?  -Повечето актьори са много професионални. Знаем, разбира се, историите за ексцентрично поведение, но това не се случва често. Но ако трябва да кажа за най-професионалната звезда, с която съм работил ще трябва да избирам между Том Ханкс и Кейт Бланшет. Невероятни са. Те са мечтата на всеки режисьор. -Имате ли си любим Ваш филм и защо?  -Много е трудно за който и да е филм да се състезава с „Аполо 13“. Това беше забележително преживяване за мен. И за мое щастие продължава да вълнува зрителите. Затова и с моя партньор в Imagine Entertainment Браян Грейзър още обичаме да разказваме истории,базирани на реални събития, които са свързани с космическите открития и приключения. Е, беше ми супер забавно и да режисирам „Соло: История от „Междузвездни войни“. -Как си представяте живота на Земята ако човечеството успее да колонизира Марс?  -Човечеството успя да извлече огромна полза от технологиите и откритията, които в голяма степен бяха повлияни и подсилени от Космическата надпревара между Съветския съюз и САЩ. Сега толкова много други велики страни са се включили в научния поход към звездите. Тази страст на човечеството да открива и да преначертава границите на познатото има огромен потенциал да направи живота на Земята по-сигурен и по-качествен. Пътешествието до Марс е още една възможност да извлечем полза от напредъка на технологиите. Всички на Земята би трябвало да се радваме ако стигнем до Марс. Животът неизменно ще се подобри. Нашият сериал изследва темата за Марс, но съществуват толкова много още възможности и пътища за космически открития. И всичките съдържат в себе си потенциала да облагородят човешкия живот.", "date": "2018.11.11", "title": " Световноизвестният режисьор Рон Хауърд пред „Труд”: Марс очаква човечеството\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b2%d1%81%d0%b5-%d0%bf%d0%b0%d0%ba-%d0%bf%d0%be%d1%81%d0%b5%d1%82%d0%b8-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81/", "text": "Президентът на САЩ Доналд Тръмп отдаде почит на „смелите американци“, загинали в хода на Първата световна война по време на посещението си в американско военно гробище във Франция, след като един ден по-рано бе подложен на   за това, че се отказа от подобно мероприятие заради лошото време, предава AFP. На гробището Сюрен в западните предградия на Париж, Тръмп заяви, че той и другите американски официални лица „се събраха на това свято гробище, за да отдадат почит на смелите американци“, които са загинали преди един век, както и на френските войници, с които те са воювали рамо до рамо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Доналд Тръмп все пак посети американско военно гробище във Франция (ВИДЕО)"}
{"url": "https://trud.bg/%d0%b1%d1%83%d0%bc-%d0%bd%d0%b0-%d1%81%d0%b8%d0%b3%d0%bd%d0%b0%d0%bb%d0%b8%d1%82%d0%b5-%d0%b7%d0%b0-%d0%b4%d0%be%d0%bc%d0%b0%d1%88%d0%bd%d0%be-%d0%bd%d0%b0%d1%81%d0%b8%d0%bb%d0%b8%d0%b5-%d0%b2-%d1%88/", "text": "Ръст на случаите на домашно насилие има в Шуменско, през октомври всеки ден полицейски екипи от звено „Охрана на обществения ред“ са се отзовавали на подадени сигнали от жертви. 29 са били призивите за полицейска помощ, при които униформени са се намесвали решително в семейни скандали, съобщават от ОДМВР. При всички случаи жени са се жалвали от съпрузите си. Има драстични, при които непълнолетни деца са ставали свидетели на насилие, съобщават от полицията. От началото на годината, т.е. само за десет месеца, полицията в Шуменско е реагирала на 295 сигнала. За цялата минала година пък, случаите на домашно насилие са били 233. Повишават се не само сигналите до полицията, има ръст и на издадени от съда ограничителни заповеди по Закона за защита от домашно насилие. В сила са вече 81 заповеди, срещу 67 за цялата минала година. В някои от случаите упражнявалите домашно насилие не само са изведени от жилищата, но им е указано да не се доближават и на повече от 15, а при други на 200 метра разстояние от местата за социални контакти и отдих на съпругите и децата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.11", "title": " Бум на сигналите за домашно насилие в Шуменско\t\t\t"}
{"url": "https://trud.bg/%d0%ba%d1%80%d1%8a%d1%81%d1%82%d1%8a%d1%82-%d0%bd%d0%b0-%d0%bc%d1%8a%d0%bb%d1%87%d0%b0%d0%bd%d0%b8%d0%b5%d1%82%d0%be/", "text": "Евронски тръгва в замисъла си за „Кръстът на Гривица” от идеята за родова сага Сред пренебрегнатите автори са Владимир Зарев, Пелин Пелинов и Тодор Евронски Не харесвам думичката обговаряне, широко използвана от литераторите. Но ще я иронизирам, като „открадна” модела й, за да създам друга нова – обмълчаване. Нещо доста плашещо, характерно за днешния ден, защото търсеният от мене смисъл на непретенциозния неологизъм е премълчаването на ред талантливи и сполучливи творби. Нещо повече – в обмълчаването се влагат не по-малко усилия и замисъл, отколкото в обговарянето. И едното, и другото са изкуствени построения, съответно за минимизиране и или хиперболизиране на истински или мними избраници. Преди да посоча конкретния обмълчан, ще напомня за странното обмълчаване на очевидното литературно явление от последните 15-20 години – създаването на многотомни романови епоси за българското време от Освобождението в 1878 г. до наши дни. Обмълчаването е многостепенно – варира между некатегоричното, стеснително сякаш говорене, за трилогията на Владимир Зарев „Битието”, „Изходът” и „Законът”; преминава през проблясъците в по-второстепенни медии за пенталогията на Пелин Пелинов „Възход и падение”; и свършва в бездънното мълчание за трилогията на Тодор Евронски „Кръстът на Гривица”. Евронски тръгва в замисъла си за „Кръстът на Гривица” от идеята за родова сага. И също превръща трилогията в панорама на времето – от 40-те години на ХХ век /със завръщания и за времето преди това/ до първите 10-15 години след 1989 г. Ала и прави още нещо от „Кръстът на Гривица”. Но да караме подред. Зад името на рода и зад мястото на действието / в първите две части/ – странджанското село Ервино, не стоят съществували род и село. В този смисъл те са фикционални. Но всичко случващо се в трилогията е оплодотворено от историческата събитийност – животът на селото до 1944 г., антифашистката съпротива, 1944 г. и завладяването на властта, съпротивата срещу новата власт, колективизацията на земята и несъгласието с нея, обезлюдяването на селото /на този регион/, животът на бившите селяни в близкия голям трад и в София. Ако всичко това беше разказано единствено с историческа добросъвестност и стремеж към обективност, навярно би се получил летопис, интересен и само заради драматичността на времето. Магията се получава от присъствието на поколения водачи на рода Гривица. Първият /иначе четиридесет и вторият/ от влезлите в романовото действие Първи /водачите/ превежда жителите от люлебургазкото село Ервино, останало в Турция и след Балканските войни, в България, където селяните наново изграждат обиталището си. Родът Гривица /по-точно избраният от рода Първи/ е естествено признат да управлява обществените взаимоотношения в селото от много векове – 42 Първи значат начало 681 г. Излъчващият водача род е знатният, знакът на изначалния български аристократизъм. Първият не се назначава от централната власт, не се ползва от привилегии и не получава възнаграждения и облаги от подчинените. Той е натоварен с отговорността да превежда другите в трудни времена, да осигурява хармонията в добри години. За водача това е страхотна отговорност, която се отстоява с висок морал, с въздържание и с вродено достойнство. И той е прикован за длъжността, единствено защото тя се предава като висока чест. И той е така възпитан – в съзнанието му доминацията да е чест. За първи път българската литература /историографията е далеч от това/ открива изначалната представа и традиция на българина за власт. Някой може да си мисли – глупости, ние сме против реда, не може да има такива хора и система. Обяснението е просто – има система, защото има такива хора. Ако ги няма, тя би се разпаднала. И би била заменена с властване, двуличие, насилие и несправедливост. Следва и въпросът как тази система /не ми се нарича с компрометираната дума самоуправление/ съжителства с официалната/централната власт. Всъщност това е темата на трилогията. Разбира се, умножена с неминуемата драматичност на живота на Първите – вътрешна и в съжителството с другите в селската общност. Водачът безусловно признава властта – било то царска или народна, и не й противостои. Само се стреми да смекчи нейните крайности – сякаш да я пази от самата себе си, да помогне на справедливо противопоставящите й се. И властта сякаш се примирява и негласно отстъпва. Този драматичен и напрегнат баланс като че ли е условие за хармоничен живот. Според романа, обаче, след 1944 г. официалната/централната власт безцеремонно прекъсва тези отношения и налага своя диктат. Това води до обществена трагедия, чийто първи връх е обезлюдяването на селото Ервино. И след това – невъзможност да се възпроизвежда този изконен модел никъде, където и да са последният Първи и другите от рода Гривица. А хаосът и безплодността на Прехода сега сякаш също произхождат от това.   Как секнаха циганските кражби в Ервино Ервинци не знаеха и що е това кражба. Да заключваш или да криеш нещо от зли очи и лоши ръце, значи сам ти да имаш не¬чисти помисли. Но тежко му на оня, който е уличен в човешка нечистоплътност, а не дай си, боже, в кражба или убийство. Живите ервинци още си спомняха, а за младите звучеше като легенда-приказка случаят с циганите копанари. Било още в началните години след преселването, когато през Ервино преминали копанари. Разположили своя стан в края на селото и плъзнали из него, а очите им трескаво шарели, опип¬вайки къде какво има за спатърхаване. На сутринта селото про-пищяло. На кого задигнали дрехи, на кого седло за кон, а на един и коня с все писаната каручка. Тогава Първия отишъл при кмета и само казал: – Искам ги тука и всичко откраднато да се върне на хората! Кметът, братовият му син, коленичил на едно коляно, турил дясната ръка до гърдите си и твърдо изрекъл: – Имате беса на Гривица – и станал. А в „беса“, което по родова памет ще рече „дума“, гривичани слагаха нещо много по-голямо. Беса за тях беше нещо повече от дадена дума. Това бе чест, до¬стойнство, повеля. Беса бе дума, втъкана в изконната същност на гривешкия род. Затова, когато селяните говореха за махалата им, казваха „гривяците“, а когато ставаше въпрос за рода им, ги наричаха „бесовете“. Взел тогава кметът десетина мъже и препуснал след катуна. Настигнали го на едно било и го заобиколили. Отначало настъ¬пила обичайната за един катун врява, но постепенно под тежки¬те, недвусмислено режещи погледи на мъжете и заплашително насочените дула на пищовите врявата утихнала. Едър мъж около петдесетте, с широки пищни мустаци, очевидно главата на керва¬на, бръкнал в конопената си риза и също извадил пищов. Бавно, без да го изпуска от погледа си, към него се приближил синът на Първия и сегашен Първи. Чувало се само неспокойното пръхтене па конете. Когато дошъл на два разкрача от него, изведнъж кам¬шикът на младия Гривица изсвистял, описал полудъга и като ре¬жещ бръснач шибнал ръката на главатаря. Викът от болката бил заглушен от изстрелите във въздуха на останалите гривичани. Още два камшика стил Гривица – единия отгоре надолу, другия отдолу нагоре – и от мъжествеността на главата на катуна нищо не останало. Когато ставаше въпрос за ред, законност, наказание, гривича¬ни имаха по-особено, свое разбиране и налагаха свои неписани, донесени от времето, сурови, но справедливи закони. Най-отпред, след коня на младия Гривица, с притегнати от въжето ръце и привързан за опашката на откраднатата каручка, потъртвал бос баша катунджията, а след тях унило се тътрел охраняван топтан целият катунешки мравуняк. Когато стигнали селото, ги посрещнал сам Първия. Огледал с безмилостен поглед кервана и от коня си повелил: – Там – посочил поляната, където станувал катунът предната вечер, и продължил, – доде не се върне и последното, де е взето, никой да не се пуска. Ни хляб, ни вода. А него – кимнал към главатаря – в пранги. В Ервино се влиза и излиза с открито сърце. Оттогава рядко се случваше да премине катун през селото, пък камо ли и да станува. Но останеше ли, при него отиваше Замбер ковачът, който им предаваше повелята на кмета: „Могат да оста¬нат само една вечер и сутринта без неговото лично разрешение не могат да си тръгнат.” Изглежда техният събрат Замбер им каз¬ваше и нещо другичко около оня случай, щото повече за кражба в селото не се чу.   Владимир Зарев  „Битието” Премълчаването е многостепенно – типичен пример за него е некатегоричното, стеснително сякаш говорене, за трилогията на Владимир Зарев „Битието”, „Изходът” и „Законът”.   Пелин Пелинов  „Възход и падение” Пенталогията на Пелин Пелинов „Възход и падение” се състои от „Независима България” (2002), „Напред, на нож!” (2005), „Крушението” (2010), „Под свити знамена” (2010) и „Катастрофата” (2011).   Тодор Евронски  „Кръстът на Гривица” Бездънно мълчание на литературни критици и медии бележи появата на забележителната трилогия на Тодор Евронски, състояща се от „Кръстът на Гривица”, „Време без стреме” и „Българското кръщение”.", "date": "2018.11.11", "title": " Кръстът на мълчанието\t\t\t"}
{"url": "https://trud.bg/%d1%81%d0%b4%d1%81-%d0%bf%d0%b0%d0%ba-%d1%81%d0%b5-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bd%d0%b0-%d0%b3%d0%b5%d1%80%d0%b1/", "text": "СДС като най-старата формация, с най голям опит и влияние, трябва да се опита да обедини десните формации. Това каза на председателят на СДС Румен Христов на национална конференция, посветена на програмните приоритети и подготовката на партията за местните избори догодина. По думите на лидера съюзът трябва да търси партньорство преди всичко с партиите, членки на Европейската народна партия. “Ние сме в едно семейство, имаме сходни виждания за управлението на Европа”, посочи той. Според Христов СДС имат сходни виждания с ЕНП за управлението на Европа, както и сходни виждания затова, което трябва да се случи с българските избиратели и граждани. Христов изтъкна, че СДС е бил по-добър партньор на ГЕРБ от сегашните им. “Ние имаме потенциал, знаем и можем”, изтъкна още председателят на СДС.", "date": "2018.11.11", "title": " СДС пак се предлагат на ГЕРБ\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%81%d0%b2%d0%be%d0%b1%d0%be%d0%b4%d0%be%d0%bc%d0%b8%d1%81%d0%bb%d0%b8%d0%b5%d1%82%d0%be-%d0%bd%d0%b5-%d0%bf/", "text": "Ще се обърна към всички членове на НС на БСП с предложение да приемем декларация-обръщение към българските институции и граждани в защита на основни човешки права и свободи. Това обяви председателят на НС на БСП Корнелия Нинова пред журналисти преди заседанието на НС на БСП, съобщиха от партията. Тя добави, че президентът е прав като казва, че свободомислието се наказва. „То не само се наказва, а се тъпче. Потъпкват се основни човешки права и свободи, затова, днес ще се обърнем към всички български граждани и ще защитим тези права и свободи“, категорична бе Нинова. Тя коментира, че е недопустимо, в правова и демократична държава, бизнесът да поставя условия на депутати- да не изпълняват основните си правомощия – да искат информация и да се борят срещу корупцията. „Знаем, колко сте големи и силни, но има неща, които са по-силни и по-големи от всички нас – Конституцията и основните права на българските граждани“, обърна се тя към Камарата на строителите . Нинова заяви, че депутатите нито ще подадат оставки, нито ще спрат да ходят на работа. „Ние ще внесем отново подписката в АПИ, като ще се обърна към цялата група на „БСП за България“, да го направим със 79 подписа. Елате и извадете 79 души заради това, че искаме истината и че се борим срещу евентуални корупционни практики. Заставаме всички заедно зад Елена Йончева, Георги Михайлов и колегите, които подписаха искане до АПИ за проверка на строителството на магистрали“, каза още лидерът на левицата. Тя добави, че социалистите ще изпратят декларация и до европейските институции. „Вчера ГЕРБ открито оспориха Конституцията на Република България, като оспориха демократичния характер на служебно правителство, назначено президента“, каза още Корнелия Нинова. Тя заяви, че Цветан Цветанов си е позволил да каже, че служебното правителство работи непрозрачно и едва ли не е заплаха за правовия ред в държавата. „Не пипайте основополагащите темели на българската държавност. Знаем, че ви е страх от служебен кабинет на Румен Радев, но това не е основание да оспорвате Конституцията“, обърна се тя към ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Корнелия Нинова: Свободомислието не просто се наказва, а се тъпче\t\t\t"}
{"url": "https://trud.bg/%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%ba%d0%b0%d0%bd%d0%b8-%d0%b3%d1%80%d0%b8%d0%b3%d0%be%d1%80-%d0%b2-%d1%81%d0%be%d1%84%d0%b8%d1%8f/", "text": "Шефовете на тенис турнира „София оупън“ се надяват, че Григор Димитров все пак ще вземе участие в следващото издание на надпреварата през февруари. Горан Джокович, чичо на световния №1 Новак Джокович, а също и нов директор на турнира, разкри, че планира да води преговори с екипа на българския тенисист.  „Григор Димитров е един от най-добрите тенисисти в света, той винаги е добре дошъл – призна сърбинът. – На този етап нямаме потвърждение за участие от негова страна. Предстоят ни разговори с него и екипа му и се надявам да го видим в София.“  Сигурни участници в най-голямото тенис събитие на родна земя са Димитър Кузманов и младата надежда Адриан Андреев, шампион на двойки от Ю Ес Оупън при юношите, а също и бронзов медалист от младежките олимпийски игри в Буенос Айрес. А Горан намекна, че ще убеди племенника си също да дойде в София.  „Със сигурност ще има представител на фамилията Джокович – заяви директорът. – Засега това съм аз, но нека да видим колко Джокович ще има в София. Новак в момента е номер едно в света. Той е повече от добре дошъл в София. Скоро говорих с него. България много му харесва. Да, бих желал той да дойде и ще продължа да го убеждавам.“", "date": "2018.11.11", "title": " Джокович кани Григор в София"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb%d0%b8-%d0%b2-%d0%b1%d1%81%d0%bf-%d0%b7%d0%b0%d0%b2%d1%8a%d1%80%d1%88%d0%b8%d1%85%d0%b0-%d1%81-%d0%be%d1%81%d1%82%d0%b0%d0%b2%d0%ba%d0%b0-%d0%b2/", "text": "Столетницата насрочи конгрес на 26 януари Пролетта ще стане ясно дали Нинова ще оглави евролистата на БСП Поредни скандали в БСП, пореден драматичен пленум, поредни вътрешнопартийни интриги приключиха с оставката на и.д главния редактор на в. “Дума” Йордан Мичев. На неговото място ще бъде Ивелин Николов, който също ще е и.д. главен редактор до провеждането на конкурс за поста в партийния вестник. Заклинанията, че недоволните от едноличните решения на лидерката Корнелия Нинова ще й поискат вот на доверие, се оказаха кулоарни бабаитщини. Никой от недоволните не постави и въпроса за вкарване на точка в дневния ред на предстоящия конгрес за промени в устава. Вътрешната опозиция от месеци твърди, че ще поиска да се отмени прекия избор на председател на партията. Текстът бе гласуван през 2017 г. по настояване на Нинова. Голяма част от членовете на Националния съвет са категорични, че трябва да се върне старото положение – конгресът да избира лидер на партията. Пленумът реши следващото заседание на висшия партиен орган да е на 26 януари. Другата очаквана интрига на пленума – дебатите за евролистата и критериите за номиниране на кандидати, също не се състоя. С пукването на пролетта щяло да стане ясно дали Нинова ще успее да измести шефа на ПЕС Сергей Станишев от водач на листата, както и дали самата Нинова ще има куража да я оглави. На неделния пленум Нинова получи писмо от шефката на Казанлъшката организация Стела Кехайова с предупреждение, че в партията властват лъжи, клевети и интриги. “Време е да се спре с непрекъснатото противопоставяне на личностни интереси в партията, да се използва максимално експертния и политически капацитет при формирането на политиките ни, да се зачита различното мнение и всички заедно да приемем предизвикателствата, пред които сме поставени”, е позицията в открито писмо до пленума на бившите министри Костадин Паскалев и Петър Мутафчиев. След дълго мълчание на пленума с остра позиция излезе и Румен Овчаров, който предупреди, че БСП в момента страда от три сериозни порока – агресивно невежество, омраза и самодостатъчност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Скандали в БСП завършиха с оставка в „Дума“ (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-280/", "text": "Политически дивиденти на гърба на строителите Искат среща с ОЛАФ заради фалшивите новини. Ще противодействат на всички опити за злоупотреба с европейски средства. В сектора работят 250 хил. души.         Бюджет 2019 подценява инфлацията Приходите може да се повишат повече от очакваното. Процесът на преразпределение на доходи се засилва, но икономическият растеж се забавя – анализ на финансиста Димитър Чобанов.         Мръсни номера, рок и 10 ноември Когато пръскаш кал, рискуваш да се окаляш – новият коментар на Иван Гарелов от неговата рубрика ТV Панорама.           Да преименуват Гражданската отговорност на Финансова инквизиция Абсурдно е неодушевен предмет като колата да носи права и задължения на човек, казва бившият шеф на КАТ Алекси Стратиев в интервю за „Труд“.       Държавата навсякъде, регулации до задушаване Негово Величество Чиновникът – нейният пророк. Забранете и нерегламентираното отглеждане на мушкато по терасите – анализ на д-р Борислав Цеков.             Девет по Рихтер Силует на Елена Йончева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Вижте акцентите в броя на вестник „Труд“ в понеделник, 12 ноември 2018"}
{"url": "https://trud.bg/%d0%bd%d0%b0%d0%b4-%d1%85%d0%b8%d0%bb%d1%8f%d0%b4%d0%b0-%d0%b4%d1%83%d1%88%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%bf%d1%8a%d1%82%d1%8f-%d0%b7%d0%b0-%d0%b3%d1%8a%d1%80%d1%86/", "text": "Над хиляда души блокираха главен път Е-79 в района на Благоевград в неделя. Те дойдоха с над 500 автомобила, водени от десетки рокери,първо направиха автошествие по благоевградските улици. А след това излязоха на пътя за Гърция и с жива верига го затвориха. Колоните от чакащи автомобили в двете посоки стигна до над 10 км. Протестиращите затвориха и т. нар. стария път, за да не могат изнервените от чакането шофьори да обиколят блокадата. Издигнаха се искания и за оставка на правителството. Към недоволните от високите цени на горивата, повишените данъци за колите и застраховките, поскъпването на живота и социалното неравенство се присъединиха и над 50 автомобила от Гоце Делчев,протестираха и край Разлог. Около 15 ч пък бе блокиран ГКПП Кулата от стотици петричани. Затворен бе и Е-79 в района на Дупница за около час. Над 3 часа продължава протеста и блокадата на главен път Е.79. Тя още не бе приключила до 17 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Над хиляда души блокираха пътя за Гърция за часове"}
{"url": "https://trud.bg/%d0%b1%d1%81%d0%bf-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bd%d0%b8%d0%bd%d0%be%d0%b2%d0%b0/", "text": "НС на БСП единодушно подкрепи   за декларация в защита на правата на гражданите. „НС на БСП се обръща към институциите и гражданите на републиката с настояване да проявят активност за опазването на основните граждански и човешки права, залегнали в българската Конституция“, се казва в декларацията. ДЕКЛАРЦИЯ  на НС на БСП  За: Опазване на конституционния ред и правата на гражданите НС на БСП се обръща към институциите и гражданите на републиката с настояване да проявят активност за опазването на основните граждански и човешки права, залегнали в българската Конституция.  Опитите за ограничаването на правата на опозиционните народни представители започват да придобиват системен характер, изразяващ се в действия на парламентарното мнозинство, основани изцяло върху политическата целесъобразност, без да се съобразяват с основният закон на държавата.  Заявеното намерение от корпоративни организации за препятстване на дейността на народни представители се намира в разрез с основни принципи на конституционно установения ред, каквито са свободата на убеждение и неговото изразяване, както и свободния мандат на парламентаристите.  Посегателството, както и заплахите за ограничаване на свободата на народни представители и тяхната дейност от страна на граждани и други организации е пряко нарушение на Конституцията. Отправянето на заплахи за препятстване на дейността им в официален документ на Строителната камара представлява заплаха срещу конституционния ред в държавата и поставя под съмнение свободното упражняване на човешките и граждански права. В декларацията на Камарата бяха заплашени народните представители Елена Йончева, Георги Свиленски, Крум Зарков и Христо Проданов заради изказани от тях мнения и предприети действия. НС и ПГ на „БСП за България” ясно заявяват своята подкрепа за колегите си, като разширява подкрепата на искането им с подписите на цялата парламентарна група.  В нарушение на Правилника на Народното събрание от пленарна зала беше отстранен Председателят на ПГ на „БСП за България”, заради изказано мнение от трибуната. Отстраняването на зам.–председател на Народното събрание на опозицията, заради изказване на мнение представлява нарушение на основни граждански права, провъзгласени от Конституцията на България и от поредица международноправни документи. Автономията на Народното събрание, като върховен орган изразител на властта на суверена, не може да служи за основание на мнозинството да ограничава правата на народните представители от опозицията ,в разрез с установените от закона норми, включително Правилника на Народното събрание.  Обръщаме се към съдебната власт да използва всички дадени й от Конституцията правомощия да защити конституционния ред и парламентарната република. Снемането на имунитет на народен представител не бива да се превръща в обикновена стандартна процедура, която дава възможност за всеки формален повод народните представители да бъдат подлагани на натиск с прикрити, но и доста прозрачни политически намерения.  В българския парламент свободата на словото на един народен представител е най-голямото негово право, основно средство за защита правата на всички граждани на нашето общество. Имунитетът за изказаните от него мнения и за гласуванията му в Народното събрание е необходимо условие за защита на правата на всички граждани.  Опитите на ръководството на Народното събрание да въздейства върху решенията на опозиционните народни представители с административни мерки, често пъти нарушавайки правилника на Народното събрание, подкопават принципа за върховенство на правото.  Политическата власт на мнозинството не означава налагане на политически и идеологически диктат, в разрез с принципите на свободата на съвестта и политическия плурализъм. Налагането на волята на временно парламентарно мнозинство върху опозицията със средствата на принуда, публична дискредитация и заплахи може да има за резултат поставянето на България в групата на несвободните държави, тенденция която за съжаление се наблюдава от години в нашия политически живот.  В публично изявление, председателят на най-голямата парламентарна група, постави под съмнение демократичния характер на служебния кабинет и ролята на президента при неговото съставяне. Изказаното мнение има антиконституционен характер, доколкото прерогативите на президента са ясно записани в Конституцията.  За съжаление, в условията на повишено внимание към България от страна на европейските институции по повод основни права и свободи, сегашните действия на парламентарното мнозинство, а също така на подкрепящи го обществени организации, зад които стоят ясно заявени частни интереси, ще бъдат разбрани бързо и оценени от тях.  НС на БСП ще запознае с текста на Декларацията Европейския комисия и Съвета на Европа.  Правителството носи пълна отговорност за авторитета на България в международната общност и за съхраняването на конституционния ред в държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.11", "title": " БСП подкрепи предложението на Нинова за декларация в защита на правата на гражданите"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d1%81%d0%b2%d0%b0%d1%82%d0%b1%d0%b8-%d0%b4%d0%be-8-%d0%b4%d0%b5%d0%ba%d0%b5%d0%bc%d0%b2%d1%80%d0%b8-%d0%b2-%d0%b4%d0%b2%d0%be%d1%80%d0%b5%d1%86%d0%b0-%d0%b2/", "text": "Последната сватба в Двореца в Балчик е навръх студентския празник 8 декември. Ще се венчаят младоженци от Добрич, които са от академичната младеж. През 2018 г. в бившите покои на румънската кралица край морето има рекордно дълъг сватбен сезон в историята на специалните събития, който е започнал още от 1 април, съобщиха от пресцентъра на уникалния Архитектурно-парков комплекс. Венчали са се 82 двойки от цялата страна. Българските сватби са 53, а смесените бракове 24 с представители най-много от Англия и Германия, от Канада, Холандия и Швейцария. Младоженец от Фиджи, застанал до избраницата си наша сънародничка, облечен с традиционни островитянски дрехи. Един от немските младоженци избрал да живее в България. Треньорката на националния отбор по художествена гимнастика на Канада Здравка Чонкова е омъжила дъщеря си в Двореца. 5 изцяло чуждестранни двойки от Англия, Румъния и Латвия също избрали царствения комплекс за място на най-тържествения си ден. Интересът е предизвикан от романтиката на Нимфеума /римската лоджия/, където традиционно се провежда ритуалът. Църковните венчавки се извършват в параклиса „Успение Богородично” . В Двореца предлагат и сватби през зимата – в личната вила на кралицата „Тихото гнездо”, където са наредени експонати от нейно време, стари икони и археологически находки от Балчишкия залив. За 2019 г вече има записани 17 венчавки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.11", "title": " Вдигат сватби до 8 декември в Двореца в Балчик\t\t\t"}
{"url": "https://trud.bg/%d0%bd%d0%be%d0%b2-%d0%b4%d0%be%d0%bc-%d0%b7%d0%b0-%d1%87%d0%b5%d1%82%d0%b8%d1%80%d0%b8-%d0%bc%d0%b0%d1%80%d0%ba%d0%b8/", "text": "Във Варна срещу летището отвори врати нов комплекс на „Мото-Пфое“ със самостоятелни автосалони на марките Ford, Volvo, Jaguar и Land Rover. Търговско-сервизният център в морската столица отговаря на най-високите стандарти и въплъщава духа и философията на брандовете в портфолиото на „Мото-Пфое“. През настоящата година вносителят стартира мащабен инвестиционен проект в мрежата си от комплекси в страната, който ще приключи през 2021 г. За почти всички елементи на новия център във Варна са използвани доставчици, утвърдени от производителите на автомобили на глобално ниво – от указателните табели, пилоните, през настилките, мебелите и дори видео екраните. Вложените средства гарантират брандова идентичност и още по-голяма лоялност на ценителите на Ford, Volvo, Jaguar и Land Rover. По случай откриването до края на ноември се предлагат преференции за покупка и обслужване на коли от четирите марки.", "date": "2018.11.11", "title": " Нов дом за четири марки\t\t\t"}
