{"url": "https://trud.bg/%d0%b4%d0%b2%d0%b5-%d0%b6%d0%b5%d0%bd%d0%b8-%d0%be%d1%82-%d1%81%d1%82%d0%be%d0%bb%d0%b8%d0%bf%d0%b8%d0%bd%d0%be%d0%b2%d0%be-%d0%b8-%d0%b1%d0%b0%d0%bd%d1%8f-%d0%b8%d0%b7%d0%b3%d1%8a%d1%80%d0%bc%d1%8f/", "text": "Две жени от Пловдив и Баня са заподозрени за незаконно съхранение и разпространение на акцизни стоки. Във вторник служители на Шесто РУ на МВР-Пловдив установили, че 33-годишна жителка на ромския квартал „Столипиново” държи в дома си на ул. “Бъндерица” близо 4 килограма нарязан тютюн, 670 къса цигари и две електронни везни. Същия ден подобно количество тютюн и 920 нелегални папироса карловски полицаи иззели от адреса на 43-годишна жителка на град Баня. По двата случая са образувани бързи производства и е уведомена прокуратурата. През последното денонощие на територията на Областна дирекция на МВР – Пловдив са регистрирани 13 криминални престъпления – 3 кражби, 2 ПОМПС, 3 измами и 5 други. Разкрити са 8 престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Две жени от Столипиново и Баня изгърмяха заради контрабандни цигари и тютюн"}
{"url": "https://trud.bg/%d0%bf%d1%80%d0%be%d1%84-%d0%b4%d0%b8%d0%bc%d0%b8%d1%82%d1%8a%d1%80-%d0%b8%d0%b2%d0%b0%d0%bd%d0%be%d0%b2-36-%d1%80%d1%8a%d1%81%d1%82-%d0%bd%d0%b0-%d0%b1%d0%b2%d0%bf-%d0%b8%d0%b4%d0%b2%d0%b0-%d0%be/", "text": "Някои статистически показатели може и да говорят за подобряване на икономическата ситуация в България в последно време, но големите проблеми остават нерешени и това може да има тежки последици. Това коментира икономистът проф. Димитър Иванов по  . „Не споделям оптимизма нито на премиера, нито на финансовия министър (Владислав Горанов заяви, че заради големия ръст икономиката ни може да „прегрее” – б.р.) по отношение на това, че производственият потенциал на България може да се съобрази с потенцията, която реалната световна икономика дава. 3,6% ръст на БВП се дължи на ръст на кредити, не се дължи на сериозни чуждестранни инвестиции. Отбелязваме спад на производителността на труда”, посочи експертът. По думите му данните от НСИ показват ясно, че в социалната сфера положението се влошава и „хората продължават да харчат много повече, отколкото получават”. Така, например, има 46,1 млрд. лева в депозити, а около 20 млрд. са взетите заеми т.е. за 7-милионно население остават 26 млрд. лева: „Получава се, че болшинството от хората в страната, ако утре ги уволнят от работа, нямат даже 2 месеца да живеят на своите спестявания”. По същия начин стои и въпросът с безработицата, която намалява в столицата и няколко големи града, но положението в тежки региони като Северозапада и Добруджа не се подобрява. Освен това, статистиката се „украсява” и от факта, че 35-36 000 българи всяка година напускат родината, отбеляза Иванов. Той предупреди, че в последно време всичките бивши социалистически страни са започнали не само да се отдалечават политически от Европа, но и да изостават икономически. Според икономиста ЕС има даже още по-голям проблем: „Европа е достигнала един таван на своите възможности в този си вид. Днес Еврозоната е натрупала един огромен дълг. ЕЦБ държи да се опитва да спасява икономиките на други страни и държи 40% от целия дълг на Европа”.  Проф. Иванов коментира, че България би могла да постави важни въпроси по време на своето председателство, но резултатите ще са спорни заради тежката политическа ситуация в Германия след изборите: „Германия, която е потенциални мотор на реформи, вероятно до н ова година ще е в политическа парализа (…) Меркел няма да може да се занимава с никакви реформи”. Икономистът препоръча „много внимателно” да се подходи с темата за влизането ни в Еврозоната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Проф. Димитър Иванов: 3,6% ръст на БВП идва от ръст при кредитите, а не от чуждестранни инвестиции"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%81%d0%b8%d0%b3%d1%83%d1%80%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%b5%d0%b2%d1%80/", "text": "Министърът по европейските въпроси на Турция Омер Челик заяви, че сигурността на европейския континент не може да бъде гарантирана без Турция и дългоочакваната европейска армия не може да бъде основана без участието на Турските въоръжени сили, пише Hurryiet. Челик направи изказването си по време на посещение в Испания. „Европейската армия не може да бъде организирана без Турция. Не казвам, че подкрепяме, или не подкрепяме идеята. Но сигурността на Европа не може да бъде гарантирана без Турция“, подчерта той. „Тези които говорят за Турция го правят без да погледнат картата. Турция има огромно стратегическо значение и е на нивото на европейските демокрации“, заяви турският министър, който определи родината си като европейска държава и европейска демокрация. Освен това, Челик направи коментар и за ситуацията в Испания, след като автономната област Каталония реши да проведе плебисцит на първи октомври.  „Подкрепяме единството, териториалния интегритет и конституционните граници на Испания. Не мислим, че подобен референдум ще е от полза за хората в този момент, когато е нужна повече интеграция“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Турски министър: Сигурността на Европа не може да бъде гарантирана без Турция"}
{"url": "https://trud.bg/%d0%b8%d0%bc%d0%b0%d0%bc%d0%b8%d1%82%d0%b5-%d1%83-%d0%bd%d0%b0%d1%81-%d1%81%d0%b0%d0%bc%d0%be-%d1%81-%d0%bb%d0%b8%d1%86%d0%b5%d0%bd%d0%b7%d0%b8%d1%80%d0%b0%d0%bd%d0%b8-%d0%b4%d0%b8%d0%bf%d0%bb%d0%be/", "text": "Висшият ислямски институт в България трябва да се лицензира и той да обучава кадрите си по учебна система, утвърдена от Министерството на образованието. Това заяви вицепремиерът и министър на отбраната Красимир Каракачанов по време на XIII-та Международна конференция „Тероризъм и електронни медии“, с домакин у нас Института за сигурност и сътрудничество. Форумът е двудневен и се организира в София, в хотел „Маринела“ от Международната академия по телевизия и радио (IATR), с подкрепата на Федералната агенция по печата и масовите комуникации на Русия. Красимир Каракачанов отбеляза пред журналисти, че се подготвят промени в Закона за вероизповеданията и в Закона за образованието, които идната седмица ще бъдат внесени в Министерски съвет. Поправките ще касаят „финансирането на вероизповеданията и кадрите, които се занимават с изповядването на една или друга религия“. „Смятате ли, че е нормално, младежи, които са учили в частни ислямски университети, и то в страни, където официално се проповядва уахабизма, да идват и да заемат места в джамиите и мюфтийството“, запита Каракачанов. Припомняме, че според експерти точно ултраконсервативния уахабизъм е в основата на идеологията на ДАЕШ. Имамите, които вече проповядват у нас би следвало да минат на изпит след влизането на поправките в сила, каза още вицепремиерът. На въпрос относно доклада на ДАНС за 2016 година, където бе упомената заплаха за териториалната цялост на страната, вицепремиерът отбеляза, че застрашени райони са тези с ромските гета, където навлиза „религиозният фактор за промиване на мозъци“ и региона на Родопите, защото там се настаняват имами, които нямат нищо общо с традиционния ислям в България. „В докладите на ДАНС и спецслужбите отдавна има такива констатации, но хубаво е, че политиците вече са склонни да говорят за това“, каза още Каракачанов. Пред участниците в конференцията вицепремиерът определи кибератаките като източник на нестабилност и воденето на хибридни войни като правило.   Въпреки похарчените милиони, хвърлените усилия и хилядите загинали в борбата с тероризма той продължава да бъде заплаха не само за сигурността на държавите, на съюзите, които те сформират, но и за сигурността на всеки човек. Това заяви пред участниците в XIII ежегодна международна конференция “Тероризъм и електронни медии” вицепремиерът и министър на отбраната Красимир Каракачанов. “Никой от нас не е застрахован от подобно събитие. Помним 2012 година какво се случи на аерогарата в Сарафово, където беше взривен автобус с израелски туристи”, подчерта Каракачанов. И допълни: “Нестабилността идваща от Близкия Изток носи заплаха за сигурността на всички”. По думите му бежанските потоци, нелегалният трафик на хора с методите на тероризма се превръщат в яростен противник на европейската християнска цивилизация. България, като страна членка на НАТО и ЕС, активно участва в общите усилия за справяне с безпрецедентните предизвикателства в динамичната и променена среда за сигурност”, каза още по време на форума вицепремиерът.   Около 1200 души са загиналите при терористични актове в Европа от 1988 година до момента. Това сочат данни, изнесени на на XIII-та Международна конференция “Тероризъм и електронни медии”. За сравнение, убитите при тероризъм за периода от 1970 до 1988 година са близо 4800. Статистиката изнесе Владимир Козлов – зам.-директор на Федералното бюро по печата и масовите комуникации на Русия. Козлов посочи, че данните звучат като парадокс, но днес терористичните актове в Европа са намалели, в сравнение с периода през последните десетилетия на ХХ век, когато на континента е имало повече от 4800 действащи терористи, а жертвите са около 2200. В Русия терористичните актове са с 19 процента по-малко през 2016 г. Той отбеляза, че броят на деянията намалява, но се усилват паниката и страхът. Руският посланик Анатолий Макаров призова журналисти и политици да обединят усилията си, за да се предотврати радикализацията в обществото.   Киберпространството се явява благодатна територия на терористичните организации поради гарантираната анонимност и това ще е най-голямото предизвикателство пред службите по света. Това каза Румен Петков– председател на Общото събрание на Международния институт за сигурност и сътрудничество по време на конференцията срещу тероризма в София. 20 страни ще участват във форума – Великобритания, Испания, Италия, Белгия, Гърция, Кипър. На много високо представителство – ООН, ОССЕ, ЮНЕСКО. Терористите не просто използват манипулиращи и подвеждащи новини – това е част от тяхното ежедневие, подчерта Петков. По думите му една от големите отговорности на медиите е да не допуснат героизиране на тероризма. “Когато показваме силата на терориста, не правим услуга на обществото”, заключи Петков.", "date": "2017.09.27", "title": " Имамите у нас само с лицензирани дипломи\t\t\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%b7%d0%b0%d0%ba%d0%be%d0%bd%d0%be%d0%b4%d0%b0%d1%82%d0%b5%d0%bb%d1%81%d1%82%d0%b2%d0%be-%d0%bc%d0%b0%d1%80%d0%b8%d0%bd-%d0%ba/", "text": "– Безспорно изборът на председател на Върховният административен съд се превърна в политическа тема и това е жалко. Защото изборът на един от тримата големи преди всичко е една неутрална законова процедура, в която политиците не би следвало да се месят. Пресилено е да се твърди, че тази тема е ябълката на раздора. По-скоро тази тема повдига сериозни притеснения по повод държавността въобще. Повдига въпроси за влиянието над политиците, за преследваните лични и неясни за обществото цели от чужди държави или кръгове. – Спор ли, спор няма – има проведена процедура за избор на председател и той е избран. Има и хора, на които този избор по ясни правила не им харесва. Това са няколко неправителствени организации и извънпарламентарни политици. Да бяха посочили точния кандидат, това ли искат? – те натам ни тласкат, каквото кажат за който го кажат да е правилното. На тях не им харесва ВСС, не им харесва и новият председател на ВАС. И какво от това? Нали разбирате, че не е сериозно, нито да се правят внушения, нито пък да се пуска социология кой харесва новия председател на ВАС и кой не. Това не е кастинг за съдии в телевизионно шоу нали сме наясно. Това е процедура по новия Закон за съдебната власт, проведена без нарушения при това. Президентът Радев лично според мен шикалкави по темата и следва странна линия на поведение. Няма да влизам в правен анализ на процедурата и на това какво следва и ще последва, ако той не подпише указ, така както уж се твърди, защото прочетох достатъчно аргументирани становища на колеги юристи. Общия белег в техните коментари е недоумението им от този ход на президента. Той не просто сваля легитимността от действащия и към момента ВСС. Нека отидем по-далеч, ако той твърди, че няма да подпише указа, защото ВСС е морално нелегитимен, т.е. той твърди, че провежданите през годините конкурси за магистратски длъжности са същите. И това не е сериозно. Не ме разбирайте погрешно, аз не защитавам състава на ВСС, а институцията ВСС, да правим разликата, ако искаме да я има държавата. Питам се берат ли срам юристите от екипа на ген. Радев, защото там има изтъкнати конституционалисти. Колеги от екипа на генерал Радев, колеги експерти, които пишете по темата, не се притеснявайте директно да заявите, че той заема нелогична позиция. Не е нужно да го правим с тонове изкусна аргументация. Истината е съвсем проста, тя няма да се хареса, но е полезна и отрезвяваща дори и за президент, избран с огромно мнозинство. – Повтарям, няма теоретичен и практически спор по въпроса дали може или не. Действащият ВСС има правомощия да избере председател на ВАС, а процедурата по измененият ЗСВ е спазена до последната буква.  Друг е въпросът, че отново кръг от „правилни“ медии, политици и сдружения през цялото време ни внушаваше, че един от кандидатите е неправилният, чрез множество статии и говорители срещу него. Накрая същият този кръг от медии и партийни функционери не харесаха избора и се опитват да внушат, че и хората не са доволни – кои хора питам, тези които пишат статиите и работят за тях ли, те със сигурност не са доволни. Докога ще се повтаря този цирк? Тяхна е правилната гледна точка в конституционната реформа, в съдебната реформа, в борбата с корупцията, в кадровите назначения. Тази самодостатъчност е вредна, българите вече не я понасят. – Познавам съдия Георги Чолаков само и единствено от съдебните му актове. Впрочем считам, че съдиите трябва да говорят чрез актовете си, а не да балансират и да залитат между политиката и съдебната зала.  Няма никакво значение дали аз или вие харесваме как изглежда човекът Георги Чолаков (висок, слаб, рус, с очила или без, пълен, без коса) или каква оценка даваме на съдията Чолаков. Ние не сме кадровиците, ние не сме организирали процедурата и не сме го изслушали. В България няма пряк избор от народа на съдии, та да накланяме везните натам, към това какво мисли народа за конкретен съдия. То е ясно какво мисли престъпника за съдията по делото му. Той се е представил убедително, има внушително мнозинство при избора му и очевидно доверието е спечелил той и в това няма драматизъм. Относно избора на членове на ВСС, четох и чух различни коментари. Отново едните са разделени на „правилни“, а другите на „неправилни“. Позитивното е, че няма човек без опит, без необходимата експертиза. Всеки от избраните има сериозен професионален път и то много по-сериозен от този на критиците от НПО сектора. За мен това е важното. Защото у нас е много лесно да се каже: „Този е човек на някого, затова не става“. И всичко свършва до тук, със залепването на етикета. Аз лично бих им дал предварителен кредит на доверие вместо веднага да започна да пиша до различни посолства и чужди организации. Ако тези, които го правят се жалват от новите членове на ВСС или новия председател на ВАС, изтъквайки причина, че са „хора на някого“, трябва да знаят, че покрай честите си контакти с чуждите посолства и организации, това важи с пълна сила и за тях самите. Президентът да се замисли – какво ще се случи, ако се хване на тази въдица? В крайна сметка „коалицията на правилните“ още от сега заяви, че не харесва новия ВСС, как тогава ще хареса който и да е избран от него председател на ВАС. Това е игра без край, повод за медийни изяви и каузи на политици, които искат да се върнат на терена. Това е и тест, дали президент избран с над 2 млн. гласа може да се огъне пред обаждане от чужбина или пред “спонтанен” протест на някоя група за натиск.   Д-р Марин Киров е юрист, експерт по законодателството. Консултант в петата поправка на Конституцията.", "date": "2017.09.27", "title": " Експертът по законодателство Марин Киров: Президентът Радев заема странна позиция в процедурата по избор на нов председател на ВАС"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d0%b2-%d0%b1%d1%80%d1%8e%d0%ba%d1%81/", "text": "Министърът на туризма Николина Ангелкова разговаря в Брюксел с г-жа Лоури Еванс, генерален директор на ГД „Вътрешен пазар, индустрия, предприемачество и МСП“ в ЕК. Българският министър представи пред нея инициативите ни в туризма в международен план, откроявайки двете срещи на високо ниво в туризма през февруари и през май 2018 г., които са планирани за България в рамките на председателството на ЕС на страната ни от 2018 г. Това съобщиха от Министерство на туризма. Госпожа Еванс изрази готовност да дойде в София за тях, когато окончателните им дати бъдат потвърдени официално. Тя заяви подкрепата на ЕК и за домакинството на София за втора поредна година на световния конгрес на световните цивилизации и модерния туризъм, който ще се проведе края на октомври или ноември 2018 г., където за модератор е поканен звездата на CNN Ричард Куест. Министър Ангелкова запозна домакина на срещата и с очакваните междудържавни срещи за развитието на туризма по река Дунав, както и с възможностите за туризъм по Черно море. Българският министър получи адмирации и за разработения портал „I love Bulgaria“, който развива културния туризъм в българските общини и създава стимули за ученици да посещават музеи и да се запознават с историята и културата ни. Представителката на ЕК поздрави Министерството на туризма и за учредените годишни награди в туризма, които насърчават конкуренцията в туризма сред общини, медии, сайтове, туристически атракции и т н. Ангелкова и Еванс бяха единодушни, че силен стимул за развитие на европейския туризъм ще бъде отварянето му към далечните пазари, особено Китай. Министър Ангелкова е в Брюксел по покана на президента на Европейския парламент Антонио Таяни, за да изрази позицията си пред конференция на високо ниво за бъдещето на туризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Министър Ангелкова разговаря в Брюксел с Лоури Еванс, ръководеща генерална дирекция в ЕК"}
{"url": "https://trud.bg/%d0%b5%d0%bb%d0%bf%d1%80%d0%be%d0%bc-%d1%82%d1%80%d0%be%d1%8f%d0%bd-%d1%81%d1%8a%d1%81-%d0%b7%d0%bb%d0%b0%d1%82%d0%b5%d0%bd-%d0%bc%d0%b5%d0%b4%d0%b0%d0%bb-%d0%be%d1%82-%d0%bf%d0%b0/", "text": "Електромоторният завод “Елпром Троян” спечели златен медал на Международния технически панаир в Пловдив в категория “Електроника и електротехника, информационни технологии, телекомуникации, офис техника”. Компанията бе отличена за своя иновативен продукт “Дигитален интерфейс за контрол и защита “SDM 30” на изискана церемония в Града под тепетата. “С него се извършват измервания с висока точност и визуализация в реално време на параметрите на електромоторите. Дигиталният интерфейс следи едновременно параметрите на 16 устройства и изписва данните на дисплей. Показваме този продукт за първи път именно на есенния технически панаир в Пловдив”, обяви пред “Труд” инж. Теодор Енев от “Елпром Троян”. Щандът на компанията в палата 13 пък спечели наградата “Кристален тетраедър” в конкурса за дизайн на панаирна експозиция. Отличието се връчва от Националната асоциация за дизайн и реклама и е признание за дизайнера на експозицията на “Елпром Троян” инж. Ангел Димовски. Щандът съчетава продукти, мултимедия, 3D мапинг и аранжировки с цветя. Със златни медали на панаира в Пловдив бяха отличени общо 36 български и чуждестранни компании, а в надпреварата за иновативни продукти с високо качество “Пловдив Есен 2017” участваха над 40 нови изделия, отговарящи на стандартите на Европейския съюз. Експерти от Държавната агенция за метрологичен и технически надзор определиха най-високите пазарни отличия в българската индустрия. Конкурсът бе разделен по категориите “Машиностроене”, “Електроника и електротехника, информационни технологии, телекомуникации, офис техника”, “Транспорт и автосервизно оборудване”, “Строителство” и “Енергетика и екология, технология и управление на водите, химическа промишленост”. Сред кандидатите за злато се отличиха световни новости като хуманоидният робот “Sanbot” на китайския концерн “Qihan Technology Co”, който може да работи като магазинер, сервитьор, асистент по преподаване, охрана, личен асистент или интелигентен домашен мениджър; 3D скенери на полската фирма “Еватроникс” и продуктът на турската фирма “Онка” “Push-in Type Terminal blocks” за свързване на кабели от 0,34 до 35 кв. мм без ръчни инструменти. Две от световните новости бяха “Made in Bulgaria” – иновативната технология за изолация на сгради “Мейкис” на “Мейк България”, която е 2 пъти по-бърза и по-ефективна от познатите традиционни методи, и мобилната инсталация за производство на топлоизолационни панели на “Ей енд Джи Инвест”.", "date": "2017.09.27", "title": " „Елпром Троян” със златен медал от панаира в Пловдив\t\t\t"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d1%87%d0%b5%d1%80%d0%b5%d0%bd-%d1%81%d0%bf%d0%b8%d1%81%d1%8a%d0%ba-%d1%81-%d0%bf%d0%b0%d1%86%d0%b8%d0%b5%d0%bd%d1%82%d0%b8-%d0%bf%d0%be%d0%b1%d0%be%d0%b9%d0%bd/", "text": "Държавата трябва да осигури средства за охрана на лечебните заведения, това заяви доктор Петко Загорчев – старши-лекар в Спешно приемно отделение на шуменската болница, по . Той изтъкна, че етичният кодекс на лекарите в България „разпорежда императивно на абсолютно всеки лекар да оказва необходимата медицинска помощ тогава, когато е потърсен“. Изготвянето на черен списък на пациентите, проявявали агресия над медици, е възможно, но едва ли ще спре проявите на насилие, каза директорът на Центъра за спешна медицинска помощ в Шумен доктор Илиян Илиев. „То е измислено вече какво трябва да се направи – да се прилага законът“, допълни доктор Илиев. По данни на Българския лекарски съюз Шумен е сред областите с най-много случаи на проявена агресия срещу медици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Лекари: Черен списък с пациенти-побойници няма да спре агресията над медици"}
{"url": "https://trud.bg/%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d1%81%d0%bf%d0%b8%d0%bf%d0%b0%d1%85%d0%b0-45-%d0%b3%d0%be%d0%b4%d0%b8%d1%88%d0%b5%d0%bd-%d1%88%d0%be%d1%84%d1%8c%d0%be%d1%80-%d1%81-%d0%ba%d1%83/", "text": "45-годишен шофьор с няколко нарушения бе заловен във вторник пътни полицаи в Пловдив. Срещу 45-годишния местен жител е започнато бързо производство, след като на булевард “Васил Априлов” бил засечен зад волана на лек автомобил “Фолксваген”, който бил без регистрационни табели и е спрян от движение на 20 септември. Освен това пловдивчанинът бил с отнета шофьорска книжка в рамките на наложено му едногодишно административно наказание. Същия ден служители на РУ на МВР-Стамболийски хванали в пловдивското село Брестовица 29-годишен неправоспособен жител да управлява нерегистриран по надлежния ред мотоциклет “Ямаха”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " В Пловдив спипаха 45-годишен шофьор с куп прегрешения на пътя"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-51/", "text": "За това алармират здравните власти у нас и в Европа. Близо 10% от българчетата не са защитени от предотвратими, но животозастрашаващи болести. Страната ни иска и варицела в задължителния календар.       Компанията отличена за свой иновативен продукт. Дигитален интерфейс прави измервания и визуализация в реално време на параметрите на електромоторите.         Ако Анкара не поеме инициативата на южната си граница, друг ще го направи, анализ на Якоб Л. Шапиро, член на екипа на Geopolitical Futures, основан от създателя и директор на „частното ЦРУ“ Stratfor Джордж Фрийдман.         Аз съм дунавско чадо, но последните 32 години ме свързват с морето, казва проф. Казимир Попконстантинов в интервю за „Труд“.         Нараства пропастта между бедни и богати, създава се нова класа на ниско платени работници. Как се стигна до загубените гласове на християндемократите и социалдемократите – анализ на проф. Васил Проданов.             Силует на Вяра Анкова.  ", "date": "2017.09.27", "title": " Вижте акцентите в броя на вестник „Труд“ в четвъртък, 28 септември 2017"}
{"url": "https://trud.bg/%d0%bf%d0%bb%d0%b0%d1%82%d0%b5%d0%bd%d0%b8%d1%82%d0%b5-%d0%b8%d0%b7%d0%b2%d1%8a%d0%bd%d0%ba%d0%bb%d0%b0%d1%81%d0%bd%d0%b8-%d0%b4%d0%b5%d0%b9%d0%bd%d0%be%d1%81%d1%82%d0%b8-%d0%b2%d0%b5%d1%87%d0%b5/", "text": "Нов ред за провеждане на платените извънкласни дейности в учебните заведения. Вече не родителите, а училищата трябва да ги организират. Така преподавателите ще трябва да правят оферти и да участват в конкурс вътре в училището, за да водят отново извънкласни занимания като тези по математика. Спечелилите конкурса трябва да плащат на училището такса за използването на общинската сграда, съобщава  . Промяната е въведена с наредба на Столичната община. От „Московска” 33 обясняват, че наредбата е изготвена, тъй като Държавният финансов контрол е открил нарушения в някои училища. „Философията е да е напълно доброволно. Родителите не могат да бъдат принуждавани да записват децата на определени извънкласни дейности и съобразяване със закона – например, че всички средства, които постъпват, трябва да постъпват с изрядни документи в съответното училище”, обяснява зам.-кметът Тодор Чобанов. В началото на учебната година министърът на образованието изпрати писмо до всички училища, в което подчертава, че само директорите могат да организират извънкласни дейности в учебните заведения. От министерството на образованието напомнят, че всякакви форми на принудителни дарения в училищата са абсолютно забранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Платените извънкласни дейности вече ще се организират от училищата"}
{"url": "https://trud.bg/%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d1%81%d1%80%d0%b5%d1%89%d1%83-%d0%b2%d0%b0%d0%ba%d1%81%d0%b8%d0%bd%d0%b8%d1%82%d0%b5-%d1%80%d0%b0%d0%b7%d0%b1%d0%be%d0%bb%d1%8f%d0%b2%d0%b0-%d0%bc/", "text": "Заболявания, които са напълно предотвратими чрез ваксина, разболяват всяка година милиони деца в Европа, включително в България. В основата са кампании в много държави срещу имунопрофилактиката. Само от варицела страдат над 5,5 млн. малки пациенти на стария континент ежегодно – 3 млн. под 5-годишна възраст, като част от случаите завършват фатално. Основните причини са колебание или нежелание на родителите да имунизират децата си, не добре осведомени медицински работници, които да помогнат на близките да вземат правилно решение или липса на ваксини. Данните бяха изнесени в сряда по време на кръгла маса в парламента на тема “Съвременни предизвикателства в профилактиката на ваксинопредотвратимите заболявания”. Епидемичният взрив от морбили у нас в периода март-юли е разболял 165 души, заяви главният държавен здравен инспектор д-р Ангел Кунчев. По думите му 90% от всички случаи са на неимунизирани или частично само имунизирани пациенти, т.е. заболяването е било предотвратимо. Една от причините за колебание у родителите дали да ваксинират децата си е недоверие в здравната система и трябва да се работи в тази посока, коментира още специалистът. Той допълни, че страната ни по нищо не отстъпва на останалите европейски държави от гледна точна на имунопрофилактиката, но има какво още да се желае. Европа обаче също страда от недостатъчно добър обхват на имунизациите, тъй като 79% от смъртните случаи в следствие на инфекциозни заболявания в Европа (напр. морбили, дифтерия, коклюш) са намалели благодарение на ваксините. Въпреки това населението на стария континент има нужда от още по-добра имунизационна политика, заяви д-р Валери Цеков, представител на Българското сдружение по иновативна медицина. Сериозен проблем остават рубеолата и варицелата – под 95% от европейското население имат ваксина срещу тези предотвратими болести. Експертите се обединиха около тезата, че натрупаният огромен опит убеждава, че ползата от превенцията е несравнима с рисковете при вече възникнало заболяване. Според тях през последните 100 години ваксинопрофилактиката е най-голямото постижение на медицината, а ваксинациите са най-важните инструменти за първичната превенция. Държавите от ЕС имат почти вековна традиция в приложението на национални имунизационни програми и благодарение на масовото им прилагане някои болести вече са изкоренени в целия свят (едра шарка), докато други се очаква скоро да бъдат елиминирани (полиомиелит, морбили и вродена рубеола). В България за последните 5 години, от 2012 до 2016 г., постигнатият среден имунизационен обхват с основни имунизации при децата до 2-годишна възраст е следният: срещу туберкулоза – 96,6%; срещу вирусен хепатит тип Б – 93,7%; срещу дифтерия, тетанус, коклюш, полиомиелит – 92,1 %; срещу пневмококови инвазивни инфекции – 91,9%; срещу морбили, паротит, рубеола – 93,1%.Според експертите има необходимост от увеличаване на имунизационен обхват, тъй като в България все още има рискове от локални и регионални епидемии. Данните показват, че държавите от ЕС срещат трудности при елиминирането на дребната шарка (морбили) и нарастващата заболяемост от коклюш сред хора над 30 годишна възраст. Констатирана бе нужда от преразглеждане и евентуалното разширяване на имунизационния календар чрез въвеждане на имунизация срещу варицела, от която годишно се разболяват около 30 000 души и в някои случаи води до сериозни усложнения и хоспитализация.     Новите противогрипни препарати и рисковете за здравето през предстоящия есенно-зимен сезон също бяха сред акцентите по време на провелата се кръгла маса. Експертите са категорични, че са необходими предпазни мерки в навечерието на грипния сезон, особено при хората над 65-годишна възраст, както и при всички възрастни и деца, страдащи от хронични заболявания на дихателната и сърдечно-съдовата системи, от захарен диабет и други метаболитни заболявания. Особено уязвими са и бременните жени. Отчитайки тежките последствия от грипа и необходимостта от ефективна превенция от него, СЗО дава своите препоръки за прилагане на иновативните четиривалентнипротивогрипни ваксини, каквито вече се предлагат и в нашата страна. Все още е слабо покритието с противогрипни ваксини в някои страни от ЕС като се отчита относително високата смъртност от грип навсякъде по света. За разлика от някои държави, като Холандия и Великобритания, където ваксинационното покритие срещу грип при рисковите групи достига 75%, България е една от страните с най-ниско покритие с противогрипна ваксинация в рисковите групи – под 2%. В този контекст се обмисля възможност за изготвяне и приемане на Национална програма за имунопрофилактиката в България, свързана с предпазване от сезонния грип.   Част от дискусията беше посветена на мерки срещу нарастващата в България и цял свят антибиотична резистентност и ролята на превантивните кампании за намаляване на заболяванията, при които се налага лечение с антибиотик. Пример в това отношение е пневмококовата ваксинация, която намалява необходимостта от употреба на антибиотици. Съществуват съвременни тенденции и перспективи в профилактиката на ваксинопредотвратимите заболявания в ЕС и България, като вирусолозите отчитат рисковете от епидемични пробиви при спадане на имунизационния обхват в детско-юношеската възраст. “Ще си позволя да цитирам Сузана Якаб, регионален директор на  СЗО  за Европа, която казва, че всяка смърт, причинена от ваксинопредотвратими заболявания, е неприемлива трагедия”. Така коментира нуждата от всеобхватна имунопрофилактика д-р Скендер Сила, представител за България на СЗО. По думите му от 11 г. 53 държави, сред които и нашата, водят кампания за повишаване на имунитета чрез ваксинации.   Родителите трябва да ваксинират децата си според Националния имунизационен календар като това е най-добрият подарък който могат да им дадат. Това коментира пред “Труд” д-р Скендер Сила, представител на Световната здравна организация за България. Той напомни, че липсата на ваксина води до рискове за здравето. По целия свят, включително в страните в Европа, има движения, които са против ваксините, потвърди д-р Сила. “Не знам кого представят и какви интереси имат, но има научни доказателства, че имунизацията е най-доброто, което което родителят да направи, за да предпази детето си от зарази”, обясни той.  Според него е разпространен митът, че бежанците носят зарази в Европа, но понякога те идват с по-добро ниво на имунизация от това в страната, в която пристигат. “Затова не трябва да се притесняваме от тях, а да им подсигурим редовна имунизация”, обясни д-р Сила.   Превенцията и профилактиката очертават най-сигурния път за опазване на здравето и качеството на живот на нацията, като задължителна част е ваксинопрофилактиката. Това заяви заместник-министърът на здравеопазването Светлана Йорданова. “Наблюдаваме обаче две крайности. От една страна, желание за засилване на рестриктивните мерки, а от друга – желание за либерализация на имунизационния календар и преминаване към доброволно ваксиниране. Към днешна дата достигане на имунизационен обхват на българското население от 95% е основна задача на Министерството на здравеопазването”, посочи още зам.-здравният министър.   Имунизационното покритие е въпрос на доверие, тъй като само заради един случай, който е доказан, че няма общо с ваксинацията, обхватът на имунизацията срещу рак на маточната шийка е паднал на 3-4%, докато обхватът на ротавирусните ваксинации е над 20%. Това заяви националният здравен инспектор д-р Ангел Кунчев. По думите му е възможно да се намали пневмококовата ваксина у нас от три на два приема, като се обмисля да бъде намален и броят на БЦЖ-имунизациите. Междувременно в сряда Регионалната здравна инспекция съобщи, че седем деца на възраст от 1 до 8 години от село Черна гора в област Стара Загора са заболели от вирусен хепатит миналата седмица. Четири от тях посещават детска градина “Буратино” в селото, а две са ученици в местното ОУ “Св. Св. Кирил и Методий”. Шест от тях са хоспитализирани в Клиниката по инфекциозни болести в УМБАЛ “Проф. Д.р Стоян  Киркович” в Стара Загора.", "date": "2017.09.27", "title": " Кампания срещу ваксините разболява милиони деца\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b3%d0%be%d0%b2%d0%be%d1%80%d0%b8-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81/", "text": "Министърът на туризма Николина Ангелкова бе поканена от президента на Европейския парламент Антонио Таяни да сподели на конференция на върха в Брюксел визията си за бъдещето на европейския туризъм. Форумът в Брюксел събра за честването на Световния ден на туризма 27 септември еврокомисари, евродепутати, министри, експерти и представители на световни компании в сектора, за да кажат накъде да се развива европейският туризъм в следващите 20 или 30 години и как чрез него да се създават работни места, съобщиха от Министерство на туризма Конференцията откри самият президент на Европарламента Таяни. Българският министър бе сред малкото поканени да говорят пред елита на Европа. През 2016 г. България е посетена от 8,2 млн. чуждестранни туристи, което е ръст от 17%, а приходите са 3,2 млрд. евро, каза министър Ангелкова. Туризмът е приоритет за българското правителство. Целта на министерството сега е в сектора да бъдат привлечени инвеститори в най-високия клас хотели. Създаваме стимули за инвестиции не само в популярните летни и зимни курорти, а също в развитието на културно-историческия, СПА и здравния туризъм в България. Страната ни е благословена с много различни възможности за туризъм, категорична бе Ангелкова пред участниците от Европа. Българският министър отбеляза, че в рамките на председателството ни на Съвета на ЕС през 2018 г. страната ще организира два форума на високо ниво в областта на туризма. Над 98 хиляди души работят в туризма на България. В съпътстващите го сектори заетите са над 360 хиляди души, каза министърът. Това е над 11,9 процента от заетите в страната. На конференцията в Брюксел присъстваха също ръководителите на Световната организация по туризъм към ООН, ЮНЕСКО и много други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Министър Ангелкова говори в Европейския парламент за бъдещето на туризма"}
{"url": "https://trud.bg/%d1%80%d0%b5%d0%b0%d0%bb-%d0%bf%d1%80%d0%b5%d0%b2%d0%b7%d0%b5-%d0%b4%d0%be%d1%80%d1%82%d0%bc%d1%83%d0%bd%d0%b4-%d1%81-%d0%b1%d0%bb%d0%be%d0%ba%d0%b0%d0%b4%d0%b0/", "text": "  „Реал“ (Мадрид) изживя своята първа победа като гост на „Борусия“ (Дортмунд) в евротурнирите – 3:1 в мач от груповата фаза на Шампионската лига. За успеха Кристиано Роналдо вкара два гола, а еднин добави Гарет Бейл. Точен за домакините бе Пиер-Емерик Обамеянг. Така Кристиано затвърди отличното си представяне срещу немски отбори – 25 гола в 20 мача. Цялостната статистика на португалеца за „кралете“ е още по-впечатляваща – 411 попадения в 400 срещи.  Напрегнатият и интересен двубой на „Сигнал Идуна Парк“ обаче бе помрачен от главния рефер Бьорн Куипс и неговите помощници. В 14-ата минута Серхио Рамос, капитанът на европейските клубни шампиони, игра с ръка на самата голлиния, лишавайки „Борусия“ от сигурно попадение.  Въпреки явният удар на топката в китката на футболиста, съдията не отсъди нарушение. След мача бранителят си призна само наполовина вината. „Топката наистина ме удари в ръката, но това беше напълно неволно – обясни Рамос. – Вратарят ни Кейлор Навас я изби към мен и всичко стана толкова бързо, че нямаше как да се предпазя. Не съм искал да играя с ръка и съдията правилно не даде дузпа.“  За разлика от него, наставникът на немския тим Петер Бош бе на противоположно мнение: „В началото на мача Серхио Рамос игра с ръка и това беше очевидна дузпа, но загубата ни е справедлива. По време на целия мач вървяхме с крачка зад именития си съперник, който игра почти без грешка. „Борусия“ трябва да действа по-добре в защита.“ Така „Реал“ продължава без загуба в мач от груповата фаза вече 5 години. За последно „балета“ загуби именно в Дортмунд, когато треньор на гостите бе славния Жозе Моуриньо.  Поражението постави под сериозно съмнение участието на немския тим в следващата фаза. „Борусия“ взе още няма спечелена точка след загубата от „Тотнъм“ на старта отново с 1:3. На свой ред шпорите взеха очаквано визитата си на АПОЕЛ в Кипър с 3:0 след хеттрик на Хари Кейн. Българският защитник Живко Миланов отново не игра за домакините, тъй като лекува контузия от началото на сезона.", "date": "2017.09.27", "title": " „Реал“ превзе Дортмунд с блокада"}
{"url": "https://trud.bg/%d1%84%d0%b0%d1%82%d0%b0%d0%bb%d0%bd%d0%b0%d1%82%d0%b0-%d0%b7%d0%b0%d0%bf%d0%b5%d1%82%d0%b0%d0%b9%d0%ba%d0%b0/", "text": "Нека си поговорим за изтребители и за една комисия. Но преди това чуйте следния виц. Вървял един по тъмна дома и го срещнали трима бабаити. Поискали му цигара. Дал им. Поискали му огънче. Извадил кибрит и им запалил папиросата. „А, запалка имаш ли?“, попитали настървено юнаците. Бръкнал в левия джоб и извадил запалка. „А защо не е от слонова кост?“, още по-кръвожадно го погледнали бабаитите. Мъжът бръкнал в десния джоб, извадил и запалка от слонова кост. И нея им дал. „ Твойта мама, ти защо си убил слона!“, ревнали бабаитите. И бой. Спукали го от бой. Въпреки, че направил добро, като ги почерпил с цигара. Та така и в казуса с новите изтребители за армията. У нас няма угодия за нищо. Експертната комисия, която извърши класирането на трите оферти, достигнали до крайната права, дори и да беше направила чудеса, пак щеше да отнесе парламентарен пердах. Дори и да беше уредила да получим абсолютно безплатно самолети с въоръжение плюс обучение на състава, плюс поддръжка, чисто нови, последен писък на технологията, пак щеше да изяде политически шамари. Сега в случая няма да стане дума за това кой от трите предлагани типа изтребители трябва да изберем, за да не ме обвинят в лобизъм. Мисълта ми е за друго. Ако прочетете внимателно доклада на временната парламентарна комисия „Грипен“, ще се шашнете от бюрократичния език, от стотиците факти, данни и заключения. Целта вероятно е да се объркате, за да не зададете логичния въпрос – какво толкова се е случило? Защо е тази драма и истерия? Защо дузина депутати цяло лято преливат от пусто в празно, вместо да свършат общественополезна работа. За да констатират накрая, че конкурсът бил опорочен. Ами то се знаеше, че точно това ще кажат. Комисията бе създадена на театрален принцип- щом на декора виси пушка, в сценария на постановката е отредена ролята й задължително да гръмне. Очаквал ли е някой наивник крайното заключение на депутатите да е, че всичко е „о,кей“? Оказва се, според временната парламентарна комисията и нейният председател, че тогавашният командир на ВВС, а сега президент, ген. Румен Радев, е променил своеволно методиката, като е вкарал задължителен критерий за разсрочено плащане, който преди това бил основополагащ. Пък после станал задължителен. Схващате ли някаква разлика, защото на мен ми се губи? От чиновническите еквилибристики в доклада, които носят вода от девет дерета, на човек може да му побелее косата. Смята ли някой, че един генерал може сам, своеволно, да реши кардинален въпрос, който е прерогатив на най-високо политическо равнище. На 12.12.2016 г. тогавашният военен министър Николай Ненчев от кабинета „Борисов-2“ в оставка праща искане за предоставяне на оферти до трите предложения в късата шортлиста, утвърдена от парламента. В него фигурира изискването за разсрочено плащане. Под документа би следвало да стои Ненчевия подпис. Това изискване е съгласувано с тогавашните министри на икономиката и финансите Божидар Лукарски и Владислав Горанов. Последният и сега е министър и ако е мъжкар, да каже честно дали е така. Ето питам го – има ли България 1,5 млрд. лв., които да извади и да плати кеш за изтребителите. Нека отговори честно. В решението на парламента, което приема предложението на МС, подписано от премиера, на стр. 25 в т. 5. 2 за начини на плащане е записано: „След проведеното съгласуване се предвижда плащането да се осъществи като комбинация от авансово плащане и плащане след доставка за период от 6 год., с примерно разпределение на плащанията, както следва:“. И се посочва за коя година колко средства трябва да се дадат. В доклада на временната комисия на стр. 23 обаче се сочи друго: „Обяснението дадено от председателя на БУП /борд за управление на проекта/ по време на заседанието на 14.09.2017., че това е записано като изискване в ПИР /проект за инвестиционен разход/ не издържа на проверка – в т 5. 2 е записано, че схемата за плащане е примерна“. Ако дадете оригиналното изречение, прието от парламента, на прогимназиална учителка по българки език, ще ви каже, че запетаята се отнася за годините, а не за начина на плащане. Това показва елементарният синтактичен разбор на това сакрално изречение. Но явно граматиката трябва да се знае, дори и от тези, на които сме гласували довери в парламента. Ето така дали заради погрешно разтълкувана запетая, спорят историци и литературоведи, е бил пратен на разстрел гениалният Вапцаров. Иска ми се да опровергая и някои твърдения, изговорени на най-високо политическо равнище от управляващите. Служебното правителство решило сделка от 3 млрд. лв. Нито едното, нито другото е вярно. Служебният кабинет само подреди офертите, не е подписвал договор. Сегашният кабинет ще направи това. Той може да избере, която си иска- от първата до последната, без да се съобразява с класирането. Това е негово право. Но затова се иска мъжество за поемане на отговорност. Да не се окаже, че това качество е дефицитно у сегашните ни управници. Стойността на проекта била 3 млрд. лв., защото не се предвиждало въоръжение, гръмко заяви премиерът. Какъв ужас! Под документа, внесен от неговият втори кабинет в парламента и гласуван от мнозинството на ГЕРБ на 2 юни 2016 г., стои неговия подпис. Та на 25 стр. там е записано, че цената на проекта е 1,5 мрд. лв. и включва и въоръжение. В тази посока бяха офертите. И накрая – служебното правителство на Радев подменило военните експерти от комисията за избор на нов изтребител. И това не отговаря на истината. Нито един не бе пипнат.   Сегашният командир на ВВС ген. Цанко Стойков обмислял да се оттегли от поста, като имал желание да отиде военен аташе в знакова столица. Причината била, че се е отвратил от политическата истерия около проекта за нови изтребители за армията. Подобен слух броди от известно време в мраморните коридори на ул. “Дякон Игнатий” №3. Близки до генерала отричат това да е така, позовавайки се на негови думи. Дали генерала ще остане или ще се отдаде отново на военната дипломация слек като бе аташе във Вашингтон, ще видим. Колегите знаят генерала като скромен и етичен човек. Факт е, че пред временната комисия той не си изкриви душата и описа обстоятелствата такива, каквито са.", "date": "2017.09.27", "title": " Фаталната запетайка\t\t\t"}
{"url": "https://trud.bg/%d0%b1%d0%bb%d0%be%d0%ba-%d1%81-61-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b0-%d0%b1%d0%b5-%d1%81%d0%b0%d0%bd%d0%b8%d1%80%d0%b0%d0%bd-%d0%b7%d0%b0-1-%d0%bc%d0%bb%d0%bd-%d0%bb/", "text": "Собствениците на 61 апартамента получиха безплатно саниране на сградата на блока си в Нова Загора. Блок 1-3 на ул.“Константин Фотинов“ е десетият поред в града, чийто ремонт бе финансиран от Националната програма за енергийна ефективност – съобщиха от общината. Договорът за строителните дейности на стойност малко над 1 млн.лева бе подписан в началото на април 2015 година. Направена е топлоизолация на цялата сграда, покривът е изцяло ремонтиран, поставена е нова мълниезащитна инсталация, обновени са стълбищните клетки, поставена е нова дограма на апартаментите, общите части и мазетата. Осветлението е подменено с енергоспестяващо. Кметът на Нова Загора Николай Грозев връчи на председателя на сдружението на собствениците Невена Славова грамота за санираната многофамилна сграда. Това стана на церемония послучай приключването на ремонтите. Нова Загора е отличникът сред останалите три общини в Сливенска област в усвояването на средства по националната програма. В областния център все още няма нито една многофамилна жилищна сграда, която да е санирана по програмата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Блок с 61 апартамента бе саниран за 1 млн. лв. в Нова Загора"}
{"url": "https://trud.bg/%d0%bc%d1%8a%d0%b6-%d0%bf%d0%be%d0%b8%d1%81%d0%ba%d0%b0-10-000-%d0%bb%d0%b5%d0%b2%d0%b0-%d0%b7%d0%b0-%d0%bb%d0%be%d1%88%d0%b8%d1%82%d0%b5-%d1%83%d1%81%d0%bb%d0%be%d0%b2%d0%b8%d1%8f-%d0%b2-%d0%b0%d1%80/", "text": "Мъж поиска от Главната дирекция \"Изпълнение на наказанията\" обезщетения общо за 10 хил.лева заради лошите условия в сливенския арест. Претендираните суми са две - 4000 и съответно 6000 лева, за различни периоди от 2016г., през които на два пъти бил с мярка за неотклонение \"задържане под стража\" - съобщиха от Административния съд. В молбата си мъжът твърди, че в ареста е изпитал психическа болка и стардания, изпаднал в депрезия, загубил апетит, бил в дъблока изолация, човешкото му достойнство било накърнено. В килиите нямало течаща вода и санитарен възел, както пряк достъп на дневна светлина и на свеж въздух. Полагащите се разходки на открито се извършвали в коридора на ареста, постелките били замърсени, имало паразити. Сливенския арест се намира в сградата на Областната дирекция на МВР. Килиите са със 7 квадрата площ. А сградата конструктивно не позволява да се извършват разходки на открито, тъй като няма как да бъде обособено място за това. Съдът е посочил, че бившият арестант има основание за исковете, но те не са доказани по размер. За преживените страдания, без конкретно увреждане на физическото и психическо здраве, претендираните суми са драстично намаление. Ищецът трябва да получи обезщетения по 100 и 200 лева, за двата периода в ареста, заедно със законовите лихви от датата на подаване на молбата.  Решението е влязло в сила. Това е едно от многото дела, образувани в Административния съд, заради лошите условия в ареста в Сливен. Последното служебно правителство съобщи, арестът ще бъде преместен в женския затвор в Сливен. Досега това не е станало. ", "date": "2017.09.27", "title": " Мъж поиска 10 000 лева за лошите условия в ареста в Сливен"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%bf%d1%80%d0%b8%d0%bd%d1%83%d0%b4%d0%b8%d1%85%d0%b0-%d1%84%d1%83%d1%82%d0%b1%d0%be%d0%bb%d0%b8%d1%81%d1%82-%d0%b4%d0%b0-%d0%bf%d0%be%d0%b8%d1%81%d0%ba%d0%b0/", "text": "Прецедент беляза двубоя от Шампионската лига „Бешикташ“- „Лайпциг“ в мача от група „G” на турнира. Младата звезда на гостите, нападателят Тимо Вернер, пожела да бъде заменен още в 33-ата минута. Причината – шумните привърженици на турския шампион. „Никога в живота си не съм виждал подобно нещо – призна 21-годишният играч след загубата с 0:2 в Истанбул. – Не можех да се фокусирам върху мача. Помолих за тапи за уши, но и това не ми помогна. Продължавах да не се чувствам добре“.  Райън Бабел и Талиска бяха точни за успеха на „орлите“, утвърдил тима им на първото място с 6 точки и голова разлика 5:1. Напечено по трибуните бе и в Москва, където местният „Спартак“ прие мач от турнира за пръв път от 5 година. Като титуляр за руския първенец излезе българският национал Ивелин Попов. Нападателят остана на терена до 85-ата минута, когато бе заменен принудително от Малгарехо. По-късно стана ясно, че състоянието на Попов е добро и той ще бъде на разположение на селекционера Петър Хубчев за мачовете с Франция (7 октомври) и Люксембург (10 октомври). „Разочаровани сме, че не използвахме шансовете си – призна след срещата Юрген Клоп, мениджърът на „Ливърпул“. – Определено не ни върви. Да, изравнихме бързо, но имахме четири стопроцентвои положения и не ги реализирахме. Същото беше и срещу „Севиля“, когато отново заслужавахме победата. Трябва да сме по-концентрирани пред гола. Донякъде нямахме късмет, но и вратарите на „Спартак“ се справиха впечатляващо. Те спасиха отбора си“.", "date": "2017.09.27", "title": " Фенове принудиха футболист да поиска смяна (ВИДЕО)"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bd%d0%b0%d1%80%d0%ba%d0%be%d0%bb%d0%b0%d0%b1%d0%be%d1%80%d0%b0%d1%82%d0%be%d1%80%d0%b8%d1%8f-%d1%81-%d0%ba%d0%be%d0%bc%d0%bf%d1%8e%d1%82%d1%8a/", "text": "Криминалистите от Сливен разкриха нарколаборатория за отглеждане на марихуана. Лабораторията е заемала помещение в частен дом в самия център на града. А всички процеси, свързани с отглеждането на конопа, са били управлявани автоматично, с компютърна система – съобщиха от МВР. Акцията на криминалистите е била част от проведената специализирана операция, проведена преди дни в Сливен с участието на Главната дирекция „Борба с организираната престъпност“, сливенските антимафиоти и колегите им от Областната дирекция на МВР. В помещението, където била нарколабораторията, имало специална вентилация, кварцови лампи, течни торове, трансформатор за ток и други устройства. Компютър е командвал осветлението, поливането и всички останали дейности за отглеждането на 14-те саксии с марихуана. Открити са още суха листна маса, приготвена за разпространение, както и метаамфетамин. Собственикът на нелегалната лаборатория – криминално проявен мъж на 38 години, вече е в ареста с постоянна мярка за неотклонение „задържане под стража“. По време на същата акция в местността „Дюлева река“ е открита градина с 22 растения марихуана, засадена в частен имот. Собственикът е криминално проявен, на 35 години. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Разкриха нарколаборатория с компютърно управление"}
{"url": "https://trud.bg/%d0%bf%d1%80%d0%b5%d0%bc%d0%b5%d1%81%d1%82%d0%b8%d1%85%d0%b0-%d0%bf%d1%80%d0%b8%d0%bd%d1%83%d0%b4%d0%b8%d1%82%d0%b5%d0%bb%d0%bd%d0%be-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%b8%d0%b7/", "text": "Изоставен във великотърновския квартал „Бузлуджа“ микробус бе принудително преместен на общинската площадка за временно съхранение и разкомплектоване на излезли от употреба автомобили. Дейността е извършена от оторизирана фирма, с която Община Велико Търново има сключен договор. Собственикът на превозното средство има право да си го прибере обратно, при условие, че заплати таксите за репатриране и престой. Бусът „Форд Транзит“ ще остане на площадката в срок от 14 дни. Във Велико Търново започнаха нови проверки за изоставени автомобили, които задръстват улиците и междублоковите пространства. При констатиране на возила, чиито регистрационни номера не са свалени, ангажираната с инспекцията общинска комисия издирва собствениците и им издава предписания за доброволно преместване. Повечето от притежателите изпълняват инструкциите. За период от година и половина репатрираните автомобили са 40, като сред има дори малък пътнически автобус. Според Наредбата за излезлите от употреба моторни превозни средства, този тип автомобили представляват отпадък, стига да са изпълнени едно или повече от четирите изброени в Закона за управление на отпадъците условия. Хипотезите са следните: прекратена регистрация, липса на заверен знак за технически преглед за повече от две години, липса на регистрационни табели. Последното условие е автомобилът, макар и регистриран, да е изоставен върху имот държавна или общинска собственост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Преместиха принудително микробус, изоставен в квартал в Търново"}
{"url": "https://trud.bg/%d1%83%d0%b4%d1%8a%d0%bb%d0%b6%d0%b8%d1%85%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8%d1%82%d0%b5-%d0%ba%d0%be%d0%bd%d1%81%d1%83%d0%bb%d1%82%d0%b0%d1%86%d0%b8%d0%b8-%d0%bf%d0%be/", "text": "Безплатните консултации по сексуално и репродуктивно здраве за жени, организирани от Клиниката по акушерство и гинекология на УМБАЛ „Свети Георги“ в Пловдив, се удължават до 29 септември (петък) включително, съобщи началникът на АГ клиниката в най-голямата болница в България доц. д-р Екатерина Учикова. „Инициативата по случай Световния ден на контрацепцията – 26 септември, първоначално бе насрочена в два дни – 25 и 26 септември, но поради големия интерес, решихме да удължим срока”, коментира доц. д-р Екатерина Учикова. Кампанията ще се провежда от 9:30 до 12:30 часа на третия етаж в Хирургичния блок на Университетска болница „Свети Георги” на бул. „Пещерско шосе“ 66. Жените могат да получат цялостна медицинска консултация от специалисти в областта на женското здраве, относно съвременните методи за контрацепция и отговори на въпроси, свързани със сексуалността, сексуалните взаимоотношения и репродуктивното здраве, обясни доц. Учикова. Целта на кампанията е да насърчи младите хора да говорят за секс и за възможностите за предпазване от нежелана бременност и полово-преносими инфекции. А, ако са решили да правят секс, трябва да бъдат подготвени за това, да знаят откъде могат да намерят информация, да търсят помощта на специалист или близък до тях човек, на когото могат да се доверят, съветват специалистите. Мисията на Деня на контрацепцията е да допринесе за свят, в който всяка една бременност е желана. Фармацевтичната компания „Гедеон Рихтер“ ще подкрепи готовността, грижата и отговорността на акушер-гинеколозите, предоставяйки материали, които да повишат нивото на информираност на младите хора за начините и възможностите за предпазване от нежелана бременност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Удължиха безплатните консултации по сексуално здраве в УМБАЛ „Свети Георги” в Пловдив"}
{"url": "https://trud.bg/%d0%b0%d0%b7-%d1%82%d0%b8-%d0%b8-%d0%b4%d1%83%d0%bc%d0%b8%d1%82%d0%b5-%d0%bc%d0%b8-%d0%b2-%d0%b4%d0%bd%d0%b8%d1%82%d0%b5-%d0%b7%d0%b0-%d0%be%d0%b1%d0%b8%d1%87%d0%b0%d0%bd%d0%b5/", "text": "Дебютът на две стихосбирки ще бъде представени този петък /29 септември/ в Градска художествена галерия в Благоевград. Началният час, в който жители и гости на Благоевград могат да станат част от магията на думите, е 18.00ч. „Думите ми“ е с автор Ива Спиридонова, а на „Дни за обичане“ – Симеон Аспарухов. Двамата творци работят, създават и подаряват красива и въздействаща поезия в рядко срещан синхрон, като в същото време запазват собствената си индивидуалност, представяйки две силни книги с класическа и модерна поезия. Симеон Аспарухов е създателят на набиращата широка популярност фейсбук страница „Разхвърлян Ум”, пише кратки хумористични разкази, поезия, занимава се с фотография,  рисува на стъкло и поддържа свой музикален блог с колекции от любима музика. Дебютната му книга с поезия носи името „Дни за обичане”, излязла от печат в началото на юли 2017. Ива Спиридонова пише поезия и критика, редактира и рецензира книги. Сътрудничи си с екипа на „Фабрика за книги“,  издателство „БГ книга“ и е редактор в онлайн списание „Нова Асоциална Поезия”. „Думите МИ”, издадена през 2016 година, е първата й книга с лирика, достигнала до пето място в националния конкурс „Моята любима книга 2016”, раздел „Поезия”. Предстои един различен диалог с публиката на езика на поезията, който ще даде отговори на въпроси като: Кои са дните за обичане? И как с думи може да се случва любовта? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " „Аз, Ти и Думите ми в Дните за обичане“ ще бъдат представени в Градска художествена галерия в Благоевград"}
{"url": "https://trud.bg/%d1%80%d0%b5%d1%88%d0%b0%d0%b2%d0%b0%d1%82-%d1%81%d1%8a%d0%b4%d0%b1%d0%b0%d1%82%d0%b0-%d0%bd%d0%b0-%d1%83%d1%87%d0%b5%d0%bd%d0%b8%d0%ba%d0%b0-%d0%b1%d0%b8%d0%bb-%d1%81-%d0%ba%d0%be%d0%bb-%d1%83%d1%87/", "text": "Едното от момчетата, участвали в побоя над учителя по английски език в Професионалната селскостопанска гимназия в Садово, минава от дневна в индивидуална форма на обучение. Това реши извънредният педагогически съвет, който се проведе днес в училището. Какво да е наказанието на 17- годишния Атанас, който удари с дървен кол преподавателя си, ще се обсъжда едва след като момчето бъде  , съобщава  Пострадалият Антон Велков не участва в педагогическия съвет, защото все още е в болнични и се възстановява. Следващата седмица, когато се върне на работа, ще реши дали остава в училището. „Атанас Анков Георгиев в момента продължава да бъде задържан. Неговото поведение не можем и няма как да разгледаме, защото неговото отсъствие възпрепятства това. Когато бъде освободен или когато съдът и прокуратурата се произнесат, тогава можем да разгледаме и неговото поведение. Третото момче е бил наш ученик до август 2017 г., от този момент нататък той не е наш ученик, защото е отпаднал“, каза директорът Димитър Йорданов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Решават съдбата на ученика, бил с кол учител в Садово, след като излезе от ареста"}
{"url": "https://trud.bg/%d0%ba%d0%be%d1%82%d0%b5%d0%bb-%d1%89%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%82%d0%b5%d0%b3%d0%bb%d0%b8-%d0%b7%d0%b0%d0%b5%d0%bc-%d0%b7%d0%b0%d1%80%d0%b0%d0%b4%d0%b8-%d0%be%d1%82/", "text": "Община Котел ще трябва да осигури близо 206 хил.лева за разширяване на регионалното депо в Омуртаг, където изхвърля отпадъците си. Средствата ще бъдат предоставяни на етапи. Кметът Коста Каранашев внесе предложение в общинския съвет първата вноска от около 41 хил.лева да бъде с пари от местния бюджет, след преструктуриране на общинската инвестиционната програма. Останалите 165 хил.лева са непосилни за малката балканска община и ще трябва да бъдат осигурени от банков заем – съобщиха от администрацията. Котел е член на Регионалното сдружение за управление на отпадъците-регион Омуртаг, в което влизат, освен Омуртаг, шуменската община Върбица и твърдишката Антоново. Те ползват регионално депо в Омуртаг. Досега е изградена само една от общите 3-те клетки на депото по проект. Строителството на нова клетка е от спешна необходимост, защото първата вече прелива – капацитетът й от 30 хил. тона отдавна е надхвърлен и в нея са депонирани над 65 хил. тона отпадъци. Всяка от общините, членове на сдружението, ще внесат финансови средства за строителството съобразно количеството боклуци, които изхвърля. Предложението на котленския кмет ще бъде разгледано на следващото заседание на местния парламент. Ако бъде прието, кметът ще трябва да организира обществено обсъждане за поемането на дългосрочен общински дълг, за период от 3 до 5 години, при максимален лихвен процент от 3,5 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Котел ще трябва да тегли заем заради отпадъците"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d1%81%d0%ba%d0%be-%d1%82%d1%80%d0%b8%d0%be-%d0%bd%d0%b0-%d0%be%d0%b1%d1%89%d0%b0-%d0%b2%d1%8a%d0%b7%d1%80%d0%b0%d1%81%d1%82-262-%d0%b3%d0%be/", "text": "Пловдивски криминалисти работят по три сигнала за телефонни измами, станали във вторник, при които с над 27 000 лева изгоряха трио пенсионери на обща възраст от 262 години. Според предварителната информация за времето между 9 часа и 12.30 часа в мрежата на извършителите попаднали 84-годишен мъж и две възрастни жени, съответно на 91 и 87 години. След като били заблудени по схемата за съдействие на полицейско разследване, и тримата потърпевши хвърлили през терасите на апартаментите си пакети с големи суми пари. Дядото се разделил със 17 000 лева, по-възрастната пловдивчанка – с 4000 лева, а по-младата баба – с 5200 лева и 400 британски лири. Разследването продължават служители на Първо и Второ РУ на МВР-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Пенсионерско трио на обща възраст 262 години изгоря с над 27 000 лв. в телефонна измама"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d1%8f%d0%b2%d0%be%d1%80-%d0%b1%d0%be%d0%b6%d0%b0%d0%bd%d0%ba%d0%be%d0%b2-%d1%81-%d1%82%d1%80%d0%b8-%d0%bf%d1%80/", "text": "С три проблема живеят хората в горнооряховското село Горски Горен Тръмбеш. Всички свои оплаквания те споделиха с народния представител Явор Божанков от „БСП за България“от Великотърновския регион по време на редовните му приемни в населените места. Заедно с него беше и общинският председател на БСП-Горна Оряховица Огнян Стоянов. „От центъра на село Драганово до село Горски Горен Тръмбеш пътят е копка до копка. Вече три мандата не се намериха средства да оправят това нещо. Основният ни проблем е отсечката от 20 километра, която е в окаяно състояние, банкетите са неочистени. Всяка кола е удряна по този път. А селото ни с хубава природа, чист въздух, ако се направи хубава отсечка, тя ще окаже влияние хора да се върнат да живеят в селото“, сподели местен жител. Една от присъстващите жени разказа как със собствени средства на семейната й фирма са прочистили пътя към селото. „Все по-често срещам такива случаи и на повече места се появява проблемът с кастренето. Хората изказват съмнение, че са платени средства за кастрене, но работа не е свършена“, отговори Божанков. Проблем за живеещите в селото е и читалището. Въпреки успехите на местната самодейна група и реалната дейност, която колективът развива, сградата се руши. „Влизаме в зимен сезон. Покривът тече. Паркетът гние. Уврежда се общинска собственост“, подчертаха хората и допълниха, че така и дейността на читалището ще спре през зимните месеци. Общинският председател на БСП Огнян Стоянов пое ангажимент да направи предложение за включването на сградата в капиталовата програма на Община Горна Оряховица за следващата година. Затова местните хора настояват в общинския бюджет за следващата година да се конкретизират средствата, които се отпускат на малките населени места. Историческите останки на калето над селото, обявено през 1968г. за паметник на културта, са в незавидно положение. „Държавата оттогава една стотинка не е вложила в него. Обрасло е в храсталаци“, разказа един от живеещите в селото относно третия им проблем. „Градския център е важен, но хората в малките населени места също са граждани на нашата община и на Република България и не бива да забравяме това“, призова народният представител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Депутатът от БСП Явор Божанков: С три проблема живеят хората в горнооряховско село"}
{"url": "https://trud.bg/%d1%80%d0%b0%d0%b9%d1%8a%d0%bd%d0%b5%d1%8a%d1%80-%d0%be%d1%82%d0%bd%d0%be%d0%b2%d0%be-%d0%b0%d0%bd%d1%83%d0%bb%d0%b8%d1%80%d0%b0-%d0%bf%d0%be%d0%bb%d0%b5%d1%82%d0%b8/", "text": "Нискобюджетната ирландска авиокомпания„Райънеър“ обяви в сряда нови анулации на полети в периода между ноември и март 2018 г., засягащи близо 400 хил. клиенти, предава AFP. Заради стачните действия на пилотите компанията бе принудена да анулира повече от 2,1 хил. полети за периода между средата на септември и края на октомври, засягащо 315 хил. клиенти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " „Райънеър“ отново анулира полети"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%bc%d0%bb%d1%8f%d0%ba%d0%be-%d0%b8-%d0%bf%d0%bb%d0%be%d0%b4-%d0%b7%d0%b0-%d0%b2%d1%81%d1%8f%d0%ba%d0%be-%d0%b4%d0%b5%d1%82%d0%b5-%d0%b2-%d0%b7/", "text": "Безплатно мляко и плод ще получава всяко дете в забавачките и училищата на Община Раковски през новата учебна година, съобщиха от екипа на кмета Павел Гуджеров. В училищата и детските градини ще се насърчава здравословният начин на живот, а именно допълнителна консумация на млечни продукти, плодове и зеленчуци чрез схема „Училищно мляко“ и „Училищен плод“. Европейската програма „Училищно мляко/плод“ поощрява децата да консумират млечни продукти и да поддържат една балансирана диета. Тя също така играе образователна роля, като подкрепя развиването на добри хранителни навици, които остават за цял живот. Чрез Европейската програма „Училищно мляко/плод“ ЕС осигурява субсидии за училищата и други учебни заведения, така че те да могат да предоставят на учениците си избрани млека и млечни продукти. Схемата е съфинансирана със средства, включени в бюджета на Държавен фонд „Земеделие”. Освен подобряване на хранителните навици на децата, целта е увеличаване на възможностите за пазарна реализация на тези продукти. Според наредбата млякото и млечните продукти трябва да са произведени от сурово мляко, което отговаря на европейските хигиенни изисквания. Плодовете и зеленчуците, които се предлагат, са доставяни чрез местни покупки или от местните пазари. Изключение се прави само за вносните цитрусови плодове и бананите. Програмите „Училищен плод“ и „Училищно мляко“ осигуряват продукти на децата до четвърти клас и ще се доставят основно от производителите, а държавата ще плаща различна цена за отделните видове. Детските градини и училищата приоритетно работят със самите производители, вместо с фирми посредници, които доставят продуктите. „Програмите „Училищен плод/мляко” са добрите примери за добре действаща политика на Европейския съюз. От една страна, на децата се осигурява безплатна и здравословна храна, изграждат се добри навици в живота им, а от друга – земеделските производители получават съществена подкрепа”, коментира зам.-кметът на Община Раковски Татяна Бакова. „Чрез образователния им компонент се търси решаването на един от най-тревожните проблеми на съвременния живот – откъсването на децата от естествената жизнена среда на човека от природата, от допира с дейностите, създаващи продуктите за трапезата. Именно от тази гледна точка си заслужава да погледнем и към реалностите на днешното българско училище. Направим ли го, ще можем да посочим цяла поредица от същностни промени на самия учебен процес, жизнено необходими, за да може то да стане наистина онази институция, която дава старт на децата за пълноценен и щастлив живот“, коментира още зам.-кметицата Татяна Бакова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.27", "title": " Безплатно мляко и плод за всяко дете в забавачките и училищата на Община Раковски"}
