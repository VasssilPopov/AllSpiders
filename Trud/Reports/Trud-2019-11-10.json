{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-521/", "text": "Днес – 11.11. е денят на съдбата Мощни вибрации заради Пълнолунието в Телец. Интуицията се засилва, превъзмогват се стари навици. Следете за важни знаци в 11:11 часа, съветват специалистите.           Разломът в БСП се развива “Труд” разполага с проекто-документ за пленум в края на седмицата, в който червените казват: “БСП игра продадени мачове, партията е най-удобната опозиция на ГЕРБ”.         Разследват Цеките в пет държави Собствениците на Еfbet плащат над 1 млн. евро за нова дигитална платформа, ще разполагат с лични данни на клиентите си.               Тирания на малцинството подменя демокрацията Иззад кулисите на политическата кампания срещу Иван Гешев прозират частните интереси на група подсъдими олигарси – анализ на д-р Борислав Цеков.             Повече буфери са нужни в Бюджет 2020 Размерът на приходите изисква по-консервативна политика. Най-лесно от политическа гледна точка е да се ограничат капиталовите разходи – „Капитал и пазари“ с Димитър Чобанов.         Местните избори като междинна станция На половината път до крайната гара – „ТВ Панорама“ с Иван Гарелов.         България тръгна във вярна посока, но забуксува Инфантилно е да се мисли, че като разрушим един паметник, от историята автоматично ще изчезнат 45 години тоталитаризъм, казва режисьорът Стефан Командарев в интервю за „Труд“.           Тройна заплаха Силует на Селена Гомес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Вижте акцентите в броя на вестник „Труд“ в понеделник, 11 ноември 2019"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%81%d0%bd%d0%be%d1%83%d0%b1%d0%be%d1%80%d0%b4%d0%b8%d1%81%d1%82%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d1%81%d0%bb%d0%b5%d0%b4-%d0%ba/", "text": "Двама сноубордисти са загинали през вчерашния ден по обяд, след като са били затрупани от мощна лавина. Трагичният инцидент е станал в австрийския зимен курорт Зьолден. По информация на местните медии става дума за трима холандци, като само единият от тях е успял да се спаси от връхлитащата го снежна маса. Злополуката се е случила на около 2900 м над морското равнище. Издирването на двете жертви продължи близо два часа, в които, освен спасителни екипи, бяха включени и няколко хеликоптера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Двама сноубордисти са загинали, след като са били затрупани от лавина в австрийски курорт"}
{"url": "https://trud.bg/%d0%bb%d1%8e%d0%b1%d0%be%d0%bf%d0%b8%d1%82%d0%bd%d0%b8-%d1%84%d0%b0%d0%ba%d1%82%d0%b8-%d0%b7%d0%b0-%d0%be%d1%82%d1%87%d0%b0%d1%8f%d0%bd%d0%b8-%d1%81%d1%8a%d0%bf%d1%80%d1%83%d0%b3%d0%b8/", "text": "Почитателка харесва роклята, която Габриел (Ева Лонгория) носи в пилотния епизод на сериала „Отчаяни съпруги” и решава да напише на продуцентите писмо. В него младото момиче моли за името на дизайнера с намерение той да й ушие същата рокля за абитуриентския бал. Вместо това, продуцентите й изпращат истинската рокля на актрисата и момичето е облечено в нея на дипломирането си. „Отчаяни съпруги“ си остава един от най-обичаните сериали от всички жени по света. Звездните актриси, които ни потопиха в свят на интриги, семейни драми и авантюри, се превърнаха в истински любимки и еталон за стил. Ето няколко любопитни факта свързани с поредицата и артистите в нея. Първоначално Марша Крос се опитва да изиграе ролята на Мери Алис Йънг, но получава ролята на Бри Ван Де Камп. Николет Шеридан се опитва да изиграе ролята на Бри Ван Де Камп, но получава ролята на Еди Брит. Тери Хатчър пък е първата, която получава наградата на Гилдията на екранните актьори за изключителната си роля в сериала, още преди края на първия сезон. Тери дори си чупи две ребра, заснемайки сцената, където се натъква на сватбена торта, но настоява да не спират снимките. Феноменалната Опра Уинфри много харесва сериала и е поканена на снимачната площадка, където прави ексклузивно шоу. В него тя показва петнадесет минутен „епизод“, където Опра (като нова съседка) научава всички тайни на домакините.  През април 2010 г. Николлет Шеридан съди Марк Чери за 20 милиона долара по обвинение в нападение и побой, сексуално насилие, основано на пол, неправомерно уволнение и „умишлено причиняване на емоционален стрес“. Тя казва, че Чери създава враждебна работна среда и се държи непрофесионално към нея по време и след снимки. Създателят Марк Чери признава, че стига до идеята за написването на пилотния епизод след разговор с майка си. Тя му разказва, че отглеждането на Чери и неговите братя и сестри, заедно с баща му, често я кара да се чувства „отчаяна“. Тери Хатчър, Фелисити Хъфман и Ева Лонгория са единствените актриси, които се появяват във всеки епизод от поредицата. Марша Крос се появява в почти всеки епизод, с изключение на седем, които пропусна, към края на третия сезон (поради отпуска по майчинство). Ева Лонгория и Джеси Меткалф имат разлика от само три години, Лонгория е по-възрастната. През първия сезон обаче тя е обвинена в афера с непълнолетното момче. Лонгория и Меткалф се появяват във филми с Майкъл Дъглас, Лонгория в „Сентинел” (2006), а Меткалф във филма „Отвъд разумните съмнения” (2009). Героите на братя Скаво (Паркър, Престън и Портър) заемат четвърто място в списъка на „10 най-големи телевизионни програми“ на телевизионния ГИД (27 март 2005 г.). Всички епизоди, с изключение на пилотния, са кръстени на песни, а в първия сезон всички имена на песните са от песни, написани от Стивън Сондхайм. На тържеството за рождения ден на Сондхайм актьорският състав заснема епизод с название специално за партито. Мишел Родригес отказа да участва в „Отчаяни съпруги”, за да играе в „Изгубени“ (2004). Когато Елън Дегенерес я пита защо, в чата си Родригес се пошегува: „Защото, ако не сте домакиня, какъв е смисълът?“ Младата любовница Габриел (Ева Лонгория) постоянно е наричана „госпожа Солис“. Това е препратка към връзката между Бенджамин Брадък и госпожа Робинсън в „Абитуриент” (1967 г.), тъй като и двете ситуации са много сходни. Къщата, в която живее Марша Крос, преди това е използвана в сериала „Провидънс” (1999). И четирите основни дами имат неамерикански фамилни имена: Скаво (италиански), Солис (испански), Майер (немски) и Ван де Камп (Холандски). Том Скаво (Дъг Савант) се появява в седемнадесет от двадесет и три епизода (липсват само шест епизода) и все още е включен в ролята на гост-звезда. Във втория сезон обаче той вече редовен артист. Сюзън Майер (Тери Хатчър) е детска илюстраторка. Първата й книга е озаглавена „Мравки в кошницата за пикник“.  Всички имена на децата на Скаво започват с буквата “P” – Портър, Престън, Паркър, Пени и Пейдж. Името на шефа на Линет е Ед Ферара. В реалния живот Ед Ферара е бившият писател и продуцент Кевин Мърфи, бивш партньор в писането на няколко телевизионни предавания, включително „Скъпа, смалих децата” (1997) и „Чудесата на науката” (1994). Дъг Савант, Марша Крос и Брайън Остин Грийн са възпитаници на Melrose Place (1992). Катрин Джоостен умира от рак на белите дробове двадесет дни след излъчването на финала на сериала, в който героинята й Карън Маклъски умира от рак на мозъка. В интервю Катрин казва, че когато Марк Чери предлага, нейната героиня да се разболее от рак, тя се съгласява и по този начин историята е реалистична, не е подсладена.", "date": "2019.11.10", "title": " Любопитни факти за „Отчаяни съпруги”"}
{"url": "https://trud.bg/45-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d1%83%d0%b1%d0%b8%d1%82-%d1%81%d0%bb%d0%b5%d0%b4-%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d0%ba%d1%8e%d1%81%d1%82/", "text": "45-годишен мъж е убит тази нощ в Кюстендил. Има трима задържани, съобщиха от МВР. Инцидентът е станал малко след 0:00 ч. в кв. „Герена“, където станал скандал между двама мъже.Единият произвел изстрел с газов пистолет, след което другият мъж му е нанесъл прободна рана с нож, пише БГНЕС. По случая е образувано досъдебно производство, уведомен е дежурният прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " 45-годишен мъж е убит след скандал в Кюстендил"}
{"url": "https://trud.bg/%d1%80%d0%b5%d0%bd%d0%b5%d1%82%d0%b0-%d0%b8%d0%bd%d0%b4%d0%b6%d0%be%d0%b2%d0%b0-%d1%83%d0%b4%d0%be%d1%81%d1%82%d0%be%d0%b5%d0%bd%d0%b0-%d1%81-%d0%b2%d0%b8%d1%81%d0%be%d0%ba%d0%be-%d0%be/", "text": "По повод 100-годишнината на Международната организация Zonta International в аулата на Софийския университет се състоя тържествено честване под логото „Почит и овластяване”. Събитието събра активистки от цялата страна, както и представители на Зонта в Румъния и Македония. То беше уважено от държавни и обществени личности, сред които бяха: зам.-кметът на Столична община Дончо Барбалов, Деница Сачева – зам.-министър на науката и образованието, олимпийската шампионка Стефка Костадинова, Диана Саватева – зам.-председател на Комисията по култура в Парламента, доц. Красимира Александрова – директор на Националната библиотека, кметове и зам.-кметове на градовете Велико Търново, Бургас, Варна, Стара Загора, Пловдив, Русе, както и от десетки бизнес дами, за които Зонта е кауза. Главен акцент в тържеството беше удостояването на Ренета Инджова – министър-председател на България (1994-1995), със Специалната награда на Зонта Интернешънъл за принос и подобряване статута на жените в обществото. В словото си Ренета Инджова подчерта: „Бих искала да премина през този живот, без да ме награждават… Но застъпничеството за жените е кауза, която нямаше как да не подкрепя. Винаги съм била вярна на идеите на Зонта Интернешънъл – да помагаме на жените да бъдат равнопоставени. В името на човешкия род, в името на божествената единност ние трябва да подкрепяме интелигентните, квалифицирани, свободни във волята и дейността си жени”. За да се запознаят с историята и дейността на Зонта, присъстващите изгледаха презентация, очертаващ мащабите на организацията по света. Преди сто години малка група жени се събират в Ню Йорк с идеята да помогнат на всички жени да реализират по-голяма равнопоставеност, като използват индивидуалния си и колективен опит в услуга на своята общност – за чест и овластяване чрез правно застъпничество. Постепенно Зонта Интернешънъл нараства до 30 000 членове в 63 държави по света, работещи заедно, за да превърнат равенството между половете в реалност. България, Румъния и Македония формират Район 05 на Област 30 от международната мрежа. Българският клон е създаден преди 25 години. Символ на организацията е Жълтата роза, която беше връчена на заслужили с дейността си дами в аулата на СУ. Отделните прояви за 100-годишнината започнаха още в края на 2018, а финалът беше на 8 ноември 2019 – рождения ден на Zonta International.  Юбилеят беше отбелязан и с излизането на представителния том „Аз съм…” – с подробна информация за 100 жени с принос към движението в света. Книгата беше представена от журналиста и тв продуцент Георги Тошев. Водещи на церемонията бяха Мария Стефанова – посланик на Европа и Африка на комитета по 100-годишнината на ЗИ, и Яна Янева-Генчева –  председател на комисията по архиви и история. Директорът на Ареа 05 Донка Петкова награди с почетни плакети всички Ареа директори през изминалите 25 години в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Ренета Инджова – удостоена с високо отличие на Zonta International"}
{"url": "https://trud.bg/66-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%bf%d0%be-%d0%bf%d0%be%d0%b4%d0%be%d0%b7%d1%80%d0%b5%d0%bd%d0%b8%d0%b5/", "text": "На 09 ноември в хода на проведени процесуално следствени мероприятия криминалисти от РУ-Троян са задържали 66-годишен мъж от града, заподозрян че е причинил смъртта на 71-годишния си брат. Двамата мъже са живели заедно в къща в града и са имали психични заболявания. Това съобщиха от МВР. 66-годишният е задържан с прокурорско постановление за срок до 72 часа. По случая е образувано досъдебно производство и работата на полицейските служители продължава под ръководството на Окръжната прокуратура в Ловеч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " 66-годишен мъж е задържан по подозрение за причиняване на смъртта на 71-годишния си брат в Троян"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d1%81%d1%82%d0%b0%d0%bc%d0%b0%d1%82%d0%be%d0%b2-%d0%bf%d0%be%d0%b4%d0%b0%d1%80%d1%8f%d0%b2%d0%b0-%d0%b6%d0%b5%d0%bd%d0%b0-%d1%81%d0%b8-%d0%bd%d0%b0-%d1%8f%d0%bd/", "text": "„Глава на сатир“, „злъчни бръчки по лицето“, „мефистофелски профил“. Така съвременниците описват Георги Стаматов – един от най-сърдитите и мрачни творци в нашата литература. Отвратен и недоволен от обществото, сред което му е съдено да живее, този саможивец му отмъщава жестоко със своето остроумно перо. Голям талант и правдолюбец, той има особени сетива за нравственото падение и моралното израждане, за парвенющината, които безпощадно изобличава чрез героите и героините си. Роден на 25 май 1869 г. в град Тираспол, Херсонска губерния, Стаматов е потомък на преселили се в Русия българи от Калофер. Баща му, юрист по образование, през 1880 г. се връща в България и заема високи длъжности – председател на Върховния касационен съд, за кратко и министър. До 13-ата си година Георги расте в руска среда, не знае български. В България той по настояване на баща си постъпва във Военното училище. „Шест години марширувахме. Три пъти бихме могли да обиколим света“, спомня си злъчно сред време. Когато обаче става офицер в III артилерийски полк, 19-годишният поручик Стаматов се чувства горд и щастлив, гледа отвисоко всяка „цивилна гарга“. По това време той е буен и жизнелюбив, обича шумните компании, гуляите, пикниците и жените, в които се влюбва главоломно – с цялата сантименталност на поетичната си душа, с всички романтични жестове на закъснялото рицарство. След две години трябва да се раздели със сабята, фуражката и пелерината заради русофилските си настроения и независим характер. Това е началото на отрезвяването и разочарованието от живота, което постепенно ще го превърне в злъчен съдник, давещ самотата си в алкохол Междувременно Георги завършва право и наследява бащината професия. Но и тук той е нестандартен, непокорен, различен. Още като студент в Женева се утвърждава като отрицател на смъртното наказание и се бори срещу него навсякъде, където работи – и в Кюстендилския, и в Софийския окръжен съд. Като съдия във Вардарския военен съд не подписва нито една смъртна присъда – известно време дори е следствен за това, че не праща войници на бесилото. Оказва се, че сприхавият му суров характер всъщност прикрива едно чувствително и благородно сърце.  Това особено блясва в семейната драма на писателя 30-годишният бохем вече е на път да остане ерген, когато среща русокоса красавица с огромни сини очи, в която се влюбва от пръв поглед. Вера също като него е родена в Русия, обича литературата и изкуството, умее да се държи в обществото. Женят се през 1900 г. и скоро се ражда дъщеря им Доротея, която по руски маниер наричат галено Дося. Мир и любов цари в дома им на пл.“Славейков“, където най-чест гост е семейството на публициста Янко Сакъзов и писателката Ана Карима с техните три деца. Докато един прекрасен ден Стаматов разбира, че между Вера и бъдещия водач на широките социалисти е пламнала любов и жена му даже е бременна от него, но още се терзае от чувство за дълг. Тогава той хваща любимата си за ръка и я води при съперника си с думите: „Щом се обичате, ето ти я!“ После се връща вкъщи и се напива от мъка. Сакъзов и Ана Карима се развеждат бързо, но понеже синът на Вера от социалиста се ражда преди още тя да е получила развод, писателят без колебание му дава името си. След раздялата с любимата съпруга изневярата става постоянна тема в творчеството на Георги Стаматов. Чака го обаче още по-голям удар – самоубийството на единствената му дъщеря Порасналата вече Дося живее с него в Кюстендил, но така и не намира утеха след случилото се – тя се обесва в Курило, където е на курорт с майка си. Следователят оформя протокол с констатацията, че виновни няма. Току-що пристигналият на произшествието Стаматов обаче отсича, сочейки бившата си съпруга: „Не, виновни сме аз и тя!“ Писателят не ще може да преживее тази загуба. И преди давещ в алкохола своята размирна душа, сега той се пропива окончателно. Пиянството му донася и редица проблеми в службата, не едно и две наказания. То обаче е единственият му начин да съжителства с болката, с отвращението от действителността и с чувството за вина за смъртта на Дося. Уви, и внезапните пробуждания на копнежа за лично щастие само му нанасят нови рани. За зла участ през 1920 г., току-що навършил 50 години, той се влюбва в младата и красива Надя Грозданова. Поласкана от чувството му, тя му се заклева във вечна любов. Писателят й посвещава едно от най-хубавите си произведения – „Паладини“. Надя обаче е лекомислена особа  и флиртува с всеки мъж, който й обърне внимание. Веднъж Стаматов я вижда в Борисовата градина под ръка с млад наперен мъж. Потресен, вечерта той й иска обяснение и чува от нея, че може да е известен, но е стар и няма нищо – тя искала млад и богат мъж, така че да не я търси повече. Писателят е дотолкова съкрушен, че дори мисли да се застреля пред къщата на невярната си любима – налага се един приятел сума дни да виси пред дома му, за да го пази. Дамата наистина се жени за младия богаташ, но когато той я напуска, оказвайки се негодник и гуляйджия, тя отново търси Стаматов. „Повече от умряла е за мен!“, отсича обаче той и пак се усамотява с чашката. Името Вера продължава да го преследва – увлича се по келнерка с това име, също рускиня. После съдбата го среща с Вера Балабанова, която има литературен салон и е в развод, но тя се оказва влюбена в друг мъж. Все пак двамата остават приятели за цял живот и тя се грижи за него в последните 5 години от живота му, когато е тежко болен и едва се движи, преди да угасне в Александровска болница на 9 ноември 1942 г. В дома му тя понякога заварва една малка и тиха женица, която изчезва незабелязано, след като е почистила и подредила. Стаматов й признава, че това е неговата първа Вера, сега г-жа Сакъзова, която той все още обича…", "date": "2019.11.10", "title": " Георги Стаматов подарява жена си на Янко Сакъзов\t"}
{"url": "https://trud.bg/%d0%bc%d0%b0%d0%b9%d0%ba%d0%b0-%d0%bd%d0%b0-52-%d0%b3%d0%be%d0%b4%d0%b8%d0%bd%d0%b8-%d1%81%d0%b5-%d1%80%d0%b0%d0%b4%d0%b2%d0%b0-%d0%bd%d0%b0-%d1%81%d0%b2%d0%be%d1%8f-%d1%80%d0%be%d0%b6%d0%b1%d0%b0/", "text": "Майка на 52 години роди момиченце, съобщиха от „Майчин дом –Варна ЕООД“. Бремеността е резултат на изкуствено оплождане и е интензивно наблюдавана в медицинския комплекс от д-р Даниела Станева и акашерката Рени Корновска. Въпреки придружаващите заболявания на майката, благодарение на екипа от специалисти раждането чрез цезарово сечение е преминало успешно. Малката Деница е с тегло 3170 кг и се адаптира успешно. Да си майка на 52 години не е чудо, а истинско щастие, написа във ФБ- страницата екипът на „Майчин дом –Варна”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Майка на 52 години се радва на своя рожба"}
{"url": "https://trud.bg/%d0%ba%d0%b0%d0%bb%d0%b8%d0%bd%d0%b0-%d0%bf%d0%b0%d1%81%d0%ba%d0%b0%d0%bb%d0%b5%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bd%d0%be%d0%b2-%d0%b4%d0%be%d0%ba%d1%83%d0%bc/", "text": "На 8 ноември, на своя рожден ден, Калина Паскалева – сценарист и режисьор, запозна столичната публика със своя най-нов проект: извайване на образа на една от най-видните наши писателки от периода пред 1944 г. – забранявана, репресирана психически и убита по брутален начин през 1974 г., Яна Язова днес би трябвало да се преиздава и препрочита. Редно е нейни произведения (трилогията „Левски”, „Бенковски“, „Шипка”), както и романът ѝ „Соленият залив”, да бъдат част от учебните програми за средните училища. Нейният творчески почерк е разпознаваем и модерен за времето си, изявите й в поезията и белетристиката по нищо не отстъпват на други големи наши авторки от онова време: Елисавета Багряна, Дора Габе, Фани Попова-Мутафова. Освен описание на трагичната ѝ житейска съдба, филмът се спира на отношенията ѝ с Александър Балабанов, на политическия натиск върху нея през 60-те години на 20 век, анализира стойностните послания и важния историко-биографичен принос на романите ѝ към българското културно наследство. Своята оценка на личността на писателката и литературното богатство, което ни оставя, дават във филма издателката Виктория Бисерова, писателите Петър Величков и Боряна Дукова, както и изследователката д-р Шинка Дичева, автор на томче с писма на Язова. Първата прожекция на филма събра в кино „Култура” в София стотици почитатели на творчеството на Яна Язова. „Това беше моята мечта! Бях разтърсена от романа на Боряна Дукова „Извън редовете” и веднага се заех с този филм. Благодарение на Петър Величков аз научих всичко за личността на Язова” – призна Калина Паскалева. Виктория Бисерова подчерта, че Калина Паскалева влага душата си в този проект: „Не сгреших, че подкрепих Калина. Вярвам, че ще стигнем до младите хора чрез романизирани биографии – ще провокираме много по-широка аудитория чрез увлекателно написани истории, а не чрез сухи исторически описания”. Боряна Дукова говори за важността за осветляване на забравеното в историята ни: „Доскоро и младите, и средното поколения не знаеха нищо за Яна Язова. Цялото ни днешно познание за нея дължим на Петър Величков. Дълго работих върху книгата си „Извън редовете”. Яна Язова е нещо, в което се влюбваш – за нея може да се пише много.” Д-р Шинка Дичева определи писателката като смела и горда: Благодарение на личности като нея ние днес мислим по различен начин. Учителите би трябвало да са този медиатор, който да направи популярна Яна Язова”. Петър Величков работи върху творчеството на Яна Язова от 1985 г. Той открива в Държавния архив ръкописите ѝ, започва издаването на откъси, а през 1987 г. излиза романът „Левски”, през 1988 г. – „Бенковски”, през 1989 г. – „Шипка”. Във филма се казва, че още през 1936 г. името Яна Язова е фигурира в обзорна статия за българската литература в голямата енциклопедия на „Ларус” (Larousse). Любовта между Александър Балабанов и Яна Язова не е просто връзка, тя е съдба, която надживява времето си чрез издаването на всички нейни произведения след 1989 г. За страшните години след 1944 г. до кончината ѝ разказва с факти Петър Величков. Филмът е достъпен свободно в YouTube: АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Калина Паскалева представи нов документален филм за Яна Язова"}
{"url": "https://trud.bg/14-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d1%81%d0%b8%d0%bc%d0%be%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b0-%d0%bf%d1%80%d0%b8-%d1%82%d0%b5%d0%b6%d0%ba/", "text": "14-годишната ученичка Симона Петрова, която пострада най-тежко при   на спирка във Варна на 4 ноември, се нуждае от кръв за предстоящите операции. Това съобщиха приятели и близки на семейството, които публикуваха и призив в социалната мрежа. От МБАЛ „Света Анна“ заявиха, че момичето е стабилизирано, но все още в тежко състояние и в изкуствена кома. След катастрофата Симона бе настанена в реанимацията с тежка черепно-мозъчна травма, травма на гръдния кош и крайниците. Момичето беше блъснато, докато чака на централна спирка в града от 21-годишен шофьор със служебна кола, който беше заспал зад волана след нощна смяна. Автомобилът блъсна и 27-годишен мъж, който също пострада много тежко и първоначално беше с опасност за живота – с травма на главата и счупени крайници. Впоследствие беше стабилизиран и след подобрението му, преместен в отделението по ортопедия. Другото момиче, блъснато от колата, също бе в ортопедията, а четвъртият пострадал – жена на 51 години, бе настанена в МБАЛ „Света Марина“ с комоцио. Приятели на Симона започнаха от няколко дни да даряват кръв с призива към всички, който имат възможност да го направят, да се включат, тъй като битката за възстановяването на 14-годишното момиче ще е дълга и тежка.Всеки, който има възможност и желание да дари кръв, може да го направи в кръвния център, който се намира в двора на МБАЛ „Света Анна“, като трябва да уточнят, че даряват кръв за Симона Петрова Костадинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " 14-годишната Симона, пострадала при тежката катастрофа във Варна, се нуждае от кръв"}
{"url": "https://trud.bg/%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%ba%d1%8a%d0%bc-%d0%bc%d0%be%d0%bc%d0%b5%d0%bd%d1%82%d0%b0-%d0%bd%d0%b5-%d0%bc%d0%be%d0%b6%d0%b5%d0%bc-%d0%b4%d0%b0-%d0%b3%d0%be/", "text": "Бюджет 2020 е по-добър от този за 2019 година, заяви пред   министърът на икономиката Емил Караниколов. „Чисто икономическите показатели за тази година ни дават спокойствие, че бюджетът ще е изпълним и за следващата година. Една реформа не може да се случи с едни пари и с един бюджет. Когато говорим за реформи, трябва ясно да си отговорим на един въпрос – е ли само държавата и държавните институции тези, които трябва да искат реформи. Когато започнем определени реформи в сектори, много често част от обществото не е съгласно с тези реформи“, каза той. „Считам, че в бюджета има реформи, има завишение и в приходната, и в разходната част, а и съм сигурен, че ние сме готови да посрещнем това забавяне в икономиката, което се наблюдава в последните няколко месеца“, продължи министърът. Към момента не можем да говорим за криза, категоричен е Емил Караниколов. По думите му България може да отговори на всякакви забавяния в икономиката. Наистина имаме балансиран, но работещ бюджет, добави категорично той. Кризата няма да тръгне от България, подчерта още икономическият министър. По думите му в момента несигурността и забавянето идва в голяма степен от геополитическите отношения между глобалните сили, както и от Брекзит. „Икономическите показатели на България се завишиха в последните няколко месеца, българската икономика работи стабилно, но ние сме част от нещо голямо. … При криза основното нещо, което първо ще забележим, което в момента в България не се случва, е да започнат съкращения, т.е. хората да излязат от работа и да се възползват от социалните процедури. Тук имаме буфер. Другото, което държавата трябва да осигури, за да налее свежи пари в икономиката, е примерно пари за инфраструктурни проекти“, коментира Емил Караниколов. Според него с тези механизми държавата и бизнесът добре са си научили урока от кризата през 2008-2013 г. Емил Караниколов отбеляза, че моторът на българската икономика е вътрешното потребление. В страната има сектори, които тръгват напред – например IT-секторът, автомобилният сектор, металургията, отчете той и подчерта: „Износът на България има рекордни параметри. Българските стоки и услуги, освен с качество, печелят вече и с конкурентни цени“. Министърът каза също, че държавните дружества към икономическото министерство се държат изключително добре. „Нашите дружества са на печалба. Работихме само на ишлеме. В момента се забелязва, че България все повече започва да развива повече продукти, да прави повече неща и затова имаме толкова добър износ“, каза той. Доходите се увеличават, заяви Емил Караниколов. А за приватизацията в страната той изказа мнение, че всички грешки, които сме можели да допуснем, сме ги допуснали. Трябва да оставим „Фолксваген“ да реши къде ще инвестира в завод, смята министърът. Според него решението им не трябва да е политическо, а чисто на икономическа основа. По думите му се водят много разговори за инвестиции. Според него България има този потенциал: „Разговорите ни с „Фолксваген“ отвориха очите на всички други, че България е на картата“. По думите му в момента се подготвя законодателство за индустриалните зони. Според него за инвеститорите ще стане още по-атрактивно участието в индустриални зони. Той подчерта обаче, че тези зони не са само за чужди инвеститори и се обърна към българския бизнес да се запознае със Закона за насърчаване на инвестициите. В понеделник ще пуснем Закона за горивата към Министерския съвет, отбеляза Караниколов. По думите му тепърва предстоят обществени обсъждания и призова страните да мислят стратегически за бъдещето, а не за конкретни казуси. По отношение на връзката образование – бизнес, според Караниколов бизнесът, работещ в България, не чака държавата. Той инвестира в образователни центрове, дуално обучение: „Много важно е, че осигуряваме повече пари за образование. Повечето пари в един сектор, разбира, се не решава проблемът. Но нека погледнем основата – възнагражденията на учителите. Няма как ако нямаме конкуренция там, при хората, които ще учат нашите деца – ако те нямат желание и не са мотивирани да работят, това е първата и основна стъпка. Учителите трябва да са спокойни и да могат да живеят нормален живот“. Работим по изпълнение на управленската програма, каза в заключение министър Караниколов, който е от квотата на партия „Атака“. „Няма напрежение. В кабинета с всички колеги се работи изключително добре“, посочи той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Караниколов: Към момента не можем да говорим за криза\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d0%be%d1%80%d0%b8-%d0%b8-%d0%b2-%d0%bd%d0%b5%d0%b4%d0%b5%d0%bb%d1%8f-%d1%81%d0%b5-%d1%80%d0%b0%d0%b1%d0%be%d1%82%d0%b8-%d1%83%d1%81%d0%b8%d0%bb%d0%b5/", "text": "Дори и в неделя се работи усилено по изграждането на АМ „Хемус“ между Белокопитово и Буховци, за което сърдечно благодарих на строителите. Това съобщи в официалния си профил във фейсбук министър-председателят Бойко Борисов. „Всеки един от тези хора е мой приятел. За да продължи промяната в България, се полагат много усилия. Заедно постигаме добри резултати“, пише в поста си премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Борисов: Дори и в неделя се работи усилено по изграждането на АМ „Хемус“ между Белокопитово и Буховци (СНИМКИ)"}
{"url": "https://trud.bg/%d1%86%d0%b5%d0%ba%d0%b8%d1%82%d0%b5-%d0%bf%d0%be%d0%b4%d0%be%d0%b7%d1%80%d0%b5%d0%bd%d0%b8%d0%b5-%d0%b7%d0%b0-%d1%83%d1%87%d0%b0%d1%81%d1%82%d0%b8%d0%b5-%d0%b2-%d1%83/", "text": "Кои реално са Стефан Найденов – Цеката и синовете му Боян и Цветомир Найденови и какво всъщност се крие зад дейността на компанията им Efbet , пише   Истината е плашеща, а както пише в своя доклад офицерът, вербувал   – „Найденов е алчен, с добра памет, умее да води провокативни беседи и има среда от лица, представляващи оперативен интерес по линия на ДС. Кръстев допълва, че Найденов е безскрупулен, отмъстителен и изключително недоверчив“. Накратко, Цеката е опасен и зъл тип. Такива са и синовете му. Пострадали от действията на семейство Найденови през годините твърдят, че тримата са съсипали много съдби и са пратили в дълбоко забвение всички, които по някакъв начин са им пречели във времето. Един случай и до днес, цели 7 години по-късно, продължава да се разказва само от ухо на ухо, като никой не смее да изрече на висок глас подозрението, че може би Цеката и синове имат нещо общо с убийството на бизнесмена Йордан Динов. На 04.04.2012 година на улица „Кирил и Методи“ в София показно е разстрелян Йордан Петров Динов. За случая е заведено дело за оперативна разработка в отдел „Убийства“ в СДВР. Точно по това време в СДОТО пък е прихванат разговор между „Цеката“ и служител на МВР на тема „укриване на данъци“. От същия разговор на служителите в МВР им става ясно, че Цеката може би има отношение към „поръчката“ на убийството на Йордан Динов. Пак по това време в МВР се получава и сигнал, че Цеката е поръчал да се постави взрив пред ресторант „Кошарите“. По това време Найденов е в много лоши отношения със собственика на „Кошарите“ Коко Динев. През няколкото следващи години и двата сигнала срещу Стефан Найденов – Цеката потъват в прашните шкафове на СДВР и ГДБОП. Така и МВР никога не предприема нищо конкретно, за да разкрие има ли връзка Цеката с убийството на бизнесмена Динов и с взрива срещу Коко Динев. Всъщност на улицата никой не се съмнява, че това е така. Официално обаче резултати няма. Семейството на Йордан Динев най-вероятно никога няма да получи възмездие за онази сутрин в която 40-годишният мъж е брутално разстрелян на „Раковски“ до Агенция „Митници“. Със смъртта му представителят на конкурентната на Efbet фирма – Planet win-365, изчезва завинаги, а фирмата му прекратява дейност, като дава свободен терен за действие на Цеката и любимите му синове.10", "date": "2019.11.10", "title": " „Цеките“ – подозрение за участие в убийство, бомби и заплахи, „лични хора“ от службите на заплата в Efbet"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d1%82%d0%b0%d0%ba%d1%81%d0%b8%d1%82%d0%b5-%d0%b2-%d1%8f%d1%81%d0%bb%d0%b8%d1%82%d0%b5-%d0%b8-%d0%b4%d0%b5%d1%82%d1%81%d0%ba%d0%b8%d1%82%d0%b5/", "text": "Вместо месечна, родителите на малчуганите в община Велико Търново да заплащат дневна такса за детска градина и ясла. Това предлага общинската администрация. За децата в групи преди задължителната предучилищна подготовка (2-4 годишни деца) в детските градини – дневната такса ще е в размер на 2,75 лв. за всеки присъствен ден. За децата в подготвителна група в детските градини – дневна такса в размер на 1,20 лв. за всеки присъствен ден. За децата, завършили подготвителна група в детските градини и придобили удостоверение за задължително предучилищно образование, за периода от 1 юни до 1 септември, се заплаща дневна такса в размер на 2,75 лв. за всеки присъствен ден. За детски ясли дневната такса ще е в размер на 2,75 лв. за всеки присъствен ден, в който е посетена детската ясла. т.2. За яслена група в детска градина цената ще е същата. Не се заплаща такса за дете, с родител или настойник с определени 50 и над 50 на сто вид и степен на увреждане или трайно намалена работоспособност, както и за дете с тежко хронично заболяване и медицинска експертиза. Размерът на таксата се заплаща с 50 на сто намаление за: дете, на което единият или и двамата родители са починали; дете, на което и двамата родители са студенти, учащи в редовна форма на обучение; дете с неизвестен баща; второто дете, когато две деца от едно семейство посещават една или различни детски градини и/или детски ясли в Общината; първото дете, когато три и повече деца от едно семейство посещават една или различни детски градини и/или детски ясли в Общината, а второто и следващото дете-четвърт размер от таксата. При отсъствие на дете няма да се заплаща дневна такса за времето, през което ще отсъства, при условие, че родителят или настойникът предварително е уведомил директора на детската градина или детската ясла. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Предлагат таксите в яслите и детските градини в община Велико Търново да са дневни\t"}
{"url": "https://trud.bg/%d0%b1%d0%bb%d1%83%d1%81-%d0%b7%d0%b0-%d0%b3%d0%be%d0%bb%d1%8f%d0%bc%d0%be%d1%82%d0%be-%d1%89%d0%b0%d1%81%d1%82%d0%b8%d0%b5/", "text": "Да мечтаеш само за емиграция или легализация „Ако имам това нещастие. Да доживея чак до пенсия. Ще разкажа своите спомени. Въпреки че няма полза от това.“ С този уводен речитатив и първи куплет започва песента „Не умирахме от щастие“, която българската пънк-рок група „Контрол“ издаде още в началото на „прехода“, започнал на 10 ноември 1989 г. Със зловещо тъжна ирония текстът u констатираше ретроспективно как с характера на обществото ни истинска промяна никога няма да има. И колкото време да мине – като погледнеш назад все ще е същото. „По малко живяхме, по малко крадяхме, по малко спестявахме, по малко купувахме – не, не, не умирахме от щастие“. Когато за първи път я слушах като тийнейджър в началото на 1990-те не си и давах сметка колко пророческо послание звучи в ушите ми. Сега, 30 години по-късно, когато вече и аз се страхувам „да доживея чак до пенсия“ в България, се натъжавам дълбоко когато си я пусна отново. И после се ядосвам като си спомня всичко през което преминахме, за да продължим да тъпчем на едно място. „Гледахме различните по форма и по цвят облаци, носени от различни по посока и по сила ветрове. И станахме всички ветропоказатели, еднакви по форма и еднакви по цвят“. Сигурно мога да спра дотук с цитатите от „Не умирахме от щастие“, но песните на „Контрол“ наравно с изкуството на много други талантливи български музиканти, поети и писатели, които имам честа да съм срещал или познавам, отшумяха безвъзвратно на фона на комерсиализирането на мутрафонския бабаитски лайфстайл от първата половина на 1990-те насам, покрай което сега като напише през 15 години песен Стефчо Вълдобрев и не ни се вярва как още нещо може да звучи смислено и в ритъм на български език. Затова и ще продължа да се връщам назад към техните и на други стихове, за нуждите на тази скромна констатацията къде сме сега. Наивно или не. Епитафията на надеждите ни да живеем в нормално общество днес, в моите очи, пак я написаха „Контрол“ в албума си „Любофф“, издаден на мускули още през далечната вече 1994 г. с подигравателния припев в едноименната песен „Ние сме Велика нация – кисело млеко, секс и демокрация“. Същата песен започва с анонсиране по високоговорител към пациенти в клиника за душевно болни да си вземат редовните лекарства и да не цапат коридорите. На едно място за фон се появява футболна агитка скандираща „Христо Стоичков президент, президент“ и веднага след това влиза църковен напев „Боже, царя ни пази“. Припомням годината. Интернет у нас дойде на следващата, а мутренският манталитет и чалгата вече владееха душите и сърцата на масата. Футболното лято – когато все още 11 българи в един отбор можеха да преследват обща цел – напоследък способностите ни за сътрудничество не надвишават състава за волейболен тим. Шестима в игра, разбирайте, с тясно фиксирани позиции. И сегашните са пак от залязващо поколение. Със смъртта на оригиналния БГ-рок у нас през 1990-те, в началото на първото десетилетие на ХХІ век българският рап и хип-хоп надраснаха уличния наивитет и евтиното копиране – а и част от героите му пораснаха – и думите им започнаха да навлизат в „мейнстрийма“. Разбирайте, да се чуват в ефира успоредно на кекавия поп, сбръчканата естрада и група БТР, за които „се даваха пари“ и бяха някаква бледа алтернатива на чалгата с никакви послания към аудиторията освен подскачане. Имената, които оставиха спомен или останаха до днес заради стойност и талант от този период са малко по посочените по-горе причини, но в думите на всички ясно звучеше същото разочарование от живота в страната, което продължаваше да ни съпътства поколение след поколение, режим след режим. И вместо Ицо Хазарта от „Ъпсурт“, ще ви цитирам Спенса от тези години каква алтернатива даваме днес като общество на младите: „да мечтаеш само за емиграция или легализация“. Последното касае марихуаната, ако не сте отгатнали. Защото всеки има нужда от някакви медикаменти, за да издържа тук. Апропо, каквото и да си говорим за македонстващите зад югозападната ни граница, пак припомням, че съседите без да вдигат много шум легализираха производството на канабис за медицински цели още през 2016 г. Вярно не са напреднали много, защото явно го правят умно, но това като скоба, ако спорите с някого колко прогресивно племе сме. Настрана от всичко с което се разделихме волно или неволно последните три десетилетия на „преход“ – възпитанието, културата, човешките отношения и елементарното общуване – от откровена простотия много активно продължаваме да си унищожаваме езика. От все по-ограничения и изпълнен с набързо адаптирани чуждици речник, който се използва от политическата класа и „обществените личности“ в публичното пространство, до простата констатация, че в столицата ни например, ако излезеш и се огледаш по улиците надписите на магазини, текстове на реклами, имена на фирми и прочие ще са на над 80 процента изписани на латиница. В най-загубеното село или градска махала има някакъв „маркет“, който е „market“. Как е около вас?! Не е по-различно сигурен съм. За туристите ще кажете го правим. Защото когато идват у нас да си купуват диоптрични очила и отидат специално в квартал Дианабад например, няма да разберат че пише „Оптика“ над магазина. Да бе, да! От нещо по-елементарно ще да е, си казвам аз! Но нейсе. И като споменах „политическа класа“ и „елементарно“, хитът на цялата сага с прехода, несъмнено е как народът в крайна сметка си върна Бекапето. Стана даже без хвърляне на позиви и палене на мандри. Сакън мандрите. Е не е истинското БКП де, нямаше да е честно. С резултатите от местните избори от преди седмица приемниците на старите комунисти са вече политическо джудже, на което явно и русофилите у нас вече не вярват, каквото и да си мислят на планетата Позитания. И ето ни тук на 30 години от началото на славния ни „Поход“ към криворазбраните свобода и демокрация. Главната буква в предходното изречение не е случайна. Всеки още си тананика песента от така озаглавения албум на група „Ахат“ отпреди 30 години – „Аз сам си избрах тази съдба, вечната Черна овца“, дори и да не знаят нищо друго от текста, и се бият в гърдите с пустия български индивидуализъм; друго е обаче да погледнеш тези думи от примерно гледната точка на студент в духовната семинария по време на комунистическия режим, от комуто са взели стиховете, както гласи легендата. Защото с първото в крайна сметка се оказа, че едно стадо от Черни овце пак си е овче стадо, а с второто може би щеше да е по-различно. Но кой да ти каже. Всяка интелектуална съпротива изглежда омаломощена отдавна, оригиналният творчески капацитет изчерпан. Както казваха „Контрол“ в песента, с която започнах: „Предъвкваме стари, плоски клишета, с дъх неприятен на чужди уста. Имаме пътища, имаме цели, но само в къщи сме силни и смели“. Разбирайте темата и заглавието извън тъпанарският индекс за щастието на Евростат, публикуван в четвъртък тази седмица, според който сме вторите най-нещастни в ЕС след латвийците. Че нашата кошница винаги е била по-голяма и по-празна от тази на всяка друга държава на Стария континент, знаем много добре. И този коментар по никакъв начин не е апологетика на рутинната тъга по соц-а, в която всеки българин изпада над определена възраст след втората ракия. Освен ако не си роден след пустия 10 ноември 1989 г. – бързо препитване на млади българи под 30 години показа, че датата не стимулира никаква реакция у тях. Даже не знаят, защо се споменава. А авторът още си спомня песента „Кръстопът“, издадена от група „Ер Малък“ на Любомир Малковски през 1991 г. : „Виждам целта си – пътят застлан – с огради, ями, интриги, измами, хора, съдби, празни очи, болка, рани, омраза, закани, не искам натам!“ Или как стигнахме там, където очаквахме, може би без да искаме.", "date": "2019.11.10", "title": " Блус за Голямото щастие\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d1%80%d0%b5%d0%b4%d0%b8-%d1%82%d1%80%d0%b8%d0%b4%d0%b5%d1%81%d0%b5%d1%82-%d0%b3%d0%be%d0%b4%d0%b8/", "text": "Преди тридесет години на този ден новините валяха една след друга дори в родилния дом, където очаквах дъщеря си и се опитвах да си представя какво бъдеще я чака. Това написа председателят на Народното събрание Цвета Караянчева във „Фейсбук“. „Повечето си разменяхме от уста на уста, слуховете се множаха. Берлинската стена се сриваше, само след няколко часа щяхме да видим онези кадри по телевизията, на които Тодор Живков гледаше неразбиращо от президиума, докато обявяваха оставката му. Малко преди това същият беше призовал да „се снишим“ докато светът ври и кипи, сега гледаше онемял как най-близката му гвардия се отрича от него, за да запази собствената си власт. После дойде касетата на Евгени Михайлов с „танковете“, после дойдоха студентските стачки, после дойдоха раздадените куфарчета и назначените милионери, бандитската приватизация, хиперинфлацията, надеждата с Петър Стоянов на балкона на Президентството, шансът за членство в НАТО и ЕС, тежките преговори и самото членство в НАТО и ЕС. Преди тридесет години на тази дата всеки от нас мечтаеше. Аз мечтаех за себе си, за любимите си ,за новородената Калина.  Днес правим равносметка доколко са се сбъднали мечтите ни. Разбира се, че не са се сбъднали толкова, колкото ни се иска. Преди тридесет години имаше хора, дето ни обещаваха реки от мед и мляко и пропускаха онази част за личната отговорност, нуждата от труд и предприемчивост, колко крехка е младата демокрация и колко пъти ще се опитат да ни излъжат. Днес сме по-предпазливи, искам да вярвам, че сме станали по-отговорни. Реки от мед и масло има само в приказките, но винаги ще има нужда да сме нащрек срещу лъжите и фалшивите обещания. И дано за тридесет години да сме осъзнали, че в тази игра няма на кой друг да разчитаме, освен на себе си, мила моя Калина, мили мои внуци. Времената се променят непрекъснато, нека да внимаваме за посоката“, пише още Караянчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Цвета Караянчева: Преди тридесет години на тази дата всеки от нас мечтаеше"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d1%81%d1%8a%d0%b1%d1%80%d0%b0-%d0%bd%d0%b0%d0%b9-%d0%ba%d1%80%d0%b0%d1%81%d0%b8%d0%b2%d0%b8%d1%82%d0%b5-%d0%b4%d0%b0%d0%bc%d0%b8-%d0%bd%d0%b0-%d0%bf%d0%bb%d0%b0/", "text": "Красота и стил показаха участничките в десетото юбилейно издание на конкурса „Мисис Планет“, който се проведе в Банско. Най-красивите омъжени дами на планетата дефилираха на сцената на Посетителски-информационен център Банско и впечатлиха публиката с различните си визии и умения. Финалът премина в три тура, а темата на тазгодишното издание бе „Екопланет-да запазим земята чиста за нашите деца“. Тематични бяха и костюмите на претендентките в началото на конкурса, силно повлияни от природните красоти на планетата. Единайсетте участнички от Беларус, Северна Македония, Казахстан, Монтенегро, Малайзия, Южна Африка, Крим, Украйна, Индия, Северна Африка и България бяха поздравени от малките танцьори на „Силвана денс“ и прекрасните певици от трио „Пиринка“, акомпанирани от гайдаря Лазар. В първата част, красавиците представиха държавите от които идват, чрез традиционни костюми. Ослепителната Мариана Атертон, провъзгласена за най-красивата омъжена бургазлийка, бе в българска народна носия. Рундът на талантите показа танцувалните, певчески и художествени умения на дамите, които не пестиха сили и енергия, за да впечатлят журито. На финала, участничките се появиха с вечерни тоалети на топ дизайнери от своите държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Банско събра най-красивите дами на планетата"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b7%d0%b0%d1%80%d0%b5%d0%b6%d0%b4%d0%b0-%d0%b2%d0%be%d0%b4%d0%be%d1%80%d0%be%d0%b4/", "text": "Първата в света полицейска кола с горивна клетка за водород е Mercedes GLC F-Cell. Автомобилът с електрическа задвижваща система служи на органите на реда в Хамбург. Той се използва като патрулка, след като е оборудван със светлинни сигнали на покрива, два външни високоговорителя и радиостанция. Mercedes GLC F-Cell е първият сериен германски автомобил на водород. Моделът е революционен, защото разполага не само с горивна клетка и електродвигател, но и с хибридна система тип Plug-In със зареждане на батерията от контакт. Водачът избира какъв източник на енергия да ползва – дали от горивната клетка на водород или от заредената от електрическата мрежа. Максималната скорост на движение е ограничена на 160 км/ч, а мощността на мотора е 211 к.с. Цялата тяга се изпраща към задните колела. Освен Mercedes GLC F-Cell в момента има само още два серийни автомобила на водород – Hyundai Nexo и Toyota Mirai.", "date": "2019.11.10", "title": " Полицията зарежда водород\t"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b8-%d1%82%d0%b5%d0%b0%d1%82%d1%8a%d1%80-%d0%b2%d0%b5%d1%81%d0%b5%d0%bb-%d0%b4%d0%b0%d1%80%d1%8f%d0%b2%d0%b0%d1%82-%d1%81%d0%bf%d0%b5%d0%ba%d1%82%d0%b0/", "text": "Театър „Весел“, съвместно с народно читалище „Искра“ и театрална студия на Езикова гимназия „Проф. д-р Асен Златаров“, даряват представлението „Криворазбраната цивилизация“ в подкрепа на фондация „Искам бебе“ с вяра, че поне още едно дете ще се роди във Велико Търново и региона. Постановката е на 14 ноември, четвъртък, от 18 ч. в салона на читалище „Искра“. Театралната студия на Езикова гимназия „Проф. д-р Асен Златаров” представя своя оригинален прочит на българската класическа комедия „Криворазбраната цивилизация” от Добри Войников. Спектакълът е съвместен проект на Театър ВЕСЕЛ и младите актьори. Постановката и оригиналната звукова картина са дело на Веселин Василев, а студийният звукозапис е осъществен от Петър Атанасчев. Драматургичната адаптация и диалозите са реализирани от Маргарита Маринова. Ролите са поверени на Вероника Калчева, Веселин Врачовски, Сияна-Мария Петрова, Алек Трифонов, Силвия Минкова, Михаела Симитчийска, Бояна Узунова, Наталия Начева, Лилия Ангеличева, Иван Желязков, Александра Копаранова, Александра Кияшко, Симона Димитрова, Маги Станова, Маргарита Маринова (глас) и Веселин Василев (глас). Представлението е емоционална за зрителя среща с комедията на Добри Войников, която потвърждава старата истина, че талантливо написаната творба пренася своите послания през времето и пространството. Спектакълът осмисля възрожденски поучителното в контекста на нашето съвремие, без да прави директни препратки, без да се опира на битово-примитивното и евтино да се заиграва с публиката. Грамотен, умен и мъдър прочит на текста; модерна, елегантна, четивна постановка; блестяща, органична игра. Представлението е в духа на най-истинската ни представа за театъра – изкуството, което забавлява и обогатява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Ученици и Театър Весел даряват спектакъл в подкрепа на двойки с репродуктивни проблеми\t"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%81%d1%82%d1%8a%d1%82-%d0%ba%d1%80%d0%b0%d1%81%d0%b5%d0%bd-%d1%81%d1%82%d0%b0%d0%bd%d1%87%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83-3/", "text": "С икономиста и общественик Красен Станчев разговаряме за резултатите от 30-годишния преход на България. Той споделя интересни данни и сравнения с други държави от Централна и Източна Европа. Според Станчев за страната безспорен успех са реституцията и приватизацията, либерализацията на цените, търговията и стопанството, членството в НАТО и ЕС. А най-големият провал е управлението на правителството на Жан Виденов. – Г-н Станчев, стават 30 години от промяната на 10 ноември 1989 г. Какво се случи тогава. Не си ли беше един вътрешнопартиен преврат?  – Започна нормална смяна на диктаторски режим, подчертавам „нормална“. Логиката и микроикономиката на диктатурите е такава, че срещу тях се изправят хора от близкото обкръжение на диктатора. Защо? Защото срещу всички останали той може да предприеме – и обикновено е доказал, че прави това с лекота, драстични мерки. Масови протести и движения обикновено са вторични. Заради достоверните очаквания, че това ще се случи. Само Октомврийската революция през 1917 г. е дело на аутсайдери. Но и тя става възможна благодарение на абдикацията на императора и демократичната еуфория от март до октомври на онази година. И в никакъв случай не може да се смята за масово движение. – Навсякъде, не само в България, имаше преговори с управляващите…, кръгли маси.  – Само в Чехословакия те бяха много краткотрайни. (Все пак тя бе окупирана само преди двадесетина години.) Времетраене на кръглите маси: Полша: Февруари – април 1989  Унгария: Март – септември 1989  Чехословакия: Ноември – декември 1989  ГДР: Декември 1989 – март 1990  България: Януари – май 1990 Българската кръгла маса бе последната и затова по-организирана и единствената с уговорка за непосредствена работа по нова конституция. Много е модерно да се приказва, че събитията от 1990 г. са стар замисъл на КГБ, осъществен от Горбачов. Доказателства, че такова намерение е било налице, любопитните могат да намерят в книгата „Революцията на 1989-а“ на Виктор Себастиен и в архива и лекциите на неотдавна починалия Володя Буковски. Но никъде, освен за кратко в Румъния и от февруари до септември 1990 г. в България, предпочитаните от Москва управници не се добират до властта. – От дистанцията на времето, кои от тези години бяха благотворни и кои затормозващи развитието на страната?  – Единствено периодът 18 декември 1994 – 1 март 1997 г. (иначе казано, от избора на БСП и Виденов като премиер – той встъпва в длъжност премиер на 25 януари 1995 г. – до назначаването на Стефан Софиянски за министър председател от президента Желев) има такова спиращо въздействие. Другите периоди на трудности бяха по-скоро естествени, включително двете правителства на Луканов и „неговата“ зима. Тогава ставаше дума за изчистване на дефицита на стоки и услуги, ликвидиране на неработещите сегменти в икономиката, възстановяване на частната собственост (чрез реституция и приватизация) и преориентация на търговията от 80 на сто обмен с СССР към по-софистицираните и богати пазари. Това не можеше да стане, ако искаш да останеш на власт, каквато беше мечтата на БКП-БСП. Не бе възможно да превърнеш левовете от лотарийни билети в пари, или пък в данъците в цени (т. е. да освободиш цените и да въведеш нормален разменен курс на лева) и да останеш на власт. И за да се случи това, трябваха нови хора. Правителствата на Попов, Димитров и Беров правиха сравнително успешно именно изброеното по-горе. Упадъкът спря през 1994 г., ръстът продължи до края на 1995 г. След това политиката на правителството на Виденов („регулиран пазарен преход“) доведе страната до най-голямото обедняване в нейната история. Промяната трябваше да започне отначало през 1997 г. Първоначално със служебното правителство на Софиянски, но най-вече с това на ОДС и Костов. През 1998 г. преходът приключи в икономиката. Остана само страната да се преориентира в международен план и да се върне там, където е била. Това стана пак благодарение на това правителство: през 1999 г. започнаха преговорите за присъединяването u към ЕС. Заедно с другите, които не бяха преживяли периоди на възстановяване на централното планиране като при Виденов. Това бе невероятен успех. След това, с изключение на една кратка рецесия от 14-15 месеца, България се намира в най-дългия си период на стопански възход след 1878 г. – Бихте ли изредили постиженията и съответно – неудачите пред хората и държавата?  – Вече споменах едно от постиженията. За страната безспорен успех са реституцията и приватизацията, либерализацията на цените, търговията и стопанството, членството в НАТО и ЕС. Тези развития са постижение и на хората. Либерализацията, впрочем е много изгодна за по-малоимотните, другите нямат интерес от конкуренция, по-ниски цени и по-високо качество на стоки и услуги. Монументално нещастие за страна бе управлението на Виденов. За това също стана дума… Но то бе легитимно избрано от хората. Това може би е и най-голямата им грешка. Но не е липса на късмет, ако това имате предвид под „неудача“. – В свое интервю за „Труд“ преди време заявихте, че всъщност България не е най-бедната държава в ЕС. Бихте ли обяснили отново защо това е така?  – Това е най-бързо забогатяващата страна в ЕС след 2004 г. Оттук между другото произтича и малко по-голямото неравенство у нас в сравнение с другите нови страни в ЕС. В икономиката това се нарича „ефект на Кузнец“ – бързото забогатяване става при известно неравенство. За последните 30 години неравенството е най-незначително през 1996-1997 г. Просто всички са бедни или обедняват, освен онези, което имат доход в твърда валута. Преди две седмици излезе годишният доклад на Credit Swiss за богатството (не само заплатите, а всички активи на домакинствата, фирмите и правителството). Според него за последните двадесет години в България богатството се е увеличило почти десет пъти. При другите страни като нашата увеличението е средно седем пъти, за Германия – три. През 1960 г., когато съм бил на пет години, средната продължителност на живота у нас е била малко над 69,2 години. След това има дълъг, 16-годишен период на известно, но бавно подобрение: през 1986 г. тя е 71,7 години. Това е най-високата стойност за целия период до 1989 г. За десетте следващи години (съкращаването започва през 1987 г.), т. е. към 1997 г. продължителността на живота спада до равнището на 1963 г. (69,3 години). След това, до 2017 г. (75,8 години продължителност) удължаването на живота в България е с 5,5 години спрямо равнището от 1960 г., а спрямо това на 1997 г. – с 4,5 години. Иначе казано, на последните десетина години дължим 4/5 от подобрението за последните 50 години. След 1986 г. е налице постоянен процес на увеличаване на смъртността и намаляване на раждаемостта до 1997 г., когато двата фактора на продължителността на живота се влошават най-рязко. – Докъде трябва да се простира политиката в икономиката?  – Според мен политиката е полезна за икономиката и гражданите, само когато намалява цените за тяхното информиране, защита на собствеността и договорите, като и на споровете между гражданите по тези поводи. Това в икономиката се нарича „Теорема на Коуз“. По друг начин казано: независимо какво е първоначалното разпределение на тези права, ако разходите на хората за утвърждаването им намаляват, положението постепенно се оправя. Иначе политиците се месят в икономиката само доколкото им позволяват избирателите. Това е разликата в сравнение с политическите условия преди 1989 г. – Най-голямата грешка на прехода?  – Фигурата на главния прокурор в конституцията от 1991 г. Това е и моята най-голяма грешка. Лошите последици от най-конституционна разпоредба се разгърнаха с пълна сила след 2012 г. – А най-голямото постижение?  – Възстановяването на правата на собственост, то е по-добро от този процес в другите страни. Не защото сме много умни, а защото те бяха повече или по-друг начин пострадали през Втората световна война. Иначе – НАТО и ЕС. – Кое според вас е най-успешното правителство през тези 30 години?  – Вече казах – това на Иван Костов. – Защо у нас практически няма осъдени политици, например за корупция?  – Защото в нормалните страни прокуратурата защитава гражданите от бандитите, а при нас е обратното. – От повече от десет години все си говорим за влизане на България в Еврозоната и Шенген. И това все се отлага във времето. Вашето обяснение какво е?  – Мисля, че причината е в непрозрачността на назначенията на висши държавни постове и компромисите с върховенството на закона. – Пак от много години се говори за огромни енергийни и инфраструктурни проекти. Трябва ли ни АЕЦ „Белене“, например. А газов хъб „Балкан“?  – Всичко може да има, ако проектите преодоляват зависимостта на страната от внос на енергийни ресурси от Руската федерация и нейни държавни компании. Нито една от идеите и нито едно от прокарването на тези проекти не работи в това направление. Обратното: замисъл им е българските правителства да плащат за осъществяването им със заеми от Запад и следователно с пари на данъкоплатците. Засилвай зависимостта. Това много прилича на политиката между 1948 и 1989 г. Но тогава правителството фалира по дълговете си и това е един от начините хем да върнат заемите, хем да се подмажат на Москва. Сега фалит няма, замисълът е само подмазване. – Промени ли се манталитетът на българите през т. нар. преход? Например, какво стана с ценностната им система?  – Последното (периодично) изследване на европейските ценности, проведено под ръководството на Георги Фотев миналата година, доказва, че българските граждани разчитат на себе си, вярват в конкуренцията и не вярват на държавата, но уважават ЕС и НАТО. Непрекъсната смяна на онова, което се разбира под „преход“, работи само по посока на връщането към политическите практики отпреди 1989 г. – Оптимист ли сте за бъдещето на държавата?  – За по-далечното – да. Нашият гост  Красен Станчев е роден през 1955 г. Основател е на Института за пазарна икономика (ИПИ), доцент в Софийския университет “Св. Климент Охридски”. Изпълнителен директор на ИПИ (1993-2007); народен представител във Великото народно събрание (1990-1991), член на Съвета за икономическа политика към президента (1996-2001). Бил е председател на комисията по околна среда във Великото народно събрание.", "date": "2019.11.10", "title": " Икономистът Красен Станчев пред „Труд“: Правото на собственост е постижение №1 на прехода\t"}
{"url": "https://trud.bg/%d0%b4%d0%b2%d0%b5-%d0%bd%d0%be%d0%b2%d0%b8-%d0%be%d0%b3%d0%bd%d0%b8%d1%89%d0%b0-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%b2-%d1%82%d1%8a/", "text": "Две нови огнища на Африканска чума по дивите свине има в област Търговище, стана ясно след заседание на областната епизоотична комисия. Те са в землищата на кв. Сеячи, община Попово и село Горско Абланово, община Опака. Според заповед от “Регионална дирекция по горите” в Шумен вече са определени инфектираните зони, в които се забранява достъп на всички лица, нямащи отношение към претърсването и прилагането на мерките за предотвратяване и ликвидиране на болестта, съобщиха от областната управа в Търговище. На територията на Държавното ловно стопанство „Черни Лом” са предприети мерки за опазване и защита на дивеча и са поставени предупредителни табели по границите на зоните. Претърсват се териториите за умрели животни. Има забрана за лов в съответните територии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Две нови огнища на Африканска чума в Търговищко"}
{"url": "https://trud.bg/%d1%84%d0%b5%d0%b4%d0%b5%d1%80%d0%b0%d0%bb%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bd%d0%b5%d0%bb%d0%b5/", "text": "Нелегалните мигранти имат нов балкански маршрут, алармира Федералната полиция на Германия. Маршрутът минава през Турция, Гърция, Албания, Сърбия, Босна и Херцеговина, Триест-Италия, Франция, Германия. “За сигурни външни граници не може и да става дума”, предупреждава президентът на германската федерална полиция пред в. „Велт ам Зонтаг“. И германското вътрешно министерство гледа “с голяма загриженост” към балканския маршрут Турция – Гърция – Босна. Нелегалната миграция през Турция, Гърция и Балканите нараства. Според вътрешна оценка на германското вътрешно министерство, с която в. “Велт ам Зонтаг” разполага, „всички индикатори за миграция“ като нелегално преминаване на границата и молби за убежище „във всички страни от балканския регион“, в момента са по-високо ниво в сравнение същия период през 2017 и 2018 г. В момента според оценката в Балканския регион има 12 000 мигранти, само в Босна и Херцеговина са 7000. Заради развалянето на времето през следващите месеци се очаква „влошаване на положението с настаняването и положението на бежанците в Босна и Херцеговина“. От началото на годината в тази малка страна са настанени 25 000 бежанци. 18 000 от тях са преминали в други европейски страни. Федералната полиция на Германия е заявила за в. „Велт ам Зонтаг“, че „мигрантите вече използват нова разклонена мрежа от маршрути през страните балканския регион, за да достигнат Централна и Западна Европа“. Централна възлова точка е кантонът Уна и Сана в Босна и Херцеговина“. През т.нар. тънка ивица на Хърватия нелегалната миграция се осъществява предимно в посока Италия и от там в други страни като Германия. Президентът на германската полиция Дитер Роман заявява за в. „Велт ам Зонтаг“: „От времето на Кол и Митеран основите за премахване на контрола на вътрешните граници са сигурните външни граници. Днес не може да се говори за сигурни външни граници“. Според оценката на германското МВР, “степента на нелегалната миграция по така наречения балкански маршрут значително зависи от пристигането (на мигранти) в Гърция”. Ето защо „ние гледаме с голяма загриженост за текущото развитие в Гърция и Турция“. Според вътрешен доклад на Европейската комисия, с който “Велт ам Зонтаг” също разполага, “пристигащите в Гърция продължават да се увеличават”. През настоящата година са пристигнали по суша и море 57 182, което е с 37 процента повече, отколкото през предходната година. 28 952 от тях са били докарани от островите в континенталната част и въпреки това 35 630 повече мигранти се намират в лагерите на островите, след споразумението между ЕС и Турция от пролетта на 2016 г. Като се позовава на кръгове от Министерството на вътрешните работи в. “Велт ам Зонтаг” съобщава, че делегация от експерти от Федералната служба за миграция и бежанци (BAMF) скоро ще пътува до Сараево, за да обсъди “различни начини за подкрепа на Босна и Херцеговина”. Политикът на ХДС Мариан Венд заявява пред “Велт ам Зонтаг”, че натискът по балканския маршрут отново значително се е увеличил поради незаконната миграция през Турция към Гърция. „Ако не искаме да изживеем втора Будапеща, сега трябва да подкрепим Босна и Херцеговина и да се погрижим за мигрантите в техните страни, за да не тръгнат на големи групи отново на север“, заявява Венд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Федералната полиция на Германия: Нелегалните мигранти имат нов балкански маршрут"}
{"url": "https://trud.bg/%d0%bd%d0%b0%d1%80%d0%b0%d1%81%d1%82%d0%b2%d0%b0%d0%bd%d0%b5-%d0%bd%d0%b0-%d0%b4%d0%be%d0%ba%d1%82%d0%be%d1%80%d0%b0%d0%bd%d1%82%d1%81%d0%ba%d0%b8%d1%82%d0%b5-%d1%81%d1%82%d0%b8%d0%bf%d0%b5%d0%bd/", "text": "Съвременни измерения на обучението в образователна и научна степен „Доктор“ по икономика“ дискутираха в неделя на кръгла маса в Стопанската академия „Д.А.Ценов“ в Свищов. Форумът бе фокусиран в две направления, свързани с проблемите при обучението и добрите практики в ОНС „доктор“ по икономика. Модератор на форума бе доц. д-р Диана Ималова, директор на Центъра по качество на обучението в свищовския ВУЗ и член на Постоянна комисия по стопански науки и управление при Националната агенция за оценяване и акредитация. Провеждането на кръглата маса е по проект на катедра „Счетоводна отчетност“, финансиран от държавната субсидия за научна дейност в академията и привлече над 40 участници от висшите училища и НАОА, вкл. ректори и зам.-ректори. Първото направление провокира дискусия за необходимостта от регламентиране на национално ниво на учебната документация за докторска програма, възможностите за прилагането на системата за трансфер на кредити в ОНС „доктор“, както и предизвикателствата пред приема и обучението в докторска степен в дистанционна форма на обучение. Установените противоречия в националната нормативна уредба, вкл. в частта акредитация на докторски програми и в контекста на проекта на Закон за изменение и допълнение на Закона за висшето образование породиха над 20 конкретни предложение до Парламентарната комисия по образование и наука при 44-то Народно събрание, както в областта на висшето образование, така и в областта на развитието на академичния състав. Важен резултат от дебата в направлението бе обосновката на позитивна корекцията в месечния размер на стипендиите за докторанти от досегашните 500 лв. на 600 лв., което се регламентира в чл. 8 (2) на ПМС № 90 от 26 май 2000 г. за условията и реда за предоставяне на стипендии на студентите, докторантите и специализантите от държавните висши училища и научни организации. Основа на това предложение е не само реципрочната корекция със 100 лв. в размера на минималната работна заплата за период от две години, но и тревожните данни в системата на МОН за намаляване на интереса към третата степен на висше образование в страната. Паралелно бе дискутиран и стандарта за държавно финансиране на обучението на докторанти в редовна и задочна форма, който към 2019 г. приравнява докторанта на двама студенти от съответната форма, но не осигурява необходимите ресурси за търсеното качество. Форумът потвърди, че повишаването на този стандарт с базисна стъпка от 50% ще позволи на висшите училища и БАН по-адекватно да организират и финансират степен „Доктор“ както в етап обучение, така и в етап научни изследвания. Това кореспондира и с проблема за трудово-правния статут на докторантите в редовна форма на обучение, които често съвместяват обучението с кариера в практиката. Второто направление засегна проблемите за обхвата на приема и обучението в степен „доктор“ по форми и начин на финансиране, вкл. по договори с чуждестранни висши училища. Участниците в кръглата маса дебатира съдържанието на индивидуалния учебен план за срока на докторантурата, провеждането на обучение на докторантите в индивидуална и колективна форма, участието на докторантите в научноизследователски проекти, научни форуми и международната им мобилност. Приложимите процедури и специализирани цифрови технологии за предотвратяване и санкциониране на плагиатство в докторските дисертации бе споделено като вече десетгодишен позитивен опит на Стопанската академия с използването, чрез собствено финансиране, на световния софтуерен лидер в тази област – платформата iThenticate®, осигуряваща потвърждаване на автентичността на научната продукция във всички нейни етапи, форми и мащаб на съдържание. Обърна се внимание и върху начините за подпомагане на емпиричните изследвания на докторантите, както и ролята на научния ръководител, отчетността и оценката чрез възнаграждение за неговия труд. Множеството установени проблеми породиха и идеята за разработване и приемане на Кодекс на научната дейност, който да преодолее противоречията в настоящата нормативна уредба и обособи образователната и научна степен „доктор“ в самостоятелен регулаторен документ. Участниците в кръглата маса дадоха висока оценка на организаторите от Стопанската академия, които само преди дни честваха патронния празник на висшето училище, създадено с мащабно дарение от 5 млн. златни лева преди 83 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Нарастване на докторантските стипендии на 600 лeва обосноваха на кръгла маса в Стопанска академия"}
{"url": "https://trud.bg/%d1%80%d0%b0%d0%b9%d0%be%d0%bd%d0%bd%d0%b8%d1%8f%d1%82-%d1%81%d1%8a%d0%b4-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d1%81%d0%bf%d0%b0%d1%81%d0%b8/", "text": "Районният съд в Горна Оряховица отхвърли искове от дружество за бързи кредити заради фалшифициран подпис върху договор на кредитора. Решението е влязло в сила. Исковете за близо 10 000 лева са били  предявени срещу 84-годишна жена от  Стражица. Делото е било образувано  срещу Мария  С.  и 51-годишната С. А.  от града в качеството им на длъжник и съдлъжник. Според кредитора на 28 февруари 2013г. е сключен договор за револвиращ заем между страните на обща стойност 5000 лв,. със срок на изплащане 30 месеца. В исковата си молба фирмата за бързи кредити твърди, че баба Мария е направила само 5 пълни погасителни вноски и една непълна вноска по погасителен план. Твърди се, че към момента на подаване на иска, погасителният план е изтекъл и цялото задължение е изискуемо. Общата му стойност е 9846 лв., от които номинал в размер на 7726 лв. и неустойка в размер на 2120 лв. В отговор на исковата молба 84-годишната длъжница  заявява, че не се е подписвала на този договор и никога не е посещавала офис на  дружеството в  Горна Оряховица. От събраните доказателства по делото е изяснено, че на 28 февруари 2013г. е подписан договор за револвиращ заем между кредитното дружество и Мария в размер на 5000 лева. Титуляр на посочената в договора сметка обаче е К. Ю.,  роднина на  снахата на старицата.  В свидетелските си показания К. Ю. посочва, че снахата обяснила, че свекърва ѝ ще тегли кредит, но няма карта с банкова сметка и издаването на такава ще стане за две седмици, а тя няма толкова време. Поискала му банковата сметка и той й я дал. След 2-3 дни му се обадила и казала, че парите са преведени на сметката му и мъжът изтеглил преведените 5000 лв., които предал на снахата. Впоследствие, тя  била обявена за общодържавно издирване от Главна дирекция „Национална полиция”. По делото е допусната съдебно-графическа експертиза, от заключението на която е видно, че подписът, положен в договор за револвиращ заем в графа “клиент”, не е бил положен от баба  Мария, а от друго лице.Заради измамната схема, съдът е отхвърлил исковете на фирмата за бързи кредити като неоснователни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Районният съд в Горна Оряховица спаси старица от фирма за бързи кредити\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%be%d1%82%d0%bd%d0%be%d0%b2%d0%be-%d1%81%d0%b5-%d1%80%d0%b0%d0%b7%d0%b3%d1%80%d0%b0%d0%bd%d0%b8%d1%87%d0%b8-%d0%be%d1%82-%d0%bc%d0%bd%d0%b5%d0%bd/", "text": "Германската канцлерка Ангела Меркел и външният й министър Хайко Маас отново се разграничиха от мнението на френския президент Еманюел Макрон, че НАТО е в състояние на  , предаде Франс прес. „НАТО, Атлантическият алианс е централният стълб на отбраната ни“, увери Меркел в седмичния си подкаст, посветен на 64-ата годишнина на германските въоръжени сили. „Става обаче все по-ясно, че ние европейците, страните членки на ЕС в НАТО, ще трябва да поемем повече отговорности в бъдеще“, добави Меркел, която днес ще вечеря в Берлин заедно с Макрон и германския президент Франк-Валтер Щайнмайер. „Това означава, че трябва да подсилим ръководството на европейската част на НАТО. За целта имаме структурното сътрудничество в политиката на отбраната на ЕС (ПЕСКО)“, заяви Меркел. Хайко Маас пък заяви в статия в седмичника „Шпигел“: „Искаме и се нуждаем от НАТО.“  „Ще е грешка да допуснем НАТО да се раздроби. Без САЩ нито Германия, нито Европа са в състояние да се защитят ефикасно“, написа Маас. В четвъртък Еманюел Макрон заяви, че НАТО е в състояние на мозъчна смърт и изтъкна липсата на координация със САЩ и военната намеса на натовската членка Турция в Северна Сирия. „Трябва да си изясним кои са стратегическите цели на НАТО“, заяви френският президент.  Ангела Меркел още тогава реагира с думите, че не споделя „радикалното“ становище на Макрон. „Не смятам, че такова неуместно мнение е необходимо“, каза тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Германия отново се разграничи от мнението на френския президент Макрон за НАТО"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d0%b7%d0%b0%d0%b1%d0%b0%d0%b2%d0%b8-%d0%b2%d0%bb%d0%b0%d0%ba%d0%b0-%d1%81%d0%be%d1%84%d0%b8%d1%8f-%d0%bf%d0%bb%d0%be%d0%b2%d0%b4%d0%b8%d0%b2-%d1%81-%d0%b1%d0%bb/", "text": "Пътническият влак София-Пловдив предстоя три часа край Вакарел заради авария, съобщи БНТ. По информация на БДЖ, се е повредила една от новите мотриси. От компанията не са успели да осигурят автобуси на пътниците. Заради аварията влакът, който тръгна отново преди около час, ще пристигне в Пловдив със 166 минути закъснение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Авария забави влака София-Пловдив с близо 3 часа"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-30-%d0%b3%d0%be%d0%b4%d0%b8%d0%bd%d0%b8/", "text": "Последните 30 години са най-хубавото нещо, което се е случило на страната ни в новата ни история. С много работа и усилия днес България е различна и тук се живее много по-добре. Това написа премиерът Бойко Борисов във „Фейсбук“ по повод 10 ноември. По време на Прехода преминахме през редица трудности – хиперинфлация, масови фалити на банки, пенсии и заплати по няколко долара, опашки пред магазините, празни щандове, блокиране на цялата държава, безнадеждност. „Днес това са спомени от миналото. България е член на НАТО и на ЕС, пътуваме свободно по света, БВП бележи ръст всяка година, а безработицата е на историческо рекордно ниско ниво. Извървяхме дълъг път и днес България се развива. Най-важното днес е, че резултатите се постигат с работа и зависят от всеки един от нас“, пише още министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Премиерът Борисов: Последните 30 години са най-хубавото нещо, което се е случило на страната ни в новата ни история"}
{"url": "https://trud.bg/%d1%82%d1%80%d1%83%d1%81-%d0%be%d1%82-34-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d0%b0%d0%bd%d0%ba%d0%b0%d1%80%d0%b0/", "text": "Земетресение с магнитуд 3,4 разтърси в турската столица Анкара в неделя следобед. Засега няма пострадали или щети. Трусът е бил регистриран в 13:11 ч. местно време, предаде Нова телевизия. В края на септември тази година Истанбул бе разтърсен от земетресение с магнитуд 5,9. Тогава според турските власти 34 души са ранени, а 473 сгради са леко повредени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Трус от 3,4 по Рихтер разлюля Анкара"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%bd%d0%b0-%d0%b1%d1%81%d0%bf-%d1%89%d0%b5-%d0%be%d0%b1%d0%b6%d0%b0%d0%bb%d0%b2%d0%b0%d1%82-%d0%b8%d0%b7%d0%b1%d0%be%d1%80%d0%b0/", "text": "На 11 ноември издигнатите и подкрепени от БСП кандидати за кметове на столичните райони „Искър“, „Люлин“ и „Красна поляна“ Борис Цветков, Мая Александрова и Георги Миланов ще подадат жалби срещу решенията, с които са обявени за избрани кметовете на посочените райони. Това съобщиха от пресслужбата на БСП-София. Жалбите се бъдат депозирани в 15.00 часа в Общинската избирателна комисия (ул. „Московска“ № 33). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.10", "title": " Кандидатите на БСП ще обжалват избора на кметове в районите „Искър“, „Люлин“ и „Красна поляна“"}
{"url": "https://trud.bg/%d0%ba%d0%b0%d0%ba-%d1%82%d1%80%d0%b8%d0%bb%d0%be%d0%b3%d0%b8%d1%8f%d1%82%d0%b0-%d0%bf%d1%8a%d1%82-%d0%b8%d0%b7%d0%bb%d0%b5%d0%b7%d0%b5-%d0%bd%d0%b0-%d0%ba%d0%b8%d1%82%d0%b0%d0%b9/", "text": "Стецето тича в китайското посолство. Отмята перчем и пита хонорарът на йероглиф ли се плаща Грозна гавра устрои Божидар Божилов на Стоян Ц. Даскалов. Поетът, известен със зевзеклъците си, се подигра с един екстраординарен талант. Стецето, както го наричат почитателите, е явление в пълноводния поток на социалистическия реализъм. Той се появява на литературната нива, когато в Страната на съветите кипи Втората петилетка (1933-1937). Ударничеството е обхванало всички сфери на стопанството. А. Г. Стаханов превива гръб в мината, В. С. Мусински се поти в дърводобива, Н. С. Сметанин върши подвизи в обувната промишленост. Територията на духа обаче е занемарена. Никой не се сеща, че в литературата също могат да се преизпълняват норми. Тук е историческата заслуга на Ст. Ц. Даскалов. Труженикът на перото въвежда ударничеството в литературата. Лозунгът “Петилетката за година!” обръща в “Пет книги на година!” Началото е трудно. В мътилката на капиталистическата конкуренция Стецето сколасва да издаде само 11. Преди Девети септември 1944 г. таванът му е две заглавия годишно. “Но писателят истински израства след деветосептемврийската победа”, правилно отбелязва Ефрем Каранфилов. В условията на социалистическото съревнование лозунгът е претворен в дела. Още през 1946 г. Даскалов пуска пет издания: “Биволарчета”, “При своите”, “Спомени от детинството ми”, “Фронтовак” и емблематичната “Ударничка”. Други успешни петилетки са осъществени през 1959, 1963, 1969 г. Често Стецето е много близо с четири книги в рамките на четири сезона. Инак тройка годишно е пакетче семки за него. От Девети насам ялова се оказва само 1965 г., когато писателят се отдава на заслужен отдих. Свръхнадареният хвърля в паника оперативната критика. Тя не смогва да следи неговата продукция. Веселин Йосифов е принуден да отрази “Кога започва любовта” с лаконичното заглавие “Тридесет и втората”. Критикът бърза, защото всеки момент ще се появи тридесет и третата “Притоци”. След нея иде тридесет и четвъртата “Осемте хляба”. По петите я следва тридесет и петата “Дружка”… “Няма ли да изнемогне най-сетне този неуморим труженик на перото? – чуди се Симеон Хаджикосев. – Не са ли му достатъчни десетките томове, само за прочитането на които на друг човек са му необходими няколко години? Мисля, че отговорът е излишен: писателят е като боеца, той остава в строя докато може, държи перото, докато го изпусне. Затова аз предпочитам да си представям Ст. Ц. Даскалов като “Сеячът” от знаменитата картина на Миле: с крака, здраво вкопани в плодоносната нива на българската литература, и с широк, енергичен размах на коравата работна длан пред безкрайната бразда на дълга.” Да, стихията на Стецето кълни и избуява с вулканична сила от родния чернозем. “Щом нашата земя може при свободата да близни всяка година, защо талантите трябва да пустеят? Жалко е да има изоставили се творци, парези в литературата, майовини, както казват в Михайловградско на изоставени ниви”, критикува лентяите той. Даскалов всеотдайно се поти над своята нива. Оре, сее, жъне и пълни чували със златно зърно. Накрая, както го правят в ТКЗС-то, товари реколтата и я кара в мелницата. Така нарича своята творческа лаборатория. Но не “Мелницата Липовански” – кулашката, ретроградната, а онази на новото време – кооперативната, социалистическата, в която кипи ударен труд. Неговата мелница не трака като вехта караджейка, работи като фабрична поточна линия. От пишещата машина, през издателството, към печатницата и книжарницата. Иван Сарандев сравнява “фабриката за романи” на Александър Дюма-баща с тази на Стоян Ц. Даскалов. Позовава се на една от неговите петилетки: “През 1963 година Ст. Ц. Даскалов издаде: “Опак човек” – сборник от три повести, повестта “Поколение без земя”, романа “Село край завод”, сборник разкази “Конят на командира”, отпечата в списание “Театър” пиесата “По-силният”, драматизация на романа му “Мелницата Липовански”, и най-после “Момчето от последния чин” – разкази за деца и юноши.” По повод на същия литературен подвиг друг анализатор отбелязва: “Неговата плодовитост сама по себе си заслужава насърчение. Тя е белег за висока трудоспособност и организиран системен и упорит труд. И ако тя не ставаше за сметка на художественото качество на произведенията му, би могла да бъде сочена само за пример.” Тук вече прозира пословичната нашенска завист. Талантлив, плодовит и четен, Стецето е трън в очите на творческата немощ. Вместо да стават в зори и да пишат, мързелите в литературата се излежават до обяд и след това мислят какъв номер да му скроят. Знаят, че не могат да спрат неговия полет, но се напъват поне да му подрежат крилете. По повод 20-годишнината от победата Ст. Ц. Даскалов предлага “Народна младеж” да преиздаде неговата тритомна епопея “Път”. Това е мастерпиесата на нашия гений, както “Хамлет” на Шекспир и “Фауст” на Гьоте. Задачата е поверена на редактора Любен Георгиев. Редно е Любчо да склони чело пред класиката и да се хване за работа. Той обаче прави бакалски сметки и докладва, че само в 10 000 екземпляра проектът ще глътне цялата хартия на издателството за художествена литература. Трябва да се има предвид, че 10 000 тираж е подигравка със Ст. Ц. Даскалов. По правило неговите творения се движат от тази цифра нагоре. Стигат 100 000 бройки и дори ги надскачат. Художественият съвет на издателството пита Любен Георгиев дали не греши. Как е пресметнал? “Много просто – отвръща той, – отидох с тази книга отсреща в магазина за плодове и зеленчуци и я претеглих на кантара. Тежи 876 грама. Ако смятате, че има грешка, можем да отидем да я измерим отново… А нататък е задача за четвърто отделение.” Ето го и Божидар Божилов. С неколцина съзаклятници той организира следното поругание. Намират тънко китайско книжле и го носят в печатницата на Полиграфическия комбинат. Срещу бутилка гроздова бай Ставри начуква заглавието “Путь” и името на автора. Ст. Ц. Даскалов получава фалшификата по пощата. В пратката има и придружително писмо. Стецето не вярва на очите си. Той знае, че е гений, но чак пък толкова! Дори милиардният китайски народ ще попива словото му на родния си език. Развява книжката като знаме и влиза в Съюза на писателите. Черпи всички по една лимонада. Писателското братство му ръкопляска. След първоначалното опиянение иде изтрезняване. Как така обемистата трилогия се е събрала на оскъдните страници? Вероятно е направена подборка, преценява авторът. Пита кой е направил селекцията. Заговорниците го уверяват, че няма съкращения. Преведен е целият роман, но йероглифите са синтетично писмо и затова изданието изглежда невзрачно. Един йероглиф побира стотина наши страници, поясняват те. Стоян Ц. Даскалов тича в китайското посолство. Отмята перчем и пита хонорарът на йероглиф ли се плаща. “Помня този позорен случай!”, признава след години жертвата на литературната завист.", "date": "2019.11.10", "title": " Как трилогията „Път” излезе на китайски\t"}
{"url": "https://trud.bg/%d0%b6%d0%be%d0%ba%d0%b5%d1%80%d0%b0-%d0%bd%d0%b0%d1%85%d0%bb%d1%83-%d0%b2-red-dead-redemption-2/", "text": "От началото на октомври Жокера е актуална тема в света на киното заради едноименния филм, в чиято роля се превъплъти повече от успешно актьорът Хоакин Финикс. Лентата чупи рекорди по приходи, въпреки черната кампания, която тече най-усилено в САЩ. От 5-и ноември злодеят и враг №1 на Батман вече е част от виртуалния свят. Жокера нахлу в новата версия на играта Read Dead за компютри – Red Dead Redemption 2. Любителите на този Уестърн екшън-приключенски жанр очакваха с нетърпение версията, която излезе още през 2018-та за конзоли. През изминалата година тя получи общо 8 номинации за The Game Awards и спечели половината от категориите. Сега версията за компютър има и първия си режим, който прави лицето на главния герой да изглежда като това на Жокера. За голямо съжаление обаче играта изисква компютър със сериозни параметри. Минимумът е Intel Core i5-2500K / AMD FX-6300, 8GB RAM, Nvidia GTX 770 / AMD R9 280. Red Dead Redemption ще поддържа 4K резолюция и HDR.", "date": "2019.11.10", "title": " Жокера нахлу в Red Dead Redemption 2"}
