{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-127/", "text": "Още 28 формации без дейност чакат своя ред да бъдат разпуснати. Съдът окончателно заличи първото движение на Марешки.           Борисов: Най-малкият проблем в случая са парите. Въпросът е как незабавно да го направим. Да се готвим за бедствия в хубаво време, каза още премиерът.       Доброволци помогнаха с дърва, пералня, дрехи и храна на бедстващо семейство – новата история от съвместната рубрика на “Труд” със сдружение “Приятели, помагайте”.             Твърдението му „Франция се завърна“ олекна. Не можеш да поведеш света в либералната епоха, докато наказваш бежанците у дома си – коментар на Гейбриъл Бристоу, „Гардиън”.       Завистта към талантливите и успели хора ни разказва играта, казва Маги Халваджиян в интервю за “Труд”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Вижте акцентите в броя на вестник “Труд” в неделя, 11 март"}
{"url": "https://trud.bg/%d1%84%d0%b8%d0%bd%d0%b0%d0%bb-%d0%b7%d0%b0-%d0%bd%d0%b0%d1%88%d0%b0-%d1%84%d0%b8%d0%b3%d1%83%d1%80%d0%b8%d1%81%d1%82%d0%ba%d0%b0/", "text": "Най-добрата ни състезателка Александра Фейгин (на снимката вдясно) получи рекордна в кариерата си оценка – 51,49 точки, която я нареди на 17-то място и класира за финала при девойките на световното по фигурно пързаляне в „Арена Армеец“. Тази вечер най-добрите 24 състезателки определиха и призовата тройка. През миналата година възпитаничката на треньора Андрей Лутай остана на 25-то място, като само една позиция я раздели от финала. При танцовите двойки с титлата ликуваха фаворитите Анастасия Скопцова и Кирил Алешин (Русия), следвани от дуета на САЩ Кристина Карейра и Антъни Пономаренко. А трети на стълбичката се качиха също руснаци – Арина Ушакова и Максим Некрасов.  Шампионатът завършва тази вечер с гала. Снимка Велико Балабанов", "date": "2018.03.10", "title": " Финал за наша фигуристка"}
{"url": "https://trud.bg/%d1%81%d0%b8%d0%bd-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd-%d0%bf%d0%be%d0%b4%d0%be%d0%b7%d0%b8%d1%80%d0%b0%d1%82-%d1%87%d0%b5-%d1%83%d0%b4%d1%83%d1%88%d0%b8%d0%bb-%d0%bc%d0%b0%d0%b9/", "text": "Пенсионерка почина след жесток скандал със сина си. Драмата се разиграла в дома на семейство Чилибиеви-на 5-ия етаж във вход 3 на блок 5 в бургаския ж.к. „Лазур”, вечерта в петък. Първоначално съседите помислили, че възрастната жена е починала от естествена смърт, щом видели, че пред блока е спряла линейка. На мястото обаче имало и патрулка. Полицаите са арестували сина-Мариян, тъй като по тялото на пенсионерката-на 76 години, имало синини. Констатирано е, че смъртта е настъпила от задушаване, съобщиха от полицията. Именно Мариян подал и сигналът, че майка му е в безпомощно състояние. Той разказал, че я бутнал при караницата и тя паднала на земята. Синът бил с нисък праг на търпимост, често избухвал. В дома преди жената да почине, имало битов скандал, като се предполага, че именно той е причинил смъртта майка си, казаха криминалисти. Според първоначалната версия, 76-годишната Бинка карала 36-годишния Мариян да се преглежда при психиатър, а той се вбесил, че иска да го вкара в лудница и затова и се нехвърлил, душил я и със завивка, при което пенсионерката се задушила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Пенсионерка почина, синът й я задушил със завивка"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d0%b1%d0%b8%d0%b5-%d1%81-%d0%b3%d0%b5%d0%bd%d0%b8%d0%b0%d0%bb%d0%b5%d0%bd-%d1%85%d0%be%d0%b4-%d0%bd%d0%b0-%d1%81%d0%bf%d0%b5%d1%86%d0%b8%d0%b0%d0%bb/", "text": "Гениален ход на Жозе Моуриньо донесе победата на “Манчестър Юнайтед” срещу “Ливърпул” с 2:1. “Червените дяволи” стигнаха до успеха с две попадения на Маркъс Рашфорд, а Ерик Байи пък си отбеляза автогол. Освен с красивите изпълнения на 20-годишния английски национал, победата за “Юнайтед” бе постигната и с тактика. В 10-ата минута на двубоя телевизионните камери уловиха Моуриньо да записва нещо в тефтерчето си, като при прелистването на страниците се видя какво точно е написал. “Атакуване на втора топка”, бе отбелязал Специалния. Наставленията явно са били предадени веднага на играчите, тъй като 4 минути по-късно именно така “Юнайтед” поведе. Давид де Хеа изрита топката, Ромелу Лукаку я отклони с глава към Рашфорд, а националът на Англия вкара впечатляващо. Второто попадение бе отбелязано по идентичен начин. Изритване от испанския страж, пас на Лукаку към Хуан Мата, а след рикошет топката попадна в Рашфорд и… 2:0. Така младокът вече има 16 гола във Висшата лига, 7 от които срещу тимовете от топ 6, което прави 43% от попаденията му. Освен срещу “Ливърпул”, талантът се е разписвал по два пъти и срещу “Манчестър Сити” и “Арсенал”. Има и гол в мач с “Челси”. С успеха “Юнайтед” вече има 4 победи, едно равенство и 3 загуби в 8 двубоя срещу отборите от топ 6 през сезона. Това е по-добро постижение от миналата кампания, когато в 19 срещи “червените дяволи” триумфираха в само два от случаите. За прогрес с португалския специалист говори и друга статистика. За втори път в последните 5 години “Юнайтед” стигна кота 20 победи в шампионата и то 8 кръга преди неговия край. В първия си сезон с Моуриньо тимът завърши с едва 18 успеха. Най-много спечелени срещи след ерата “Фъргюсън” отборът постигна под ръководството на Луис ван Гал през сезон 2014/15. Тогава “Юнайтед” завърши с 20 победи. А сега Специалния има шанс да бъде единственият с по-добри показатели след пенсионирането на легендарния шотландец.", "date": "2018.03.10", "title": " “Юнайтед” бие с гениален ход на Специалния"}
{"url": "https://trud.bg/%d1%81%d1%87%d1%83%d0%bf%d0%b5%d0%bd-%d0%ba%d0%be%d1%88-%d0%bf%d1%80%d0%b8-%d1%83%d1%81%d0%bf%d0%b5%d1%85%d0%b0-%d0%bd%d0%b0-%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d0%b8-%d0%b1/", "text": "Счупен кош беляза победата на „Барселона“ над „Цървена звезда“ в среща от Евролигата по баскетбол – 88:54. Играчът на каталунците Анте Томич така отигра своята забивка в края на втората четвърт, че се наложи кошът да бъде подменен. Българинът игра 16 минути и се отличи с две точки, пет борби и една асистенция. Най-резултатен за „Барса“ бе Пау Рибас с 18 точки, а Томич и Петери Копонен добавиха по 16. С това испанците спряха серията си от пет поредни загуби в престижната европейска надпревара. Победата обаче не помогна на „Барса“ да се предвижи напред в класирането. Тимът остава на предпоследното 15-то място, а „Цървена звезда“ е на 11-та позиция.", "date": "2018.03.10", "title": " Счупен кош при успеха на Везенков и „Барса“"}
{"url": "https://trud.bg/%d1%81%d0%bf%d0%b0%d1%81%d0%b5%d0%bd%d0%b8-%d0%be%d1%82-%d0%bb%d0%b0%d0%b3%d0%b5%d1%80%d0%b8%d1%82%d0%b5-%d0%bd%d0%b0-%d1%81%d0%bc%d1%8a%d1%80%d1%82%d1%82%d0%b0-%d0%b5%d0%b2%d1%80%d0%b5%d0%b8/", "text": "Поклонение пред Паметника на благодарността във Варна организираха спасени от лагерите на смъртта евреи и техните наследници на 10 март – датата, на която преди 75 г. обединената воля на политици, духовници, общественици и обикновени граждани спира планираната депортация на 48 000 евреи. За церемонията пред бронзовия шофар в градинката пред Археологическия музей дойдоха кметът Иван Портних, областният управител Стоян Пасев, представител на Варненската и Великопреславска митрополия, почетният консул на Израел във Варна проф. Красимир Методиев и командващият ВМС контраадмирал Митко Петев.  “На 10 март 1943 г. българският народ намери сили в себе си да се провитовопостави на най-мракобесните сили и не се посвени и побоя да застане до своите сънародници и да каже: “Не!Стига!” Дано тази гражданска позиция е жива и днес. Нека помним историята, защото само единни, можем да бъде силни”, заяви кантраадмирал Петев. Той припомни, че традициите на непримиримост към дискриминацията са ни завещани още от Васил Левски и винаги са били отличителен белег на българското офицерство. “Който не помни историята, няма бъдеще”, категоричен бе и проф. Красимир Методиев. А четирима преживели събитията от 1943 г. представители на еврейската общност споделиха, че никога няма да забравят както униженията и тегобите, на които са били подложени от Закона за защита на нацията, така и спасението. Емоционалните им разкази припомниха мрачния период, в който са били принудени да носят жълти звезди под угрозата за 100 000 лв. глоба, не са имали право да ходят на училище, на кино, театър, в библиотека. На родителите им е било забранено да упражняват свободни професии и да работят на държавна служба. Имуществото на евреите било обложено с 10% данък, а варненските представители на общността са били разселени в Омуртаг, Нови пазар и Търговище. “Нямахме прехрана, но колеги на баща ми му даваха нелегално да работи, за да не умрем от глад, а на улицата мои приятелчета ме защитаваха, щом дойдат легионерите. Няма да забравя тази добрина”, каза Елия Калдерон. “Пренесох болката и ужаса от тези години през целия си живот заедно с благодарността, че съм жива. Спасиха ни всички – нашите съседи, съученици, колеги, заедно с депутатите и духовниците. Поклон, България!”, сподели Вики Алмалех. “Помним и ще предаваме този завет от поколение на поколение, за да не се повтаря трагедията”, заключи председателят на РОЕ “Шалом” Олег Калдерон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Спасени от лагерите на смъртта евреи: “Поклон, България!”\t\t\t"}
{"url": "https://trud.bg/%d0%bb%d0%b8%d0%b1%d0%b8%d0%b9%d1%81%d0%ba%d0%b0%d1%82%d0%b0-%d0%b1%d1%80%d0%b5%d0%b3%d0%be%d0%b2%d0%b0-%d0%be%d1%85%d1%80%d0%b0%d0%bd%d0%b0-%d1%81%d0%bf%d0%b0%d1%81%d0%b8-125-%d0%bc%d0%b8%d0%b3%d1%80/", "text": "Либийската брегова охрана спаси днес 125 мигранти от повреден плавателен съд в Средиземно море, съобщи представител на военноморските сили, цитиран от ДПА. Мигрантите са били предимно африканци, сред които четири деца и четири жени, уточни на брифинг говорителят на либийските военноморски сили Аюб Касем. Имало е и двама души от Бангладеш. Спасителната операция е била проведена край град Зауия, западно от Триполи, където се развалил двигателят на гумената лодка с мигрантите, каза Аюб Касем. Няма пострадали. В Либия цари хаос след свалянето от власт на Муамар Кадафи през 2011 година. Северноафриканската страна се превърна в голям транзитен маршрут за мигранти, предимно африканци, които се опитват да достигнат Европа по море. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Либийската брегова охрана спаси 125 мигранти"}
{"url": "https://trud.bg/%d0%b1%d1%83%d0%ba%d0%bc%d0%b5%d0%b9%d0%ba%d1%8a%d1%80%d0%b8%d1%82%d0%b5-%d0%b2%d0%b5%d1%89%d0%b0%d1%8f%d1%82-%d1%83%d1%81%d0%bf%d0%b5%d1%85-%d0%bd%d0%b0-%d0%b3%d1%80%d0%b8%d0%b3%d0%be%d1%80/", "text": "Въпреки че Григор Димитров отпадна набързо на двойки на турнира в Индиън Уелс, букмейкърите го поставиха фаворит в първия му сблъсък на сингъл срещу Фернандо Вердаско (Испания). Ставките за успех на българина са 1.40, а за съперника му 2.75. До момента асът ни води с 2:1 победи срещу своя противник, а двубоят им в Индиън Уелс е тази нощ.  Преди срещата Григор бе зарадван от новината, че един от фаворитите Ник Кирьос (Австралия) отказа участие заради травма в лакътя. През миналата година ексцентричният австралиец стигна четвъртфиналите.  На двойки Димитров и Хуан Мартин дел Потро (Аржентина) загубиха от опитните испанци Марк и Фелисиано Лопес с 4:6, 2:6.  Същевременно Мария Шарапова се раздели с треньора си Свен Грьонефелд (Швеция), с когото са заедно от 2013 г. Сривът в отношенията им идва, след като рускинята вече е в серия от 3 поредни загуби и поражение на старта в Доха и Индиън Уелс.", "date": "2018.03.10", "title": " Букмейкърите вещаят успех на Григор"}
{"url": "https://trud.bg/%d1%88%d0%b8%d1%84%d1%80%d0%b8%d0%bd-%d0%b2%d0%b4%d0%b8%d0%b3%d0%bd%d0%b0-%d0%b8-%d0%bc%d0%b0%d0%bb%d0%ba%d0%b0%d1%82%d0%b0-%d0%ba%d1%83%d0%bf%d0%b0/", "text": "Американката Микаела Шифрин вдигна и малката световна купа в слалома, ден след като ликува с Големия кристален глобус за втора поредна година в алпийските ски. Тя бе най-прецизна в дисциплината в германския курорт Офтершванг, като остави на 9 стотни след себе си Уенди Холденер (Швейцария). А олимпийската шампионка от Пьонгчанг 2018 Фрида Хансдотер (Швеция), завърши трета, на 72 стотни от победителката. За Шифрин това е 11-и успех за сезона и 42-и в кариерата. Така тя стана най-младата състезателка с толкова победи преди да навърши 23 години. Малкия кристален глобус е пети в колекцията й, в която има общо 7. На игрите в Пьонгчанг Шифрин остана четвърта в коронната си дисциплина, но спечели титлата в гигантския слалом и взе сребро в комбинацията.  При мъжете германецът Томас Дресен ликува в спускането в Квитфил (Норвегия). Победата е втора в кариерата му след тази в австрийския курорт Кицбюел през януари. Немецът остави след себе си Беат Фойц (Швейцария) и настоящия златен олимпийски медалист в дисциплината Аксел Лунд Свиндал (Норвегия). Старт преди края Фойц е с преднина от 60 т. пред Свиндал за малкия кристален глобус. А с победата си в събота Дресен се нареди на 3-то място във временното класиране.  Днес е надпреварата в супергигантския слалом.", "date": "2018.03.10", "title": " Шифрин вдигна и малката купа"}
{"url": "https://trud.bg/%d0%b6%d0%b5%d0%ba%d0%be%d0%b2%d0%b0-%d0%bc%d0%b8%d0%bd%d0%b0-%d0%bf%d1%80%d0%b5%d1%81%d1%8f%d0%b2%d0%ba%d0%b8%d1%82%d0%b5-%d1%8f%d0%bd%d0%ba%d0%be%d0%b2-%d0%bd%d0%b5-%d1%83%d1%81%d0%bf%d1%8f/", "text": "Александра Жекова преодоля квалификациите в сноубордкроса на Световната купа по сноуборд в Москва. Тя даде шести резултат в пресявките – 30,31 секунди, а на четвъртфиналите снощи имаше за конкурентки Ева Самкова (Чехия), Манон Леноар (Франция), Карли Бренеман (Канада), Сара Веселкова (Чехия) и Анастасия Привалова (Русия). Най-бърза бе олимпийската шампионка от Пьонгчанг 2018 Микела Мойоли (Италия) с 29,52 секунди. Най-добият ни сноубордист Радослав Янков обаче не успя в квалификациите на паралелния гигантски слалом в Скуол (Швейцария). Той остана на едно място от най-добрите 16, които продължават на финалите – 17-ти. С първо време се класира австриецът Себастиан Кислингер. При жените квалификацията бе спечелена от Ина Мешик (Австрия), следвана от олимпийската шампионка Естер Ледецка (Чехия). Теодора Пенчева е 36-та от 38 стартирали. В ски скоковете Владимир Зографски продължава силните си изяви за сезона, след 14-та си позиция на олимпиадата. Самоковецът завърши 31-и в квалификациите в Холменколен, като преодоля 119,5 м и събра 114 т. Утре е финалната надпревара.", "date": "2018.03.10", "title": " Жекова мина пресявките, Янков не успя"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bf%d0%be%d0%bf%d0%be%d0%b2-%d0%bd%d0%b5-%d0%b1%d1%8f%d1%85%d0%bc%d0%b5-%d0%bd%d0%b0-%d0%bd%d0%b8%d0%b2%d0%be-%d1%89%d0%be%d0%bc/", "text": "Психологическата ни подготовка явно не беше на ниво, щом догонвахме почти непрекъснато – призна Александър Попов, треньор на волейболния ЦСКА.  Армейците изненадващо загубиха у дома от „Хебър“ (Пазарджик) с 1:3 в първи мач от четвъртфиналните плейофи на Суперлигата. „Рядко съм виждал в нашата зала толкова дълго да не можем да излезем чисто емоционално и напред – заяви още той. – Случвало се е в отделни геймове, но час и половина, два… „Хебър“ игра много добре. Имаха хубав сервис и издържаха на нашия. Чака ни тежък мач в Пазарджик. Те трябва да ни победят, а ние да останем. Не трябва да подхождаме така аристократично.“  Наставникът на „Хебър“ Атанас Петров пък изрази задоволство, че неговият тим е демонстрирал колективизъм, играл е добре от сервис и посрещане. „ЦСКА ни улесни това не беше тяхното лице – откровен бе Петров. – Но пък може би ние ги затруднихме. Трябва да изиграем сърцато втория мач вкъщи. Длъжни сме след тази победа да гоним отстраняването на „армейците“.“  Играе се до две победи от 3 мача, следващите двубои са в понеделник. А действащият шампион „Нефтохимик 2010“ (Бургас) тръгна без проблеми в плейофите след категоричното 3:0 срещу „Марек Юнион Ивкони“ (Дупница) – 3:0. В другите две срещи „Пирин размаза „Левски“ с класическото 3:0 в Разлог, а „Монтана“ се наложи трудно над „Добруджа 07“ (Добрич) с 3:1.", "date": "2018.03.10", "title": " Александър Попов: Не бяхме на ниво, щом  догонвахме непрекъснато"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%be%d1%82%d0%bd%d0%be%d0%b2%d0%be-%d0%b8%d0%b7%d0%bc%d1%8a%d0%ba%d0%bd%d0%b0-%d1%80%d0%b5%d0%b0%d0%bb-%d0%bc%d0%b0%d0%b4%d1%80%d0%b8%d0%b4/", "text": "Кристиано Роналдо отново измъкна “Реал” (Мадрид). Португалската звезда вкара и двата гола при трудния успех с 2:1 при гостуването на “Ейбар”. “Кралския клуб” не показа играта от предни дни при успеха с 2:1 над ПСЖ в Шампионската лига. За това пък първенецът на Испания си има Роналдо. Португалецът вече 14 гола и две асистенции в последните осем срещи на тима си в Примера дивисион, както и поведе на Лионел Меси по брой попадения от началото на сезона – 34:33. Роналдо е и със 17 попадения в последните си 10 срещи във всички турнири. „Кристиано е от друга галактика – каза Зинедин Зидан, треньор на „Реал“. – Знае, че ще вкара, той е различен, специален. Цифрите говорят за него. Всички ги виждаме. Винаги е много положителен. Ако отбележи два, иска три. Съперникът беше по-добър, направи силен мач. Знаехме, че ще страдаме. До края титлата е възможна, не само за нас. Ако искаме нещо, трябва да спечелим всички мачове.“ Успехът доближи “Реал” на 4 точки до втория “Атлетико” (Мадрид), който в неделя играе със “Селта”. Снимка: Twitter", "date": "2018.03.10", "title": " Роналдо отново измъкна “Реал” (Мадрид)"}
{"url": "https://trud.bg/%d0%b5%d1%81-%d0%b8-%d1%8f%d0%bf%d0%be%d0%bd%d0%b8%d1%8f-%d0%bf%d0%be%d1%82%d1%8a%d1%80%d1%81%d0%b8%d1%85%d0%b0-%d1%8f%d1%81%d0%bd%d0%be%d1%82%d0%b0-%d0%be%d1%82-%d1%81%d0%b0%d1%89-%d0%b7%d0%b0%d1%80/", "text": "Представители на ЕС и Япония потърсиха яснота от САЩ във връзка с новите тарифи на американския президент Доналд Тръмп за вносните стомана и алуминий, предава AFP. Еврокомисарят, отговарящ за търговията Сесилия Малстрьом и японският министър на икономиката Хирошиге Секо се срещнаха в събота в Брюксел, като по-късно към тях се присъедини и търговският представител на САЩ Робърт Лайтцингер. Тристранната среща бе насрочена преди повече от месец, като дневният ред бе свързан с китайските свръхдоставки на стомана, но по-рано Малстрьом заяви, че смята да поиска яснота от Лайцингер относно въведените в четвъртък от Тръмп вносни мита, равняващи се на 25% за стоманата и 10% за алуминия. Никоя от страните не е дала пресконференция след тристранните разговори, но агенцията припомня намерението на Вашингтон да проведе разговори със всеки, желаещ да бъде изключен от действието на новите мита върху двата метала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " ЕС и Япония потърсиха яснота от САЩ заради новите американски мита"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d0%b8-%d0%bd%d0%b0%d0%b1%d0%b8%d1%85%d0%b0-%d1%80%d1%83%d1%81%d0%bd%d0%b0%d0%ba-%d0%b4%d0%b0%d0%bb-%d0%bf%d1%8a%d1%82-%d0%bd%d0%b0-%d0%bf%d0%b5%d1%88/", "text": "Трима бургазлии са задържани за побой над руснак, дал предимство на пешеходка. Продължително пребиваващия в Бургас руснак, движейки се с лек автомобил „Хонда Джаз“, с бургаска регистрация по улица „Демокрация“ и завивайки по улица „Гурко“, спрял за да даде предимство на пресичаща по пешеходната пътека жена. Движещият се зад него лек автомобил започнал да му свири, но руснакът продължил по улица „Гурко“, като завил и спрял на „Оборище“. От задния автомобил слезли трима младежи, които влезли в пререкание с 54 годишния мъж. Той се опитал да им обясни, че спрял за да даде път на пешеходката, но младежите му нанесли няколко удара в областта на лицето. В резултат на побоя на руснака е избит горен зъб. След извършване на криминалното деяние младежите се качили в автомобила си и избягали, но бързо били заловене от полицията. Те са криминално проявени, на възраст 22-25 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Бургазлии набиха руснак, дал път на пешеходка"}
{"url": "https://trud.bg/%d0%ba%d0%b0%d0%bc%d0%b1%d1%83%d1%80%d0%be%d0%b2-%d0%b2%d0%ba%d0%b0%d1%80%d0%b0-%d0%bd%d0%b0-%d0%bb%d0%be%d0%ba%d0%be-%d0%b8-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d1%81%d0%b5-%d1%80/", "text": "Мартин Камбуров наказа бившия си тим “Локомотив” (Пловдив) и съвсем очаквано отказа да изрази радостта си при попадението. Голмайстор номер две в историята на родния елит отбеляза първото попадение за “Берое” при победата с 2:0. 37-годишният таран беше точен с глава в 67-ата минута. Голът е негов 198-и в Първа лига и общо девети през тази кампания. Любимецът на “смърфовете” демонстративно отказа да се радва след попадението си във вратата на любимия му клуб. “Нормално да не се радвам, все пак имам 150 гола за “Локомотив” – каза Камбуров. – Ще продължавам да играя, но треньорът ще решава кога и колко време ще съм на терена през следващия сезон. Дано успеем да се класираме на четвърто място, за да играем в Европа. Надявам се да стигна и 200 гола в елита.” Другото попадение бе дело на Педро Еуженио, който удвои в 76-ата минута, но домакините имаха сериозни претенции за засада.", "date": "2018.03.10", "title": " Камбуров вкара на “Локо” и отказа да се радва"}
{"url": "https://trud.bg/%d0%b2%d1%8a%d0%bb%d1%86%d0%b8-%d0%ba%d1%80%d0%b0%d0%b9-%d1%81%d0%b2%d1%8a%d1%80%d0%bb%d0%b8%d0%b3-%d0%bd%d0%b5-%d0%b2%d0%b8%d1%80%d0%b5%d1%8f%d1%82/", "text": "Масираната атака на български и сръбски авджии срещу вълци се разгърна в Свърлиг неотдавна. Градчето с около 15 000 жители се намира на 80 км от българската граница по пътя за Ниш и е известно с невероятната си скара. Но не по-малко прочути от местните кулинарни вълшебници са и ловците на Свърлиг, които редовно осигуряват суровини за плескавици, вешалици и други тънки мезета. “Районът ни обхваща част от поречието на Тимок и Свърлишка планина и е много красив и пълен с дивеч. Всяка година имаме добра слука, а на излетите си каним и гости от България и други страни. Защото без приятели и работата, и трапезата не спорят!”, казва шефът на Ловното сдружение на Свърлиг Златимир Рашич, който е и зам.президент на националното ловна организация в Сърбия. Тази година за вълчата хайка в Свърлиг от България пристигат стари приятели на сръбските “ловачи” – председателят на Ловно-рибарското сдружение “Миджур” Богомил Станков, който е и шеф на общинския съвет в Чупрене, ловният ръководител Владислав. В събота привечер часове преди хайката тихото градче Свърлиг прилича на фронтова линия. По улиците пълзят пълни с оръжия и муниции джипове, а кафаните са пълни с мъжки компании, стегнати в камуфлажи, които поръчват ракия и вино и чертаят по масите като генералщабни офицери планове за разгромяването на хищниците. Въпреки неутолимата жажда на сръбските ловци за веселби към полунощ песните и таблите с питиета свършват и шумните компании се прибират по хотелите, защото ловът е отговорна работа и за него трябват зорки очи и сигурни ръце. Призори в неделя макар и без бойна тръба домакини и гости с пушки на рамо се събират пред офиса на ловното сдружение. Шефът Златко, както е по закон, прави кратък инструктаж за разположението на постовете и безопасното боравене с оръжие и изпраща ловците с традиционното в Сърбия “Добар поглед!” / Наслука!/. Колите отбиват край пътя и стрелците заемат позиции по шосето на безопасно разстояние един от друг. От време на време в далечината отекват изстрели, които карат премръзналите ловци да стискат още по-здраво пушките. Звяр обаче не се показва отникъде, а вятърът се усилва и ръцете вече залепват за цевите. Затова, когато първите гоначи излизат от гъсталаците, част от мъжете в камуфлажи начупват клони и разпалват огън, който повече пуши, отколкото топли. Но пък събира на разговорка премръзналите вече мъже. Част от тях вадят от раниците суджуци и хляб. Други обаче остават на позициите, за да не ги изненада някой примрял от глад и надушил мезетата вълк. Най-накрая по радиостанциите пристига заповедта за оттегляне от засадите. Колоната мъже се товари в джиповете и пристига в близкото село Извор, където културния дом е превърнат в ловен ресторант. Пред сградата димят два казана с дивечово месо, а скара, вероятно правена от великани, е приютила стотици наденици. От пристигащите групи става ясно, че някои от пусиите все пак са имали слука – отстреляни са няколко лисици, чакали и една дива котка. Радостни викове посрещат джип с опъната на бронята му лисица. “Излезе ми на удобна позиция и я свалих с един изстрел!”, обяснява Живота Стеванович, дошъл за хайката от Ниш. “Не се косете, че не паднаха вълци, бе! Тук в Сърбия имаме приказка – гората не издава хайдука, и хайката не трепе вука! Хайката е за друженье /за приятелство, за веселба/!”, подхвърля белокос ловец. Над 300 души изпълват салона, в който са опънати маситe, а до сцената бумти кюмбе. Жълтата ракия и червеното вино топлят премръзналите ловджийски ръце и сърца по-силно и от огъня в печката. Гръмва оркестър, наричан в Сърбия “жива свирка” и знойна певачка почва да жали за отминала любов, а после да се радва, че идва друга…", "date": "2018.03.10", "title": " Вълци край Свърлиг не виреят\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d1%80%d0%b0%d0%b9%d0%be%d0%bd-%d1%80%d0%b0%d0%bd%d0%b3%d0%b5%d0%bb-%d0%bc%d0%b0%d1%80%d0%ba/", "text": "– Има доста сантимент към тази баня. Включително и аз имам спомен като дете, че съм я ползвал. Всички искат да се случат нещата. Нашата задача е да направим така, че да се случат по най-добрия начин. Защото този проект е предизвикателство. Банята е била строена преди повече от 100 години по проект на баварския архитект Карл Хохедер. Строежът е започнал през 1907 г. и е завършен през 1911 г. Банята е построена като балнеоложки център по представите на онова време, но и като хигиенна баня. Към днешно време хората си имат бани вкъщи и няма как помещението да се ползва като хигиенна баня. Предизвикателството е да превърнем такъв център в съвременен балнеоложки спа център и да заменим функциите му от баня на СПА. – Предизвикателство е да запазим автентичния вид на банята, но тя да има изключително съвременни функции. Това се налага защото днешните изисквания на клиентите са доста високи и предлагането трябва да е също на такова ниво. Имаме вече готов идеен проект, който мина през обществено представяне. Той предвижда абсолютно автентичен вид на сградата отвън, както и на някои елементи отвътре, които са архитектурно – историческа ценност. Става въпрос най-вече за фоайето, което е много впечатляващо, тъй като то е високо и в него се усеща стойността на сградата. Също така царските вани ще бъдат възстановени – мъжката и дамската. Ползвали са ги царят и царицата. Ще бъдат възстановени басейнчетата в автентичната им визия и всичко което е около тях – къпалнята и душовете. Ще бъде реставрирана и едната съблекалня с оригиналните дървени прегради, които са в добро състояние. Акцентът в проекта е използването на лечебната минерална вода за най-разнообразни процедури. – По интересен начин ще се променят старите котелни помещения, които се намират в приземния етаж. Няма да ги използваме с оригиналната им функция, защото необходимостта от технически сервизни помещения сега е много по-малка. Това е така, защото уредите са доста по-ефективни и не се налагат такива площи. За пример давам едни огромни цистерни за нафта. Сега няма такава необходимост, тъй като Банкя е газифицирана, а пък и най-вероятно ще се използва и енергията на термалната вода с т.нар. енергиен център, който е с много по-малки размери. В свободните пространства от тези бивши котелни и сервизни помещения ще бъде разположен спа центърът. Той ще включва различни сауни. Например финландска или билкова. Ще има и парни бани, няколко минерални басейнчета с различна температура на водата. Там ще се намират две фамилни студия, които ще могат да бъдат наемани. В тях хората ще могат да заведат семействата си. Студията са отделени от останалото пространство и вътре ще могат да се ползват сауна, парна баня, масажи. – Не само семействата. В студията могат да бъдат организирани и фирмени инициативи. Различни групи хора могат да си ги наемат. – На нивото на фоайето на партера ще бъдат съблекалните. Там ще има виенски салон. Сладкарницата ще е място за социални контакти, където хората могат да пият кафе преди или след процедурите. Не само кафе, ами и, например, билков чай с мед от Банкя. На това ниво ще бъде и рецепцията, откъдето хората ще бъдат насочвани към съблекалните. И от съблекалните ще се минава към етажа с двете басейн­чета, които ще бъдат възстановени. Там ще бъдат разположени и помещенията за масажи и хидромасажи. На етажа над фоайето ще бъдат разположени мултифункционална зала за аеробика, лечебна гимнастика. В нея ще се провеждат и семинари за здравословен начин на живот и за ползите от минералната вода. Там ще има и фитнес зала, фризьорски салон. На този етаж ще е и второто ниво на виенския салон. До него по автентични дървени стълби хората ще могат да се качат от долния етаж. – Венчавките ще стават във фоайето, което е високо и с архитектурни елементи в много хубав виенски стил. Там ще се извършва само официалната церемония по подписването, а не увеселителната част. Във фоайето ще могат да се правят и концерти на духова музика, изложби. Това ще бъде и прекрасно място за социални контакти. – Търсим възможност да направим плувен басейн на нивото, където е спа центъра, извън сградата на банята, но в непосредствена близост. Дотам ще изградим топла връзка. Идеята дойде след като изследвахме унгарския опит в Будапеща. Там имат 13 работещи бани, от които видяхме най-забележителните пет. Във всички тях има плувни басейни. – На горното ниво ще има детски кът. Там родителите ще могат да оставят децата си под надзор, докато те са на процедури. Кътът ще е тематичен. Там ще бъдат представени и лечебните свойства на минералната вода по начин, достъпен за децата, за да бъде запален техния интерес към банята. Мисля, че тази възможност за оставянето на децата в детския кът ще бъде доста използваема. – Да, това което планираме е до края на 2019 г. да бъде готов спа центъра. Сега вече след като е предаден идейният проект, имаме една съгласувателна процедура с Министерството на културата и с Националния институт за паметници на културата. Надяваме се всичко да мине успешно и там. В момента, в който проектът се съгласува с института ще започне работната му фаза, и веднага след това и фактическите действия по реставрацията и социализацията на банята. Под социализация имам предвид превръщането на банята в съвременен балнеоложки СПА център. – Нашите надежди са, че банята ще се превърне в притегателен център към Банкя, а това ще доведе до едно развитие на туризма и то именно на типа туризъм, свързан с превенцията. В момента имаме много добре работещи 5 специализирани болници за рехабилитация. Легловата база в тях е около 900 – 1000 легла, които в годишен план са с много добра запълняемост – около 80 %. Това са предимно хора, дошли да се лекуват от някакви заболявания. – Тя е изключително лечебна. Помага при сърдечносъдови и неврологични заболявания, инфаркти и инсулти. В тези случаи хората се възстановяват добре с водата на Банкя. Тя помага и при заболявания, свързани с опорно-двигателния апарат, обмяната на веществата, със стомашно-чревния тракт, ендокринологични заболявания. Също така е много добра за релаксация при обща физическа и умствена умора. След 20-30 минути във водата, усещането за отпочиналост е осезаемо. Този проект е предвиден за работещите хора, за активните хора, за хората, които се натоварват и имат необходимост от релаксация, така че да могат да бъдат пълноценни на другия ден. Разбира се е и за всички, които търсят лечебните свойства на водата. Нашите предвиждания са, че уикендите ще бъдат запълнени от посетители, търсещи релаксиращия ефект, а останалите дни от седмицата – с хора, търсещи лечебните свойства. – Капацитетът е 160-180 души едновременно. Ако успеем да разработим и басейна, за който споменах, ще достигнем 180 души, иначе е 150-160 души. – 150 легла. Ще има топла връзка помежду им и ще има възможност посетителите на хотела да използват центъра, но това няма да е задължително. Разчитаме много на хората, които ще дойдат отвън – не само на тези, които са в хотела. Те ще са т. нар. свободни посетители и те ще дадат голямата придадена стойност. Това ще са хора, които ще посетят Банкя. Вероятно след ползването на банята ще отидат да хапнат в някои от заведенията. Ще прекарат още време на наша територия, тъй като имаме прекрасен център и паркове. Много отпускащо е, след процедурите с минералната вода да прекараш известно време в парка. – В момента разработвам регулационен план на зона на 900 метра от банята, която сме нарекли балнеоложка зона. Тя е такава и по общия устройствен план и там предвиждаме около 7-8 терена, които да дадат възможност за построяване на балнеоложки хотели. В тази зона се изследват и възможностите да бъде прекарана минерална вода и имаме техническо решение за това. Искрено се надявам, че с възстановяването на банята ще започне и възстановяване на някои емблематични за Банкя сгради, които в последните повече от 30 г. не се използват и не изглеждат добре. Но с този капацитет на банята ще има необходимост и от леглова база и се надявам да започнат инвестиции именно в тази посока – изграждане на леглова база в близост до центъра. – Имаме няколко сгради в лошо състояние – една от тях е т. нар. Кооперативна палата Царевец. След това е превърната в санаториум „Република” – Така е функционирала в началото, след това е реституирана на огромен брой хора, собственици на помещенията вътре и това е една от причините нищо да не се случи за тези 30 години. Такава сграда е също хотел „Париж”, но вече започна нейното възстановяване и се надявам тази година да бъде довършена. Тя също ще бъде апартаментен хотел. Емблематично здание е и сградата „Корабчето”, която е работила като детски санаториум до нейната реституция. Такава сграда е и палата „Борислав”. Това са прекрасни възможности за леглови бази (хотели), в които не е необходимо да се инвестира в изграждането на собствени СПА-центрове. Ще си имаме прекрасен общински СПА. Повечето сгради са паметници на културата и ще бъдат възстановени в автентичен вид. Между 1925 и 1932-33 г. някои от сградите са с т. нар. кооперативна собственост. Земята е купувана от предприемачи по онова време. Те са строели сградите и са ги продавали на апартаменти, които са доста по-малки от познатите сега – стая и тоалетна. Това е причината за многото собственици и трудностите след реституирането на сградите. В онези години така е била организирана туристическата дейност. Хората са преспивали в тези сгради, а са ползвали банята. Тази добра традиция е била прекъсната и затова е много трудно да се сравняваме с места като Карлови Вари, като Баден, като Будапеща, макар че много ни се иска. Там има страхотни традиции, те са започнали да функционират във времето, когато са започнали нещата и в Банкя – през 1910 – 20 г. И в Банкя баните са строени тогава. Единствената разлика е, че тук е имало един период, в който те са били много занемарени. Нарушена е традицията, и сега тепърва трябва да я възстановяваме. – Сумата, необходима за реставрацията, е близо 8 млн. лв. и наистина не беше лесно да бъде подсигурена. Получихме я срещу правото на строеж за изграждане на балнеоложки хотел в близост до банята. Общината реставрира банята със средствата от правото на строеж. За строителните работи по банята общината има ангажимент, а хотелът се строи от „Алианц“. – Имаме няколко възможности за стопанисване, които тепърва ще бъдат обсъждани. Едната от тях е общината да се грижи за банята, както е в Будапеща. За целта там има общинско предприятие. Едната от баните им е на църквата, която си я е реституирала и е инвестирала в нея и тя е прекрасен СПА център с болнична част. Другата ни възможност за стопанисване е да търсим партньор с опит и ноу хау в управлението на такъв тип обекти. Защото управлението за нас е съвсем ново предизвикателство. За нас най-важното е да направим един работещ проект, не музей или институт, а завод за здраве.   Рангел Марков е кмет на Район Банкя и заместник-председател на управителния съвет на Българска федерация по тенис. Той е бивш състезател и треньор по тенис. Роден е на 25 януари 1978 г. Висшето си образование завършва в НСА „Васил Левски“ през 2000 г. Има магистратура в УНСС “Икономика на човешките ресурси”. Избран е за кмет на Банкя през 2007 г.", "date": "2018.03.10", "title": " Кметът на столичния район Рангел Марков пред „Труд“: Банята в Банкя ще стане завод за здраве"}
{"url": "https://trud.bg/%d0%b1%d0%bb%d0%b8%d0%b7%d0%ba%d0%b8%d1%8f%d1%82-%d0%b8%d0%b7%d1%82%d0%be%d0%ba-%d1%80%d0%be%d0%b4%d0%b8%d0%bd%d0%b0%d1%82%d0%b0-%d0%bd%d0%b0-%d0%bf%d1%8a%d1%80%d0%b2%d0%b8%d1%82%d0%b5-%d1%87%d0%b0/", "text": "Eдна от първите исторически описания на военна кампания в човешката история е книгата “Анабазис” на гръцкия историк и пълководец Ксенофонт. Събитията се развиват на територията на Персия, днешен Ирак и Сирия и представлява описание на действията на армия от около 10 000 гърци на страната на младия персийски цар Кир срещу неговия брат Артаксеркс II. Гърците, събирани от земите на Пелопонес, Атика, Лидия, Фригияи и Кападокия, са били наемници. Може да се нарече първата Частна военна компания. В XXI век боевете по същите тези места в Сирия вече прехвърлиха като продължителност времето на Втората световна война. На бойните полета на изтерзаната от войни страна официално присъстват армиите на шест държави, а неофициално – бойци от още над 30 страни. Това естествено става възможно чрез вече описаното старо явление, а именно “наемничеството”, известно сега под новото име “частни военни компании” (ЧВК), Private Military Company (PMC). Наемник представлява лице, воюващо не поради идеологически, национални, политически причини или воински задължения, а заради пари. Самата дума за войник на англ. Soldier, в славянските езици “солдат” произлиза от латинския корен Soldus, Solidus – монета. За западните частни военни компания (ЧВК) е известно много. Тази дейност започва да се легализира още от 70-те години с английската “Watch­guard International”, основана от полковника в оставка от британските сили за специални операции SAS, Дейвид Стърлинг. Поради големия интерес американския военно-промишлен комплекс също си създава такива. Една от успешните е “Vinnell Corp”, която е собственост на американския “Northrop Grumman”. Силното лоби на ВПК в правителството осигурява договор на стойност над 500 милиона с правителството на САЩ. Договорът е за обучението и подготовката на Националната гвардия на Саудитска Арабия и охрана на нефтените находища в страната. Епохата на разпада на колониалните системи на Великобритания, Франция, Холандия, Белгия, Португалия и Испания в средата на XX век създава условия за множество регионални и локални въоръжени конфликти, където ЧВК процъфтяват. Британската “KMC Ltd.” бива замесена в скандала “Иран-контри”. Южноафриканската ЧВК “Executive Outcomes” води безброй операции в африканския юг. Многобройни са английските и американските ЧВК, които действат в Индокитай, Индонезия, Иран, Оман, Египет, Саудитска Арабия. Краят на Студената война и разместването на световните силови линии отвори един нов пазар, Афганистан, Ирак, Балканите и страните от бившия СССР. По време на войната в Грузия 2008 г. за обучението на грузинската армия са наети 200 инструктори от израелските ЧВК “Defensive Shield” и “Global Comprehensive Security Transformation” (Global CST), над 15 ЧВК от САЩ , освен “Blackwater Security Consulting” там са и “MPRI”, “Cubic”, “American Systems”, Kellog”, “Brown and Root”. В бивша Югославия американската ЧВК – “MPRI”подготвя хърватската армия и V корпус от армията на Босна и Херцеговина. В тази война за първи път се появяват и наемници от Русия. Небезизвестният Игор Стрелков (официално Гиркин) преди да отиде в Източна Украйна първо воюва в Босна в състава на II Руски доброволчески отряд. Истинският “бум” обаче за американските ЧВК настъпва след войните на САЩ в Афганистан и Ирак. По време на операцията в Афганистан до 2009 г. там са се намирали 104 000 сътрудници на ЧВК. В последствие числеността им е намалена на 40 000. В Ирак от 2003 до 2010 действат над 400 американски ЧВК и над 200 000 техни служители. Там придоби печална слава ЧВК- “Blackwater Security Consulting “ с основател Ерик Принс. Официалното разследване установи, че по контракти основно от Държавния департамент, “Blackwater” е получил в Ирак за над $1 милиард. Парите са толкова много, че не случайно американският управител на Ирак Пол Бремер подписва указ № 17 (Coalition Provisional Authority Order 17), според който сътрудниците на американските военни и охранителни компании получават неприкосновеност и не могат да бъдат привличани към отговорност в съответствие със законодателството на Ирак. Русия също се включва в този бизнес, както винаги със закъснение. По времето на комунизма всички частни компании бяха забранени. В Сирия наскоро стана известна руската ЧВК “Вагнер”. Поводът беше ударите от 7 и 8 февруари около селцето Ал-Талабия, провинция Дейр-ез-Зоор на силите на водената от САЩ коалиция в Сирия и про-асадовски сили, в чиито състав влизат и руски “частни военни специалисти”. В действителност такава ЧВК не съществува, въпреки че от няколко месеца фигурира в санкционния списък на САЩ. Най-често се използва името “Славянски корпус”, компанията е регистрирана през 2013 г. в Хонконг от двама руски граждани и основатели Вадим Гусев и Евгений Сидоров. “Вагнер” е позивната, с която излиза в ефир нейният оперативен ръководител Димитрий Уткин. Същият е подполковник от запаса и бивш командир на отряд 700 от състава на Силите за специални операции на ГРУ от ВС на РФ (в момента Главно Управление от ГЩ на ВС на РФ). Счита се че тренировъчната база се намира в Мосилково, Краснодарска област в района, съседен на 10 отделна бригада СпецНаз. Според налична информация в зависимост от вида дейност и участие в операциите, контрактник в района на бойни действия получава около 3000 – 5000 щ.д. месечно. Ръководителите на компанията имат печален опит от Сирия. По време на операция около град Ал Сухна, ЧВК провокира и влиза в бой със сирийската групировка “Jaysh al-Islam” (Армията на Исляма), след което участниците и ръководството са върнати в Русия, арестувани и съдени по Закона за наемничеството, чл. 359. Присъдата за двамата ръководители Гусев и Сидоров е 3 години. Последва и инцидентът около Дейр-ез-Зоор от тази година. Случаят беше използван по всички правила на хибридната информационна война. Появиха се информационни ресурси, предимно украински, с кадри на разстрел на колони с бронетехника нощем (оказаха се от видео-симулатор), записи на радиобмен с панически призиви за помощ, интервюта на “очевидци” и близки на загинали, като жертвите достигнаха над 200. В последствие разследване на сериозни медии, вкл. на германския Der Spiegel възобновиха истинските събития и загиналите станаха около 20. Преди дни най-висшите военни на САЩ и Русия, Началникът на комитета на началник щабовете на САЩ, ген. Джоузеф Данфорд и Началникът на ГЩ на Русия, ген. Валерий Герасимов обсъдиха инцидентът с руската ЧВК и набелязаха мерки за предотвратяване на такива случаи в бъдеще. Това обаче показа някой проблеми с използването на ЧВК в райони на съприкосновение на регулярните армии на големите държави. Използването на ЧВК има своите предимства като това, че се явяват сили, за които официално държавата не носи отговорност. Това даде основание на руската страна да отрича пряк въоръжен сблъсък със силите на САЩ в Сирия. Могат да бъдат използвани в нарушение на някои официални договорки между страните (вероятния случай в Дейр-ез-Зоор от 08.02.2018). Жертвите, дадени от ЧВК, не влияят силно на общественото мнение. Силите имат гъвкава структура, бързо могат да бъдат прехвърляни и притежават по-висока подготовка от регулярната армия, поради изискванията за подбор, а и високото заплащане привлича вече изградени професионалисти. Съществуват и недостатъци, като основният е невъзможността да се афишират като част от ВС на някоя страна, а това ги лишава от своевременна и масирана поддръжка с авиация, артилерия и ракетни удари. Мотивацията е единствено на материална основа и това често води до отклонение от рискови задачи и липса на устойчивост. Намирайки се в “сивата зона” на закона, често възникват проблеми с дисциплината и управлението. Много често тези ЧВК срещу възнаграждение се пренаемат от местни групи и военни лидери за решаване на проблемите им с техни конкуренти или враждуващи групировки, което може да доведе до разширяване на конфликтите. Действията, които са в раздела “Специални операции”, реално влизат по международните норми като състав “наемничество”, което е наказуемо по закон и в САЩ, Великобритания с Акт от 1870 г., РФ чл. 359, а от 1979 г. и с резолюция на ООН има и създаден специален комитет. Трябва да се отбележи, че съществуват и напълно легални дейности за ЧВК като обучение, техническо разузнаване, управление на сложни информационни системи, охрана на обекти и защита от пиратство. В Русия има ЧВК – РСБ (Руски системи за безопасност), която е партньор при защита на морските комуникации в Аденския залив, охрана с технически средства и дронове, разминиране в Либия. Същата има офиси в Германия, Италия, Турция, Сенегал, Сингапур.", "date": "2018.03.10", "title": " Близкият Изток – родината на първите частни военни компании\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-12-%d0%ba%d1%80%d0%b0%d0%b4%d1%86%d0%b8-%d0%b2-%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f-%d0%ba%d0%b2-%d0%b3%d0%be%d1%80/", "text": "Общо 12 криминално проявени мъже /на възраст между 18 и 63 години/, живеещи в бургаския квартал „Горно Езерово“, бяха задържани за срок от едно денонощие от служители на Четвърто Районно управление – Бургас със съдействието на „Специализираните полицейски сили“ към ОДМВР – Бургас, при проведената специализирана полицейска операция за противодействие на имуществените престъпления, зачестилите нарушения на обществения ред и за установяване на обявени за издирване лица. Проверени са общо 15 адреса в кв. „Горно Езерово“, като са задържани криминално проявените : Б.К., 63-годишен, Р.Р., 20-годишен, Б.Д., 18-годишен, К.Ш., 27-годишен, Й.А., 38-годишен, З.С., 18-годишен, А.И., 20-годишен, Е.Б., 33-годишен, М.К., 28-годишен, Р.Т., 24-годишен, М.С., 21-годишен и И.Р., 22-годишен. Констатирано е, че част от мъжете са извършители на различни престъпления, сред които кражби и причиняване на лека телесна повреда, за които са образувани 11 преписки. Съставени са четири акта за нарушения на Закона за българските документи за самоличност и 13 протоколи за полицейско предупреждение във връзка с образуваните преписки. Установени са двама мъже, обявени за местно и общодържавно издирване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Арестуваха 12 крадци в бургаския кв. “Горно Езерово”"}
{"url": "https://trud.bg/%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d0%bc%d0%b5-%d0%b4%d0%b5%d0%bd%d1%8f-%d0%bd%d0%b0-%d1%81%d0%bf%d0%b0%d1%81%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d1%8a%d0%bb/", "text": "На днешната дата отбелязваме Деня на спасението на българските евреи и отдаваме почит на паметта на жертвите на Холокоста. На този ден през 1943 г. пловдивският митрополит Кирил, по-късно български патриарх, и софийският екзарх Стефан предотвратяват депортирането към нацистките концлагери на стотици евреи от Пловдив. На 24 декември 1940 г. правителственото мнозинство в XXV ОНС гласува специален Закон за защита на нацията, чрез който се регламентира лишаването на българските евреи от граждански и политически права, отстраняването им от стопанския живот на страната и отчуждаването на имуществата им. След като България подписва тристранния пакт на 1 март 1941 г., тя е подложена на още по-голям натиск от страна на хитлеристка Германия. От началото на 1942 г. годното за физическа работа еврейско население е разпределено принудително в работни групи и изпращано на обекти, където се изисква упражняването на тежък физически труд. Пристъпва се и към непосредствени мерки за ликвидиране на българските евреи. На 22 февруари 1943 г. е сключено специално споразумение между пълномощника на Гестапо Т. Данекер и комисаря по еврейските въпроси на България Ал. Белев за депортиране на 20 000 души в лагерите на смъртта. Междувременно в столицата и други градове на страната непрестанно се предприемат нападения и погроми над еврейски домове и цели махали от членове и съмишленици на Съюза на българските национални легиони, на Всебългарския съюз „Отец Паисий“ и др. Против Закона за защита на нацията, както и срещу предприетите дискриминационни действия срещу българските евреи, надигат глас видни обществени и културни дейци като Я. Сакъзов, Д. Казасов, Л. Стоянов и др. В протестната акция се включват и видни представители на Българската православна църква – митрополитите Стефан Софийски и Кирил Пловдивски, както и цели обществени организации – Съюзът на адвокатите, Съюзът на лекарите, Съюзът на художниците и др. При тази обстановка цар Борис III и тогавашното правителство на проф. Богдан Филов не се решават да изпълнят постигнатата договореност с Берлин. Като “компромисен вариант” е възприето депортирането на евреи само от новоприсъединените земи в Беломорието и Тракия. През март 1943 г. под предлог за прехвърлянето им във вътрешността на България 11 836 души евреи са отведени до дунавските пристанища и от там отправени за концентрационните лагери. Разработва се и нов план за допълнително депортиране на още 8560 евреи. Неговата реализация не се осъществява поради острата протестна вълна, в която се включват и някои дотогавашни правителствени симпатизанти – Димитър Пешев, подпредседател на Народното събрание, и др. На 17 март 1943 г. заместник-председателят на 25-ото Народно събрание Димитър Пешев пише писмо против депортирането на българските евреи, подкрепено от 42 депутати. С намесата и на обществеността българските евреи са спасени. През 2002 г. на среща на министрите на образованието на страните – членки на Съвета на Европа е взето решение от 2003 г. Международният ден в памет на Холокоста, който до 2002 г. се чества на 27 януари, да се отбелязва във всяка държава, съобразено с нейната национална история. В България е отбелязан за първи път на 10 март 2003 г. Обявен е с решение на Министерски съвет от 13 февруари 2003 г. като „Ден на Холокоста и на пострадалите от престъпления срещу човечеството“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Отбелязваме Деня на спасението на българските евреи"}
{"url": "https://trud.bg/%d0%bd%d0%b5-%d0%bf%d0%b8%d1%82%d0%b0%d0%b9%d1%82%d0%b5-%d1%80%d0%be%d0%b4%d0%bd%d0%b8%d1%82%d0%b5-%d0%bf%d0%be%d0%bb%d0%b8%d1%82%d0%b8%d1%86%d0%b8-%d0%b7%d0%b0-%d0%bf%d0%b5%d0%bd%d1%81%d0%b8%d0%b8/", "text": "Bсички гласоподаватели сме наясно, че преди избори и след лов се лъже най-много, но има една особено любима на политиците тема, при която обещанията са толкова далече от реалността, че запознатите с детайлите изпадаме в лек шок, щом започнат да се четат партийните манифести. Става дума за пенсионното дело, при което разликата между удвояването на парите за възрастните хора, в което се вричат кандидатите, се сблъсква челно с фактите от аритметиката и демографските тенденции, които ни казват, че дори на сегашните нива на пенсиите държавното обществено осигуряване е фалирало. Звучи шокиращо, но числата са лесно достъпни в отчетите на НОИ. В момента парите, които всички работещи плащаме като осигуровки за пенсии на държавата, покриват едва около половината от разходите. Очакваният дефицит във фонд “Пенсии” за 2018 г. е 3,94 млрд. лева, което е скок от 262% от не толкова далечната 2007 г., когато дефицитът е бил само 1,5 млрд. лева. С други думи, ако няма сериозни капиталови трансфери от други бюджетни приходи, държавата не може да покрие дори наполовина днешните обидно ниски пенсии. Всъщност, по-лошото предстои заради характера на нашата пенсионна система и влошаващата се демографска картина в страната. Тъй като държавното пенсионно осигуряване е от типа “разходо-покривно” на практика сме в ситуация, в която, ако изключим парите, които отиват по наша лична сметка в частен фонд (5% от брутната заплата), всички останали вноски на работещите се ползват за изплащането на пенсиите за днешните пенсионери. Такъв метод може и да е работил добре в края на XIX век, когато е създаден, с малко на брой пенсионери, с по-ниска продължителност на живота и с преобладаващо младо население, но в никакъв случай не е подходящ за днешната демографска обстановка. Днес сме в края на една продължила десетилетия финансова пирамида. Всички сме наясно с ниската раждаемост, застаряващото население и масовата емиграция. Още по-проблемно е съотношението между пенсионери и работещи, за което следи държавната статистика през коефициента за възрастова зависимост. Той е нараснал от 24,9% през 2005 г. до 31,2% през 2015 г., а достигне ли 50% – за всяко лице над 65 години ще имаме по-малко две на възраст между 16-64 години. Опрем ли до ситуация, в която един работник издържа един пенсионер, системата ще рухне напълно. Всъщност, тежките последствия за държавния бюджет, за нивата на данъчно облагане, за икономическият ръст и дори за социалния мир ще дойдат доста преди пълния крах. Официалната прогноза на НСИ е коефициент на възрастова зависимост от 58,2% през 2055 – т.е. кризата ни е гарантирана в следващите 15 години. В НОИ и Министерство на финансите отдавна са усетили за колко голям проблем става дума. Говорим за система, която днес представлява повече от ? от всички бюджетни разходи и 9,4% от БВП на България. За съжаление, единственото, което получаваме като решения, са временни кръпки, които отгоре на всичко имат сериозно негативно въздействие върху пазара на труд и цялостното функциониране на стопанството. Видяхме например, последователното увеличение с по 1% на пенсионните вноски през последните две години, което освен, че вдига цената на труда (изяжда директно от доходите на работниците) налива още повече пари в една пробита система, която просто харчи днес парите за старини, вместо да спестява. Още по-опасни бяха опитите (например през зимата на 2014-а) за национализация на вече спестеното във втория пенсионен стълб, както и промените от 2015 г., които на практика имат за цел да точат вече събраното от гражданите, за да може политиците да запушат временно дупката и да оцелеят до следващите избори. И така правим пълен кръг до политиците, които отбягват темата, както дявол тамян. И кой би се изненадал, щом знаят, че не само не може да има удвояване, утрояване или дoри вдигане на пенсиите, нещо повече информирани са за предстоящите тежки драми в системата. Излизането от кашата, в която сме се вкарали с държавната разходо-покривна пенсионна система, ще бъде трудно. Изисква още от сега да започнем открито да говорим за проблема, да представим истината за реалното състояние на пенсионното осигуряване. Да покажем на вече пенсионираните как са били излъгани, да обясним на младите работещи, че вероятно ще трябва да плащат и за себе си, и за родителите си. Да предупредим работещата и създаващата класа в България, че пенсионните осигуровки купуват само обещанията на политици, които няма да понесат никаква отговорност за неспазването им – напротив, те ще са натрупали достатъчно, за да не се интересуват от това дали имат държавна пенсия. Нужни са мерки на ниво политики – намаляване на вноските към държавния стълб и компенсация на дефицита чрез съкращаване на разходи по други пера. Отваряне на възможност да се спестява в лични сметки извън частните пенсионни фондове, които все още предизвикват сериозни въпроси с поведението и инвестициите си. Най-вече поемане на лична отговорност от младите за собственото им бъдеще. Историята, икономиката, числата на НОИ, дори трезвата мисъл трябва да показват, че да разчиташ на днешните политици за благосъстоянието си след 30 години, не е много разумна идея.   Големият плюс за днешните политици е, че кризата ще се стовари дълго след като те вече са минали през властта и са получили нейните облаги. За тях най-добрата електорална стратегия днес е да кърпят дупките, да вдигат пенсионната възраст, да повишават осигуровките, да заграбват, каквото хората са спестили, и да обещават празни надежди на по-наивните възрастни избиратели. Последните десет години са показали, че не само не можем да разчитаме на сегашното поколение народни избраници да реформират или дори да отчетат въпроса, а трябва да пазим малкото работещи елементи от системата от краткосрочни партийни интереси и планове.", "date": "2018.03.10", "title": " Не питайте родните политици за пенсиите\t\t\t"}
{"url": "https://trud.bg/%d0%b5%d0%b8%d0%b1-%d0%b1%d0%b8-%d0%be%d0%b1%d0%bc%d0%b8%d1%81%d0%bb%d0%b8%d0%bb%d0%b0-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5-%d0%bd%d0%b0-%d0%bf%d1%80%d0%be%d0%b5%d0%ba/", "text": "Вицепрезидентът на Европейската инвестиционна банка Вазил Худак каза пред  , че банката би обмислила финансиране на проекта АЕЦ “Белене”, ако получи официално запитване от българското правителство. Той обаче подчерта, че институцията никога не е финансирала изграждането на нова ядрена централа, а само проекти, които подобряват състоянието на вече съществуващи мощности. „Това е много голям и сложен проект, който има дълга история. Ние настояваме проектите, които финансираме, да имат добавена стойност – като позитивен ефект върху околната среда; подобряване на бизнес средата там, където се осъществява проекта. Засега не сме получавали официално запитване от българското правителство за АЕЦ “Белене”. Ако получим такова, ще го обмислим“, заяви Худак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " ЕИБ би обмислила финансиране на проекта АЕЦ “Белене”, заяви вицепрезидентът на банката"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%be%d0%bf%d0%bb%d1%8e%d1%85%d0%b0-%d0%b5%d0%bc%d0%b8%d0%bb%d0%b8%d1%8f-%d1%87%d0%b5-%d1%81%d0%b8-%d0%b5-%d1%85%d0%b2%d0%b0%d0%bd%d0%b0%d0%bb%d0%b0-%d1%87%d0%b8/", "text": "Попфолк изпълнителката Емилия стана обект на жестоки критики от многобройните си фенове, след като показа публично новата си изгора – арабина Жорж Башур. Последователите на звездата на “Пайнер” не се поколебаха да оплюят любимката си заради “интересния” й избор за мъж и дори стигнаха до там да я определят индиректно като “златотърсачка”. “Гледам и не вярвам на очите си! Възможно ли е такава любов? Емилия е хубавица, а този до нея сякаш й е баща. Защо всички певици трябва да бъдат с милионери? Защо всичко трябва да е свързано с пари? Не могат ли да си хванат едно нормално момче, че да видят истинската любов. Животът е един, да го изживеят в любов, а не само да се интересуват от пари!”, кахърят се гневните фенове на Емилия относно решението й споделя едно легло с арабския милионер. Други потребители на социалните мрежи бяха по-саркастични: “Истинска любов ще има, докато има милиончета… Едва ли е с него заради хубавите му очи… дано да е така, де”, критично се изказва един от многобройните последователи на изпълнителката на “Как да изтрезнея” във фейсбук. “Любов, време е! Ръката, която никога няма да пусна!”, пък пише самата тя като коментар под снимката с Жорж Башур. Друга снимка на Емилия през последните дни също стана повод за коментари в социалните мрежи. Сексапилната певица публикува фотография от участие в столичен клуб, с която иска да “покани” почитателите на “лекия жанр” на следващо такова в друг град от България. На кадъра блондинката гордо развява силиконовите си форми, като една от гърдите й е на път да изскочи от изрязаната й рокля.", "date": "2018.03.10", "title": " Фенове оплюха Емилия, че си е хванала Чичко Паричко\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d0%be%d1%82%d0%bf%d1%83%d1%81%d0%bd%d0%b5%d0%bc-3-%d0%bc%d0%bb%d0%bd-%d0%bb%d0%b5%d0%b2%d0%b0-%d0%bd%d0%b0/", "text": "С постановление днес ще дадем 3 млн. лева на Хайредин да отидат да правят язовирите. Това каза премиерът Бойко Борисов на   за обсъждане на мерки за гарантиране на сигурността на населението заради преливането на язовири в страната. „Те трябва да минат през обществени поръчки, ще минат години, ще се обжалват. Дотогава страховете на хората стоят. Правим това години наред“, посочи той. „Това, което ме вбесява най-много е, че слушам само как нещо не може да стане. За нещо трябвало специално постановление, което не можело да се направи, защото било в разрез с обществените поръчки“, коментира Бойко Борисов. „Провел съм срещи с хидроинженерите от Враца, които се занимават с това. Едната страна на язовира я взривявали бракониери, после е възстановявана. Другата аварийно правена, преливникът не работел“, поясни премиерът. „Какво толкова сложно има на тези съоръжения, това са кранове, които се поддържат в изправност“, попита той. Искам да решим този въпрос с язовирите днес, хората да отидат да го направят, не може през 2-3 години да си говорим едно и също, заяви премиерът. „Най-малкия проблем в случая са парите. Въпросът е как да го направим незабавно“, посочи той. „Вече поне имаме структура, която следи кое е предаварийно и аварийно състояние. Хората какво си мислят като видят, че язовир е в предаварийна ситуация – веднага започват да се плашат, защото няколко пъти ставаха наводнения“, коментира премиерът. „Задават въпроса- какво правим? Ние правим много, но резултатът ни е много малък“, изтъкна Бойко Борисов. „Колегите казват, че дори не е формулирано точно какво е язовир. Има много микро язовирчета, които с дъждовете се пълнят и след това създават проблеми“, поясни той. „Министърът на икономиката Емил Караниколов предлага отделна аварийна компания, която да се занимава само с язовирите, или да ползваме хората на НЕК, които наблюдават и ремонтират държавните язовири“, каза още премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Бойко Борисов: Ще отпуснем 3 млн. лева на Община Хайредин за язовирите"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb%d1%8f%d1%82-%d0%b2-%d0%b4%d0%be%d0%bc%d0%b0-%d0%b7%d0%b0-%d0%b2%d0%b5%d1%82%d0%b5%d1%80%d0%b0%d0%bd%d0%b8-%d0%b2-%d0%ba%d0%b0%d0%bb%d0%b8%d1%84/", "text": "Властите на американския щат Калифорния съобщиха, че въоръженият нападател, който  , уби ги, а после се самоуби, е на 36 години и е бивш американски военен, който е бил на мисия в Афганистан, предаде Асошиейтед прес. Той бе идентифициран като Алберт Уонг. Тримата служители на дома, които той уби, са жени, идентифицирани като 42-годишната Дженифър Голик, 48-годишната Кристин Льобер и 29-годишната Дженифър Гонсалес. Льобер е била директорка на програма за работа с ветерани. Останалите две жени са били съветнички по програмата. Пациентите, лекувани по програмата, са страдали от постравматичен стрес, след като са били на мисии в Ирак и Афганистан. Нападателят Уонг е бил военен в периода май 2010 г. – август 2013 г. Той е бил на мисия в Афганистан в продължение на една година. Уонг е получил четири медала за военни заслуги. Според властите нападателят е бил пациент на програмата за лекуване на постравматичен стрес, провеждана в дома за ветерани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Нападателят в дома за ветерани в Калифорния е бивш военен от Афганистан, получил четири медала"}
{"url": "https://trud.bg/%d0%b7%d0%b0%d1%89%d0%be-%d0%b6%d0%b5%d0%bd%d0%b8%d1%82%d0%b5-%d0%b4%d0%b0-%d1%85%d0%be%d0%b4%d1%8f%d1%82-%d0%bd%d0%b0-%d1%88%d0%be%d0%bf%d0%b8%d0%bd%d0%b3-%d0%b2%d0%bc%d0%b5%d1%81%d1%82%d0%be-%d0%bd/", "text": "Лекар пита пациента си шотландец:  – Откъде са се взели тези тресчици върху езика ви?  – Барманът изля уиски върху бара. *** Срещат се две мутри на автомобилно изложение. Единият си купува “Лада”, а другият му се подиграва.  – К‘во се смееш бе – обяснява първият – нали си купих нова къща, а коридорите тесни, “Мерцедес – 600” през тях не може да мине… *** Младоженци тръгват с автомобил на сватбено пътешествие. Изведнъж моторът спира. За да търсят повредата първо той, а след това и тя лягат под колата. След известно време младоженецът чувства на рамото си чужда ръка:  – Няма да Ви казвам колко зрители сте събрали, но вече пет минути от както ви откраднаха колата! *** Двама алпинисти изкачват планина. Стигат до половината и единият, който заеквал, казал:  – З-з-з…  Другият го прекъснал:  – Като стигнем върха ще ми кажеш.  Стигнали върха.  – Кажи сега.  – З-з-забравихме п-п-палатките.  – Хайде да се връщаме..  Започнали да слизат обратно. Стигнали пак до половината. Оня пак се обадил:  – М-м-м…  Другият пак рекъл:  – Като слезем, че ми кажеш.  Слезли.  – М-м-майтап б-б-бе *** Счетоводител кандидатства за работа във фирма. В отдел кадри го питат:  – Колко време сте работил на последното място?  – Осем години.  – Защо сте се махнали оттам тогава?  – Обявиха амнистия… *** Съвет към дамите:  – Не ходете на психотерапия, а на шопинг. Ще похарчите същите пари, но поне ще имате нови обувки. *** Мъж се прибира мъртво пиян и казва на жена си:  – Жена, аз си лягам, а като ми се допие ти ме събуди.  Тя веднага се развикала:  – Абе пияницо, абе алкохолик, свиня такава, аз откъде ще знам кога ще ти се допие?  – Ти само ме събуди бе жена… – едва отворил уста той. *** Eдин мъж влиза при стоматолог и го пита колко ще струва една манипулация.  – С упойка или без упойка? Предупреждавам ви, че ще боли, а с упойка струва и по-скъпо.  – Без упойка!  – Най-сетне един истински мъж!  – Миличка, готово! Говорих със зъболекаря, няма да боли, влизай – казал мъжът. *** Софиянец и пловдивчанин вървят из Подуене. Времето е отвратително: вали дъжд, кал и локви навсякъде по улиците. В един момент минава автомобил и здравата ги изпръсква. Пловдивчанинът възмутено се опитва да почисти калните си дрехи и мърмори:  – Това софиянците сте крайно невъзпитани хора! Карате си автомобилите из локвите, пръскате и дори не спирате…  – Защо се сърдиш бе, нима в Пловдив не е същото? – обижда се софиянецът.  – Разбира се, че не е така! Ако случайно някой те изпръска, той веднага спира, качва те в колата си и те закарва в първия магазин за химическо чистене. Там те събличат и оставят дрехите ти за няколко дни, а виновният те закарва в къщи, където любезно се грижи за теб, докато си без дрехи…  – Я стига си ми говорил глупости бе, не ви знам аз вас пловдивчаните какви сте… С тебе случвало ли се е някой път такова нещо?  – Е, с мене досега не се е случвало, но с жена ми вече три пъти… *** На пейка в парка седи блондинка. До нея присяда младеж и се чуди как да завърже разговор. По едно време той се заглежда в дългите пръсти на ръцете й и пита:  – Извинете, вие сигурно свирите на пиано?  Блондинката изненадано се обръща към него и пита:  – А, ти пък къде чуваш музика? *** Разхожда се Леонид Илич Брежнев заедно с внука си. Внукът пита:  – Дядо, като порасна, ще стана ли и аз партиен секретар?  – Ще станеш, защо да не станеш?  – А може ли да стана Генерален секретар?  – Не може! Как може в една партия да има двама генерални секретари? *** – За какво ти е тоя любовник?  – Защото ме довежда до оргазъм…  – Ами мъжът ти, до какво те довежда???  – Миии, до сарказъм… *** Свещеникът се обръща към хората, изпълнили църквата:  – Вие искате да помоля Бог да спре дъжда и да спаси вашите насаждения. Но това няма да стане – Бог помага само на тези, които вярват в него. А вие всички сте дошли за слънце, но нито един от вас не си е оставил чадъра… *** По време на студената война се карат американец и руснак. Американецът казва:  – Ние ще ви пуснем неутронна бомба!  – Какво е това?  – Ами всичко живо изчезва, а материалното остава.  – Хехе, това нищо не е. Ние пък ще ви пуснем един взвод старшини.  – ?!?  – Всичко живо ще си остане, а всичко материално ще ви изчезне. *** На тротоара лежи часовник. Минава немец:  – Часовник?! Лежи в мръсотията?  Вдигнал го, почистил го и го оставил на чисто място.  След него минава англичанин:  – О, часовник? Да проверим!  Сверява го със своя хронометър, намества стрелката на секундарника, оставя го на мястото и си тръгва.  Минава българин:  – Аха, часовник!!? Върви ли? Върви. Тръгвай с мен! *** Две хлапета си говорят. Едното пита другото:  – Пешо, ти кога си роден, бе?  – На 29 февруари.  – Егати късмета си имал, че е било високосна година, а иначе е можело и да не се родиш.", "date": "2018.03.10", "title": " Защо жените да ходят на шопинг вместо на психотерапия?"}
{"url": "https://trud.bg/dacia-%d0%bf%d1%80%d0%be%d0%b4%d0%b0%d0%b4%d0%b5-5-%d0%bc%d0%bb%d0%bd-%d0%ba%d0%be%d0%bb%d0%b8/", "text": "В навечерието на женевския автосалон Dacia оповести, че продажбите на марката са надхвърлили 5 милиона автомобила от възраждането на компанията през 2004 г. като част от алианса Renault Nissan. За по-малко от 15 години Dacia разви богата гама от 6 модела, които предлагат най-доброто съотношение цена-качество на пазара. В България това е най-продаваната марка нови коли. Изминалата 2017 г. е най-добрата в историята на Dacia с пласирани 665 000 автомобила. Най-търсеният модел на марката Sandero се очертава като любимата кола на европейските потребители, защото е №1 при покупките от страна на частни лица през 2017 г. На второ място по продажби е най-изгодният офроудър на пазара Duster, който предлага удобствата на пълноценен SUV с много добри проходими възможности.  Лекотоварният и пътнически ван Dokker е на трета позиция в търсенето от моделите на Dacia, а след него се нареждат семейният превозвач с 5 или 7 места Lodgy, комбито Logan MCV и седана Logan.", "date": "2018.03.10", "title": " Dacia продаде 5 млн. коли\t\t\t"}
{"url": "https://trud.bg/%d0%bf%d0%b5%d1%82%d0%be%d1%80%d0%ba%d0%b0%d1%82%d0%b0-%d0%bd%d0%b0-%d0%b1%d0%bb%d0%b5%d0%b9%d0%ba/", "text": "След кратка почивка извън снимачните площадки и посвещаване на семейни ангажименти, великолепното холивудско бижу Блейк Лайвли се завръща в киното с пет нови проекта. Тя се надява, че 2018-а ще бъде нейната година. Особен важен за актрисата е филмът The Rhythm Section. Тук тя играе силна и стилна жена, която тръгва да отмъщава на хората, които са оркестрирали самолетната катастрофа, в която загива нейното семейство. Ролята ще бъде интригуващо предизвикателство за Блейк Лайвлил. Младата изпълнителка може да бъде описана като вълнуващо, вдъхновяващо и вкусно олицетворение на идеята за волна и витална американска красота. Тя е типичното калифорнийско момиче – израснала в Лос Анджелис в артистично семейство, в прекрасна физическа форма и с автентичен тихоокеански тен, култивиран от години на безгрижни плажни приключения. Външният вид на палаво плажно зайче лесно я въвлече в екранното клише на секси сърфистка. Този стимулиращ стереотип проработи прекрасно в наркотичния трилър “Диваци” на Оливър Стоун, който допринася за нейното слава в най-голяма степен, както и в хоръра “Опасни води”, вдъхновен от шедьовъра “Челюсти”. Блейк Лейвли се чувства комфортно по бански с безгрижно пусната светла грива, излизаща или влизаща в океана на каданс, романтично осветена и окъпана от златния диск на слънцето. Тя притежава едновременно невинното излъчване на жанрова жертва от трилър и телесната агресивност и самоувереност на целеустремена дама от модерен авторски филм. И се надява, че с повече качествени филми ще надскочи имиджа на плажно зайче.", "date": "2018.03.10", "title": " Петорката на Блейк\t\t\t"}
{"url": "https://trud.bg/%d0%bd%d0%b0%d0%b4%d0%b7%d0%b8%d1%80%d0%b0%d1%82%d0%b5%d0%bb%d0%b8-%d0%be%d1%82-%d1%86%d1%8f%d0%bb%d0%b0%d1%82%d0%b0-%d1%81%d1%82%d1%80%d0%b0%d0%bd%d0%b0-%d1%81%d0%b5-%d1%81%d1%8a%d0%b1%d0%b8%d1%80/", "text": "Надзиратели от затворите в цялата страна се събират днес за протест в София днес. По данни на синдиката, който ги представлява, в протеста ще се включат между 1500 и 2000 служители от местата за лишаване от свобода. Протестът започва в 13 часа пред Министерството на правосъдието, шествието ще премине покрай Министерство на финансите до Министерския съвет. Протестният митинг е под наслов „Европа и за нас”. Основните искания са за увеличение на заплатите с 20%, както и на броя на надзирателите в затворите. Надзирателите настояват още за подобряване на условията на труд и решаване на проблемите с натрупани отпуски, униформено облекло и агресията срещу служителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Надзиратели от цялата страна се събират на протест в София"}
{"url": "https://trud.bg/%d0%bb%d1%83%d0%ba%d1%81%d0%be%d0%b7%d0%bd%d0%b8%d1%8f%d1%82-%d0%bf%d1%80%d0%be%d0%b5%d0%ba%d1%82-%d1%81%d1%82%d0%b0%d0%bd%d0%b0%d0%bb-%d0%b3%d1%80%d0%be%d0%b1%d0%bd%d0%b8%d1%86%d0%b0-%d0%b7%d0%b0/", "text": "Да дадеш 1 милиард за нови футболисти за пет години и да се сриваш всеки сезон. Колко дълбок джоб трябва да имаш, да не говорим за търпение. През 2011 година холдингът „Катар Спортс Инвестмънт“ купи „Пари Сен Жермен“. Голямата цел на Насер ал-Хелайфи бе да спечели Шампионската лига. Естествено той е пребогатото поставено лице на инвеститорите. С петролните неизчерпаеми милиарди от Катар клубът трябваше да стане и световно популярен по подобие на испанските и английските грандове. Новата ера стартира с Хавиер Пасторе. Аржентинецът дойде за 42 милиона евро от „Палермо“. Половин година го тренира Антоан Кобуар, но само два месеца след назначаването на Ал-Хелайфи наставникът бе изгонен. Луксозният проект се нуждаеше от луксозен треньор. Какъв по-добър вариант от Карло Анчелоти? Италианският професор знаеше как се печели Шампионската лига. Бе ставал шампион в родината си, Испания и Англия. Анчелоти веднага поиска Тиаго Мота от Милан срещу 42 млн. евро. Последва го Златан Ибрахимович (21 млн. евро) и бразилецът Лукас (40 млн. евро). Бързо шведският терминатор стана най-успешният футболист в историята на ПСЖ. В 180 мача вкара 156 гола. С това шопингтурът на ПСЖ през 2012 година не завърши. Аржентинецът Есекиел Лавеци бе купен за 29 милиона евро. Марко Верати дойде за други 12 милиона. Само през този сезон шейховете инвестираха 150 милиона евро за нови. Отборът стигна до четвъртфинал в Шампионската лига, където отпадна от „Барселона“. Липсата на най-желания трофей по никакъв начин не влоши настроението на шейховете. През 2013 година бе купен Единсон Кавани като партньор на Ибрахимович за 65 милиона евро. Кесията продължи да олеква (б.а. – може би това звучи абсурдно и невярво) след трансферите на Маркиньос (31,4 млн. евро), Йохан Кабайе (25 млн. евро). Вторият сезон струваше нови 136 милиона евро. В името на шоуто от Лос Анджелис бе привлечен Дейвид Бекъм. Наистина англичанинът дойде без пари, но след шест месеца прекрати кариерата си. От академията в първия тим влезе 17-годишният Кингсли Коман, но не намери място в състава. Сега обаче блести в „Байерн“, където го смятат за големият наследник на Ариен Робен и Франк Рибери. На треньорския мостик също имаше движение. Анчелоти предпочете да отиде в „Реал“, а ПСЖ покани Лоран Блан. Резултатът – нов четвъртфинал в Шампионската лига и отпадане от „Челси“. Лятото на 2014 година доведе до нова трансферна бомба. Бразилецът Давид Луис бе купен от Челси срещу 50 милиона евро и стана най-скъпият за времето си защитник. Странно той остана единственият нов за лятото. Сезонът в Шампионската лига пак спря на четвъртфинал и пак срещу „Барселона“. Амбицията на шейховете обаче не спря. Анхел ди Мария пристигна от „Манчестър Юнайтед“ срещу 63 милиона евро. За други десет беше привлечен германският вратар Кевин Трап. А какво стана в Шампионската лига? Нов четвъртфинал и нов провал – този път срещу „Манчестър Сити“. Това преля чашата на търпението и Лоран Блан трябваше да освободи поста. На негово място дойде Унай Емери, спечелил три пъти поред Лига Европа със „Севиля“. Първият му голям трансфер бе Юлиян Дракслер – за 40 милиона евро от „Волфсбург“. Германецът вкара един от головете при паметната победа с 4:0 над Барселона в осминафинал на Шампионската лига. Но какъв кошмар бе реваншът – 6:1 за каталунците и този път ПСЖ отпадна още по-рано. Мехлем за болката се оказа Неймар. Бразилецът бе откупен от „Барса“ за 222 милиона евро. А от неочаквания френски шампион Монако дойде Килиън Мбапе за 180 милиона. В Шампионската лига кошмарът обаче отново бе голям. Две загуби от Реал с 1:3 и 1:2 като този път ПСЖ бе големият фаворит предвид слабата форма на „кралете“. Проектът на шейховете досега струва около 1 милиард евро само за трансферни суми. За същия период от време Реал плати „само“ 545 милиона и три пъти спечели Шампионската лига. Поне още толкова са заплатите край Айфеловата кула за това време. Големият въпрос е каква политика ще предприеме Ал-Хелайфи сега. Ако продължава по този начин ПСЖ ще се превърне от луксозен проект в гробница за милиарди. Засега шейхът казва: „Няма да правим никакви промени. Ще продължим проекта. На спокойствие ще обсъдим какво може да се промени.“ Със сигурност богаташът гледа със завист към Манчестър. В индустриалния град други петролни магнати начело със шейх Мансур от Абу Даби решиха да инвестират в „Манчестър Сити“. Но го направиха мъдро – най-вече с привличането на Пеп Гуардиола като треньор. От 2010 година спортен директор там е бившият му съотборник от Барселона Чики Бегиристайн. А днес „Сити“ е хегемонът на Висшата лига. Възможно е да стане и на Шампионската.", "date": "2018.03.10", "title": " Луксозният проект, станал гробница за милиарди\t\t\t"}
{"url": "https://trud.bg/%d0%bf%d0%be%d1%80%d0%b5%d0%b4%d0%b5%d0%bd-%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8/", "text": "Жители на квартал “Витоша” в София отново излизат на протест с настояване да бъдат решени проблемите с липсата на инфраструктурата в района и срещу презастрояването там. Въпреки разговорите с общинската администрация, работата за удовлетворяване на исканията на жителите на квартала дори не е започнала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Пореден протест на жители на столичния квартал „Витоша“"}
{"url": "https://trud.bg/%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80%d1%8a%d1%82-%d0%bd%d0%b0-%d1%84%d0%bb%d0%be%d1%80%d0%b8%d0%b4%d0%b0-%d0%bf%d0%be%d0%b4%d0%bf%d0%b8%d1%81%d0%b0-%d0%b7%d0%b0%d0%ba%d0%be/", "text": "Губернаторът републиканец на щата Флорида Рик Скот подписа  , който налага по-строги изисквания при продажбата на огнестрелни оръжия. Мярката се въвежда три седмици след  , при която бяха  . Законът вдига минималната възраст за купуване на пушки от 18 на 21 години и забранява приспособленията, които дават възможност за автоматична стрелба. Служителите ще могат да се въоръжават на територията на учебното заведение.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Губернаторът на Флорида подписа закона за по-строги изисквания при продажбата на оръжия"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b3%d0%b8%d0%bd%d0%ba%d0%b0-%d0%b2%d1%8a%d1%80%d0%b1%d0%b0%d0%ba%d0%be%d0%b2%d0%b0-%d0%b5-%d0%bc/", "text": "Познавам Гинка Върбакова от 20 години – и нея, и семейството ѝ. Тя е млад, интелигентен и почтен човек. Това обяви пред   министърът на енергетиката Теменужка Петкова. Петкова  , след като стана ясно, че доскоро неизвестната фирма „Инерком”, чийто собственик е Гинка Върбакова, ще   в България. Причината за оставката беше нейното познанство с Върбакова. Коалиционните партньори в правителството решиха през изминалата седмица, че няма да приемат оставката ѝ. Петкова обясни, че с Гинка Върбакова и съпруга ѝ я запознал неин познат, който по-късно станал кум на двойката. Върбакова е завършила лингвистика, а съпругът ѝ – ядрена енергетика, стана ясно от думите на енергийния министър. Теменужка Петкова е категорична, че общ бизнес с Върбакова няма. Тя уточни, че никога не се е занимавала с бизнес. В отговор на обвиненията на Румен Овчаров от БСП тя го посъветва да прочете правителствената стратегия от 2003 г. за продажбата на ЕРП-тата, която е 2017 страници. Петкова опроверга твърдението на Овчаров, че оборудването за АЕЦ „Белене” не се съхранява като хората и уточни, че начинът на съхранение е проверен и одобрен от Агенцията за ядрено регулиране. Тя определи думите на Овчаров като спекулации. Националната електрическа компания стопанисва най-големите, комплексни и значими язовири в страната. Тези язовири са, бих казала, в отлично техническо състояние, заяви министърът на енергетиката и уточни, че НЕК има специално предприятие – „Язовири и каскади“, което се грижи и стопанисва тези язовири. „40 язовирни стени се стопанисват от НЕК. Нашите язовири са в много добро техническо състояние. Няма преливащи язовири, стопанисвани от НЕК“, уточни тя. По думите ѝ българските граждани трябва да бъдат спокойни за състоянието на съоръженията. „Проблемът е с така наречените малки язовири, които се намират в малки общини и съответно общините трябва да ги стопанисват“, коментира още министър Петкова. На въпрос остава ли министър на енергетиката, тя отговори: „Благодаря на премиера, ГЕРБ и коалиционнните партньори за доверието. Това ме задължава изключително много.“   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Теменужка Петкова: Гинка Върбакова е млад, интелигентен и почтен човек"}
{"url": "https://trud.bg/%d0%b3%d0%bb-%d0%ba%d0%be%d0%bc%d0%b8%d1%81%d0%b0%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b8%d0%ba%d0%be%d0%bb%d0%be%d0%b2-%d1%80%d0%b8%d1%81%d0%ba%d0%be%d0%b2%d0%b0%d1%82%d0%b0/", "text": "Ситуацията е нормална за сезона. Рисковата ситуация на язовир „Рогозен 1“ е преодоляна. Това каза на   в Министерски съвет директорът на ГД „Пожарна безопасност и защита на населението“ главен комисар Николай Николов. „От 00.00 часа до 6.00 сутринта нивото на язовира е паднало с 28 см. Усилията, които вложихме за изпомпване на водата и прехвърляне в долния язовир, и наливането на скална маса дадоха резултат“, заяви той. „Нивата на всички реки в страната задържат пълноводие, все още под код червен. Внимателни сме, наблюдаваме нещата, за да предотвратим човешки жертви. Всички критични точки се наблюдават, за да можем своевременно да предупредим застрашените хора“, изтъкна Николай Николов. „Изключение прави река Скът при Мизия. От сутринта нивото е вдигнато с 6 см. До обяд очакваме да достигне своя максимум, който ще бъде с 40 см по-ниско от опасната кота на преливане. Не смятаме, че има проблеми за населението“, каза още той. Не очакваме преливане на реките в страната, въпреки това организацията на правителството, областните управители и на кметовете на населени места продължава, отбеляза  главен комисар Николай Николов. „В село Крушовица има около 50 двора, които са наводнени, но не от прииждащи води, а от подпочвени. Няма застрашени хора“, посочи гл. комисар Николов. „Според прогнозата за следващите 3 дни ще има постепенно успокояване на обстановката. От понеделник вечерта ще започнат превалявания от дъжд, с интензитет от около 5-10 литра на кв. м за два дни. Според НИМХ понеделник, вторник и сряда времето ще се развали. Два дни ще има добро време и още два дни пак разваляне на времето“, поясни Николай Николов. За пореден път се налага правителството да осигурява средства за аварийното възстановяване на критичната инфраструктура в област Враца. Това се случи и през 2016 година и сега, през 2018 година. Това заяви Малина Николова – областен управител на Област Враца, която също взе участие в извънредното заседание на Министерски съвет за състоянието на язовирите в страната. „Аз съм изключително благодарна за това, защото по друг начин ние няма как да се справим. Сега, със средствата, които са осигурени с днешното министерско решение, се предвижда и цялостно изпълнение на проектите, които вече са направени от Община Хайредин, така да се справим окончателно с ремонтите на двата язовира – „Рогозен“ и „Бързина“. Но преди това трябва да се предприемат начертаните днес, на правителственото заседание, мерки за аварийно справяне със ситуацията, т.е. укрепване на преливника на язовир „Рогозен“ след като водата спре да се оттича и допълнително поставяне на сифони, за които вече са получени оферти. Те са при кмета на Община Хайредин“, заяви Малина Николова. „С тази мярка ние ще се опитаме да изтеглим водата на кота нула, както беше преди няколко дни в този язовир. Благодаря на правителството и се надявам да продължим да си вършим работата така, че да не застрашаваме населението на двете общини – Хайредин и Мизия, които са в заливната зона на двата язовира“, допълни още тя. Кметът на Хайредин Тодор Алексиев също благодари на всички институции, участвали в овладяването на критичната ситуация на територията на общината. “Искам да благодаря и на премиера Бойко Борисов, който след един дълъг разговор вчера вечерта, днес своевременно реагира и нещата се случиха така, че ние да си свършим работата и да не застрашаваме живота на хората. Незабавно се включват екипи на Предприятие „Язовири и каскади“, които ще окажат помощ, така че дейностите по отстраняване на авариите да започнат още днес, каза министърът на енергетиката. “С цел да не се губи нито минута време по разпореждане на премиера Бойко Борисов заедно с областния управител на Враца, кмета на Хайредин, колеги от Министерството на транспорта сформираме работна група в Министерство на енергетиката“, заяви тя. „За да бъдат хората спокойни и да бъде гарантирана тяхната сигурност“, изтъкна Теменужка Петкова. „Ще действаме по-най бързия начин, за да се предприемат адекватни действия и мерки в тази ситуация“, коментира още министърът. Време е да има централизирана структура, която да поеме грижата в предаварийна, сложна ситуация, да е в състояние да реагира веднага, с капацитет и техника, без необходимост от дълги сложни процедури, да осигурява техническа годност на съоръженията, заяви вицепремиерът Томислав Дончев. „Каква ще бъде новата структура – дружество, предприятие или агенция не е най-съществения въпрос“, посочи той. „Трябва структура, която да позволява разгръщане на капацитет в аварийна ситуация, да дава веднага подкрепа с техника“, изтъкна Томислав Дончев. „Правителството взе решение за осигуряване на 3 млн. лева, които да бъдат разходвани за допълнителни аварийни мероприятия. По-голямата част от средствата ще бъдат разходвани за реконструкция на преливника на един от язовирите и други дейности по цялата каскада от язовири“, обясни вицепремиерът. „Огромната част от средствата е за ремонтни работи. За преливника на най-проблемното съоръжение има проект и по него спокойно оттук нататък може да се възложи обществена поръчка“, уточни той. „Приоритет в момента е овладяването на ситуацията – намаляването на нивата на язовирите“, подчерта Томислав Дончев и поясни, че инсталираните помпени съоръжения до голяма степен позволяват да се овладее ситуацията. „На заседанието беше взето решение да се мобилизират допълнително и структури на Министерството на транспорта“, каза още той. „Министър-председателят възложи на няколко министри, в това лице и на мен, до сряда да подготвим законопроект за изменение на няколко закона“, обяви министърът на икономиката Емил Караниколов. „Предимно това ще Законът за водите, в който ще бъде дадена възможност на общините в кратък срок да изразят своето мнение дали могат да управляват язовирите, които са тяхна собственост. В случай, че те не могат да извършат това нещо, същите ще бъдат прехвърлени в управление на българската държава“, коментира Караниколов. Възнамеряваме да създадем структура или съществуваща такава, в която да преминат язовирите за управление, каза още Караниколов. „Тя ще се занимава съответно и с ремонтните дейности на язовирите, стените и всички съоръжения с цел недопускане на инциденти за населението на България. Ангажирани сме до сряда да представим законопроекта и той да бъде качен за обществено обсъждане“, коментира Караниколов. „Общественото обсъждане за законодателните промени е около месец и след това да мине през Народното събрание. Такава е процедурата. Към Министерството на енергетиката проблеми с язовири няма. Там има структура, която се занимава с ремонтите. Единият от вариантите, който обсъждаме, но в сряда ще имаме точно решение, към ДАМТН да бъдат прехвърлено управлението на язовирите, които ще бъдат предоставени от държавата. Към момента няма в една структура да прехвърляме абсолютно всички язовири“, допълни той и уточни, че говори само за тези, които са общински и общините не могат да управляват. „Към момента имаме около 7000 язовира. Друг елемент, който ще е в Закона за водите е, че ще има категоризация на язовирите. Всичко ще бъде решавано, ако общините не могат, от ДАМТН и тя ще носи отговорността съответно. В момента стените са на еди кой си, водата е на еди кой си. Това трябва да се промени и да има яснота кой управлява и кой носи отговорността за тези активи“, каза още Емил Караниколов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Гл. комисар Николай Николов: Рисковата ситуация на язовир „Рогозен 1“ е преодоляна"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%be%d1%82%d0%ba%d1%80%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-3/", "text": "Министърът на туризма Николина Ангелкова откри българския щанд на международното туристическо изложение за професионалисти “Интурмаркет“, съобщиха от Министерство на туризма. Форумът се провежда в периода между 10- 12 март в Москва за 13-а поредна година. България се представя на международната борса с национален щанд на площ от 100 кв метра. Заедно с Министерството на туризма съизложители са български общини и представители на бизнеса. Основен фокус в представянето на страната са възможностите за морски, културно-исторически и бланео-, СПА и уелнес туризъм. Това са най-търсените пътувания за руските в България, отбеляза министър Ангелкова. И допълни, че за страната ни представянето на туристическата борса е изключително важно, защото Русия е сред топ пазарите за чуждестранни посещения. Посетителите на националния щанд ще имат възможност да опитат традиционни ястия, да видят характерни занаяти и елементи от фолклора ни. Предвидена е дегустация на характерни продукти от разложкия край. Посетителите ще могат да опитат и качествени български вина. Атрактивна група от с. Горно Драглище ще изработва „Пушета“ от прежда, ще пресъздава автентични български обичаи. По време на изложенията ще има изпълнение на български народни песни и танци. Тази година заедно с България на „Интурмаркет“ ще участват над 1 400 изложители от над 130 страни и всички руски региони и национални туристически представителства. Очакват се над 74 хиляди посетители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Николина Ангелкова откри българския щанд на международното изложение „Интурмаркет“"}
{"url": "https://trud.bg/%d0%b5%d0%b4%d1%83%d0%b0%d1%80%d0%b4-%d0%bb%d1%83%d0%ba%d0%b0%d1%81-%d0%bf%d0%be%d0%ba%d1%83%d1%88%d0%b5%d0%bd%d0%b8%d0%b5%d1%82%d0%be-%d1%81%d1%80%d0%b5%d1%89%d1%83-%d1%81%d0%ba%d1%80%d0%b8%d0%bf/", "text": "“В случая със Сергей Скрипал властите не са смятали, че той има нужда от охрана, защото беше помилван от бившия президент Медведев. Затова и живее под собственото си име. Всъщност е в пенсия. И по правилата на шпионската игра не би трябвало да е мишена. В съвсем друга категория е, за разлика от хора като Олег Гордиевски, който беше изведен тайно от Русия и още живее под чуждо име някъде в Южна Англия”. Това каза пред   дългогодишният специалист по Русия в списание „Иконъмист“ е автор на книгите „Новата Студена война“ и „Заблуда“ – за шпионските войни между Изтока и Запада Едуард Лукас по повод на поредното мистериозно покушение във Великобритания срещу бивш руски шпионин, двоен агент. Лукас определи опита за убийство на Скрипал като опит Великобритания да бъде унизена: “Това е най-вероятно опит да бъде унизена Великобритания – да се види, че тя е безпомощна да направи нещо. Така вероятно разсъждава Русия, базирайки се на опита с Литвиненко. Но има и други важни аспекти. Единият е възможна връзка с руските избори – Путин да е искал да покаже на руснаците, че Русия е много сериозна държава и че може да прави каквото си иска и където си иска по света. Има и конспиративни теории, които не споделям, но не мога и напълно да отхвърля. Например – че това е опит да се окаже натиск на Путин както с убийството на Борис Немцов. Което, според мен не беше санкционирано от Путин, а Рамзан Кадиров показа, че може да демонстрира мускули в сърцето на Москва”. Експертът обясни, че има две версии по отношение на това как отровата е стигнала до Скрипал: За мен големият въпрос е не каква е била отровата, а как е била администрирана. Две са основните версии. Първата е че това е извършено от убиец, който е дошъл в Солзбъри. А другата – че е била в пакет или колет или подарък, донесен от госпожица Скрипал, дъщерята, когато е пристигнала от Русия“. Лукас сравни случаите на Александър Литвиненко и Сергей Скрипал: Прилика има в дръзката употреба на оръжия за масово поразяване – редиологично в случая на Литвиненко и химическо – при Скрипал. И в пренебрегването на безопасността на другите хора около тях. Но има също така и много разлики. Литвиненко беше крайно смел човек. Бих казал почти герой. Беше се посветил да съветва МИ6 по въпроса за припокриването на дейностите на руската организирана престъпност и разузнаване в Испания. Руснаците гледаха на него като на дезертьор и предател. А това е много силен мотив за убийство. Доста по-трудно е да се открие мотив в случая на Скрипал, освен, че може да става въпрос за символичен акт на екзекуция на макар и бивш агент на вражеско разузнаване. Още сме в началото на това разследване. И тепърва ще се разбират много неща. Особено интересно е с какво се е занимавал Скрипал в седмиците и месеците преди атаката. Това може да ни даде представа, какво е довело до нея”. Експертът коментира и какви са мерките, които британското правителство трябва да предприеме, ако се докаже руска връзка: “Аз бих атакувал притока от мръсни руски пари в британския пазар на имоти и в британската финансова система. Щях много по-сериозно да се занимая с руските шпионски операции тук. Да окуражавам политиците ни да не допускат руски пропагандни медии. Бих използвал пълния арсенал за икономически, финансов, политически, дипломатически, военен и социален натиск върху Русия. Това трябваше да бъде предприето още преди 10 години. Никак не съм оптимистичен. Защото се опасявам, че отричането на отговорност от страна на Русия сее достатъчно съмнения в главите на онези, които вземат решенията. Затова не можем да бъдем сигурни дали ще влезем във втора студена война с Русия заради едно отравяне при неясни обстоятелства и заради такива случаи в миналото. Съмнявам се, че отговорът ни ще е наистина подходящият. Независимо какво каза нашият премиер-министър“. Като се позовава на британски медии, радио „Комерсант“ съобщава, че „Форейн офис“, британското разузнаване и контраразузнаване подготвят списък на руски дипломати и други сътрудници на руски държавни учреждения във Великобритания, които е възможно да бъдат изгонени. Става дума за десетки хора. Възможни са и мерки срещу тясно свързани с Кремъл и живеещи на острова руски олигарси, твърди „Комерсант“ и цитира международния наблюдател Константин Егерт: “Могат да бъдат предприети някакви действия против т. нар. Руски Лондон. Десетки хиляди руснаци, които са се установили във Великобритания. Може да става дума за всякакви антикорупционни дела, свързани с придобиването на собственост с пари от незаконна дейност, както и лишаването от гражданство на някои лица. Работата е там, че британското гражданство юридически е дар от монарха и министърът на вътрешните работи може да лиши човек от гражданство за една секунда и без никакви обяснения”. Паоло Калиниченко от Московската юридическа академия призовава да не се изпада в паника и да се изчакат резултатите от разследването: “Не мисля, че може да се стигне до някакви гонения. Ако има някакви мерки, те ще се изразяват в засилването на миграционния режим на границата с Великобритания. Не бива да изпадаме в панически размишления. Трябва да видим как ще се развие разследването по-нататък”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Едуард Лукас: Покушението срещу Скрипал е опит Великобритания да бъде унизена"}
{"url": "https://trud.bg/%d1%84%d0%b8%d0%bb%d0%b8%d0%bf-%d1%85%d0%b0%d0%b9%d0%b2%d0%b0%d0%b7%d0%b8%d1%8f%d0%bd-%d0%b3%d1%83%d1%80%d1%83-%d0%bd%d0%b0-%d0%b7%d0%b4%d1%80%d0%b0%d0%b2%d0%b0%d1%82%d0%b0-%d1%85%d1%80%d0%b0%d0%bd/", "text": "Филип Хайвазиян е изключително колоритна личност. През годините съдбата му така се стекла, че е преминал през не една и две трансформации. Днес кипящият от енергия мъж е известен диетолог, фитнес инструктор, собственик на заведения за здравословно хранене, лектор. Той е и радетел за по-здраво поколение, като напоследък изцяло се е посветил на тази кауза. Филип Хайвазиян е сред учредителите и е председател на Управителния съвет на създадената преди 4 месеца Задруга за чиста храна, която добива все по-голяма популярност в страната. “Не съм нито Филип, нито Хайвазиян и във вените ми не тече арменска кръв. Рождените ми имена са Филчо Христов, а историята на личния ми “възродителен” процес прилича на приказка. Новите ми “артистични” имена навремето приех като воля на съдбата”, разказва шеговито Хайвазиян. Родом е от еленското село Разсоха. Малко след зората на демокрацията бил приет да учи право в Свободния университет в Бургас. Докато следвал, находчивият младеж карал такси, а малко след това се хванал на работа при арменец, който търгувал с ядки. Така студентът решил, че може да развие собствен проспериращ бизнес с печени ядки и “копирал” занаята от бургаските арменци, които държели монопола в сектора. “Затова и нарекох фирмата си “Хайвазиян”. Първо имах само павилиони, а след година и половина открих в русенското село Сливо поле първия цех в Североизточна България за печене и пакетиране на семки и други ядки. Заради името на фирмата мнозина оставаха с погрешното впечатление, че това е моята фамилия. В началото обяснявах, че това не е вярно, но после се отказах и приех новото си име, а през 1999 година дори се сдобих и със съдебно решение, с което приех арменската фамилия”, разказва Хайвазиян. Историята се повторила и с промяната от Филчо във Филип. Това пък се случило през 2001 година, когато младият бизнесмен заминал за Украйна. Пътуването му до бившата съветска република било заради сделка със слънчоглед. После отново се върнал и останал там няколко години, защото открил интересна бизнес перспектива. “За новите ми приятели името Филчо беше трудно за произнасяне, а и като знаеха, че съм българин, правеха аналогия с поп звездата Филип Киркоров. Заради това ме наричаха Филип и аз приех завинаги и това име. Освен това в Украйна поех по пътя на личностната трансформация. Заедно с името си нашенецът променил и начина си на мислене, както и житейските си навици. “На 37 години вече бях напреднал в бизнеса. Имах богат мениджърски и търговски опит. В Украйна бях представител на мощна швейцарска фирма, но заедно с това бях натрупал и килограми, имах високо кръвно и близо 2 години бях на лекарства. По това време работех с китайци и дейността беше в сферата на здравето и красотата. Под влияние на източните практики промених начина си на живот-хранене и движение и резултатите не закъсняха. Нормализира се теглото ми, смъкнах 14 килограма, спрях хапчетата за хипертония, усетих прилив на енергия. Редовно посещавах трансформационни тренинги за личностно израстване. Благодарение на това се научих да общувам с големи групи хора и да им оказвам благотворно влияние”, разкрива Хайвазиян. Тогава предприемчивият мъж осъзнал, че човек, за да е печеливш, не означава непременно да е богат, а да живее в хармония с природните закони и със себе си. По пътя на духовното си израстване и физическо усъвършенстване, Хайвазиян е имал различни учители.  “Като усетих благотворните резултати от прилаганите лечебни техники върху себе си, осъзнах, че трябва да предам своя опит и на други хора. “Затова изкарах курс за диетолози и започнах да водя тренинги, които бяха не само да информирам хората, а и да ги науча как да превърнат храната в енергия, а тя пък да стане инструмент, който да им служи. Как чрез дишане и физически упражнения да станат по-бодри, по-здрави и по-красиви. Просвещавах съмишлениците си в лечебната сила на суперхраните, как чрез мислите си да моделират своя живот и да преодоляват страховете си. Много хора споделиха, че постигат отлични резултати като прилагат предоставените им от мен техники”, доверява Филип Хайвазиян. Така съвсем естествено се родил настоящия му бизнес проект с отварянето на пекарна в Русе. Дейността е изцяло свързана със здравословното хранене. “При нас хората могат да опитат истинския вкус на пълнозърнестите втасали хлябове, закуски, бисквити. Когато интересът се засили, отворих ресторантска част и разширих асортимента от храни”, изтъква предприемачът. Филип Хайвазиян вече се слави като гуруто на здравословното хранене. Той и негови съмишленици, сред които са, както малки био производители, така и собственици на големи фабрики, са моторът на Задругата за чиста храна. По тяхна инициатива вече са разработени общи критерии, които предвиждат храната да е без изкуствени консерванти, подсладители, стабилизатори и оцветители. Тези храни ще са с по-малък срок на годност, защото правилата на задругата ще изискват влагане на естествени консерванти и натурални оцветители. “Не могат да се пренебрегнат изискванията на българското законодателство за стандартите, но ще са важни критериите на задругата. Предстои изготвянето и на по-специфични правила за всеки от браншовете”, информират от ръководството на сдружението, в което вече са се включили над 40 фирми от цялата страна.", "date": "2018.03.10", "title": " Филип Хайвазиян – гуру на здравата храна\t\t\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d0%bd%d0%b0-%d1%81%d0%b0%d1%89-%d1%81%d0%b0-%d0%be%d1%82-%d0%b6/", "text": "Президентът на Русия Владимир Путин смята, че санкциите срещу Русия не са свързани с „митичната намеса“ на изборите в САЩ, а от желание развитието на Русия да бъде спряно, предаде РИА Новости. „Санкциите изобщо не са свързани с някаква митична намеса на изборите в САЩ от страна на Русия. Те са свързани с желанието Русия да бъде сдържана, да се спре развитието ѝ“, заяви Путин. Той подчерта, че политиката на сдържане носи периодичен характер и се води вече десетки години. Той отбеляза, че такава политика е погрешна и нанася вреда не само на руско-американските отношения, но и на американския бизнес, защото дава възможност да се освободи място за конкурентите му на руския пазар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Владимир Путин: Санкциите на САЩ са от желание развитието на Русия да бъде спряно"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d1%86%d0%b5%d1%80/", "text": "Министър-председателят Бойко Борисов ще присъства на церемония в Централната софийска синагога по повод 75-годишнината от уникалния акт на спасение на българските евреи по време на Втората световна война. През 1943 г. България записва името си със златни букви в световната история като не изпраща на сигурна смърт в нацистките концентрационни лагери близо 50 000 свои граждани от еврейски произход. Събитието ще се проведе днес от 19:00 часа в Централната софийска синагога, като на него ще присъстват официални лица от България и Държавата Израел, както и представители на ръководствата на световни еврейски организации, сред които Роналд Лаудер, президент на Световния еврейски конгрес, Роберт Сингер, изпълнителен вицепрезидент на Световния еврейски конгрес и д-р Александър Оскар, председател на Организацията на евреите в България “Шалом”. За да отбележат 75-та годишнина от спасяването на българските евреи, специално в страната ни пристига и г-н Ейтан Броши, член на израелския парламент и председател на групата за приятелство между България и Държавата Израел, както и председателите на българските организации в Държавата Израел и равините на всички балкански еврейски общности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Премиерът Борисов ще присъства на церемония в Централната софийска синагога"}
{"url": "https://trud.bg/%d1%81%d0%b0%d1%89-%d0%bf%d0%be%d0%b4%d0%b3%d0%be%d1%82%d0%b2%d1%8f%d1%82-%d1%81%d0%b4%d0%b5%d0%bb%d0%ba%d0%b0-%d1%81%d1%8a%d1%81-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5/", "text": "Съединените щати подготвят сделка със Северна Корея. Това съобщи в Туитър американският президент Доналд Тръмп. В съобщението си държавният глава добавя, че споразумението ще бъде от полза за целия свят. Вчера стана ясно, че Тръмп се е съгласил да се срещне със севернокорейския лидер Ким Чен-ун. От Белия дом обаче подчертаха, че това няма да се случи, докато Пхенян не предприеме конкретни действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " САЩ подготвят сделка със Северна Корея"}
{"url": "https://trud.bg/%d0%ba%d1%8a%d1%89%d0%b0-%d0%bf%d0%bb%d0%b0%d0%bc%d0%bd%d0%b0-%d0%ba%d0%b0%d1%82%d0%be-%d1%84%d0%b0%d0%ba%d0%bb%d0%b0-%d0%b2-%d0%b5%d0%bb%d0%b5%d0%bd%d0%b0/", "text": "Къща е горяла в петък в Елена. Това съобщиха от пожарната служба във Велико Търново. Сигнал за инцидента на ул. „Йеромонах Йосиф Брадати“ е подаден вчера в 06.19 часа в Оперативен център – Велико Търново. Огънят е унищожил 80 кв.м покривна конструкция. Произшествието е ликвидирано от 3 пожарникари, а причините за него са в процес на изясняване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Къща пламна като факла в Елена"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b7%d0%b0%d1%82%d0%b2%d0%be%d1%80%d0%b8%d1%82%d0%b5-%d0%bf%d1%80%d0%be%d1%82%d0%b5/", "text": "Стотици служители на затворите се събраха пред сградата на Министерството на правосъдието. Те настояват за достойно заплащане. Държат знамена, транспаранти и балони. На балоните са закачени табелки с надпис „Бюджет 2018” и освиркват правосъдното министерство. По-рано служителите на затворите протестираха пред Съдебната палата. Под формата на шествие ще преминат протестиращите през Министерсвтото на финансите и ще достигнат до Министерския съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Стотици служители на затворите протестират в София"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bc%d0%be%d1%80%d1%8f%d0%ba-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%bd%d0%b0/", "text": "Български моряк е загинал при пожар на борда на ферибота “Героите на Севастопол”, съобщи maritime.bg. Инцидентът станал в петък по обяд по време на преход към Сочи. Огънят лумнал в кабината на моряка, който почивал след вахта, потвърдиха за “Труд” от пресцентъра на корабособственика – БМФ. Екипажът бързо угасил пламъците, но морякът бил открит бездиханен в кабината. Предполага се, че се е задушил от дима. Няма други пострадали при инцидента, а семейството на загиналия, който има дълъг опит на море, вече е уведомено, уточниха от БМФ. Започнало е разследване за причините за трагедията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Моряк загина при пожар на ферибота “Героите на Севастопол”"}
{"url": "https://trud.bg/%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b7%d0%b0-%d0%bd%d0%b5%d0%b8%d0%b7%d0%b1%d0%b5%d0%b6%d0%bd%d0%b0%d1%82%d0%b0-%d0%be%d1%82%d0%b1%d1%80%d0%b0%d0%bd%d0%b0-%d0%b0%d1%80%d0%b3/", "text": "„Категорично е необходима либерализация в режима на придобиване, притежаване, носене и използване на оръжие за самоотбрана и самоохрана“. Това се казва в позиция на евродепутата и зам.-председател на ВМРО – Българско национално движение Ангел Джамбазки по повод шумния отпор, който някои политици, прокуратурата и ВСС, както и либералните среди в България оказват срещу разширяването на института за неизбежна отбрана в НК. „За левицата чуждото е ничие. Битовата и циганската престъпност са наследството от БСП, ДПС и компания, които съсипваха България с десетилетия и показаха на престъпниците, че могат да безчинстват безнаказано“, допълва още той. Ето и пълния текст на позицията на евродепутата: Този коментар е и ще е политически, не правен. Защото въпросът вече не е само правен. Въпросът за разширяването на института на неизбежната отбрана е политически. Както и въпросът за либерализацията на режима за придобиване, носене и използване на оръжие за самоохрана и самоотбрана. Защото се изисква ясна политическа воля и решимост, за да се промени законодателството така, че да отговоря на изискванията на времето и на обществените потребности. Времето, в което живеем е време на безнаказана, вихреща се, често етническа, битова престъпност. Време, в което домовите кражби, обирите на вили, мазета, тавани, кражбите на имущество масово не се разследват, не се разкриват и не се наказват. Просто не се наказват. И това е факт. Нещо повече! Българските граждани отдавана не вярват, че дори да се обадят на телефон 112, дори да подадат сигнал, жалба или оплакване, то някой изобщо ще им обърне внимание. Колко пъти сте се обаждали на 112 и сте получили смислена и навременна помощ? Колко пъти сте пускали жалби след обири на апартаменти, мазета, тавани и прочее и кражбите са били разкрити? Хайде по-сериозно, моля. „Статистиката“, според която тези престъпления били намалявали е нескопосана подигравка с реалността и здравия ни разум. Полицейското присъствие в малките населени места продължава да липсва. Отделен е въпросът с недокомлекта и мотивацията на силите. Съдебните състави продължават да пускат закоравели социопати, рецидивисти обратно на улицата. Отдавна е известно, че българските съдилища системно присъждат немотивирано ниски присъди. И всичко това е следствие от целенасочената политика на управлявалите БСП, ДПС и компания, които в продължение на два мандата опустошиха и малкото останало от безчинствата на комунизма. Предхождащите прехода 45 години „светло комунистическо бъдеще“ в комбинацията от умишлено проваления преход и криворазбраната представа за човешки права, доведоха до беззаконието в страната. Няма и не може да има никаква житейска и правна логика в това лице с девет присъди да е на улицата. И не на улицата, а в частен имот, въоръжено с нож. За да обира. Всеки, който защитава този престъпник, насърчава подобните му. Казва на останалите рецидивисти – „крадете си спокойно, в двора, в гаража, от вилата може и никой не може нищо да Ви направи. И да Ви хванат, ще Ви дадат още някоя я условна, я три-четири месечна присъда, после отново си крадете.“ И всеки, който отрича тези позорни факти, или пада от Марс, или е заинтересован да се прави на „дръж ми шапката“. Има няколко такива групи и обществени прослойки, които яростно бранят „статуквото“ такова, каквото е, и това се видя ясно в дебатите миналата седмица. Защитниците на статуквото на практика отрекоха частната собственост. От двора можело да се краде. Оправдаването на крадеца, който само „си берял черешки“, доведе до убийството на пазач на черешов масив в Кюстендилско. Зверско убийство, извършено с колове и лопати, от озверяла тълпа индо-българи. Която „само си беряла черешки“ в чужд имот. Знаете ли как „берат“ чужди череши тези наши съграждани? Унищожават цялата градина. Трудът, работата, парите, хлябът на собствениците заминава. Не само едногодишната реколта, цялата градина. Тези паразити ли пазите? И, ако за левицата това е да речем нормално, тя така или иначе смята, че всичко чуждо е ничие и може да бъде присвоено, то когато такива тези и позиции идват от политици, претендиращи да са десни, това е нелепо и позорно. Атаката срещу правото на самозащита и отбрана на живота и собствеността е атака срещу базовия принцип, на който е основано днешното ни общество, а именно принципа на частната собственост на свободния гражданин. Частната собственост е частна и трябва да бъде неприкосновена. В това ние, патриотите от ВМРО – БНД, вярваме и ще се борим това да бъде гарантирано от закона и държавата. Апартаменти, вили, гаражи, тавани, ниви, лозя, мазета, градини СА частна собственост. И никой няма никаква работа там, ако не е собственик. Всичко останало си е чист болшевизъм. Оправдаването на кражбата и нарушаването на неприкосновеността на частната собственост от страна на „десни“ политици и журналисти е гротеска и пореден пример за безпринципност и липса на последователност в защитата на ясни политически позиции. И след като обществото ни е неспособно да изгради работеща система от правоохранителни и правораздавателни органи, то тогава трябва да бъде дадена и гарантирана възможността на всеки гражданин да се защити и отбрани от противоправни нападения и посегателства. А що се отнася до промените в НК, то те категорично са нужни. Във формулировката на текстове на чл. 12 от НК, които уреждат нормативно „неизбежната отбрана“. Сегашната редакция позволява разнопосочни тълкувания и поражда противоречива съдебна практика. Да се отричат тези факти е крайно несериозно. Нужна е промяна в начина на изчисляването на присъдите и съдебната практика, които сега позволяват на убийци, рецидивисти, изнасилвачи да се разхождат свободно по улиците. И да! Категорично е необходима либерализация в режима на придобиване, притежаване, носене, използване на оръжие за самоотбрана и само-охрана. Сегашният режим оставя решението дали да се даде разрешение или не, на субективната оценка на началника на съответното районно полицейско отделение. А където има субективна оценка – има субективна преценка. И това поражда корупция и лични отношения. И да, става дума за оръжие за отбрана, не за нападателни оръжия. Има разлика. Затова – няма никаква причина, ако едно лице е с чисто съдебно минало, психически здраво и физически подготвено, да не може да придобие оръжие за самоотбрана. Аргументът, че „хората щели да се изтрепят“ е лаишки, не почива на никаква логика и не е верен. Защото който иска да се „изтрепва“, и сега намира начини – престъпниците и сега са въоръжени. Винаги са. Жертвата на престъпното посегателство е беззащитна. Статистиката е безпощадна – в държавите, където оръжието за самоотбрана е разрешено, броят на въоръжените нападения и обири е по-малък от този, който е регистриран в държавите със силни рестрикции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Джамбазки за неизбежната отбрана: Аргументът, че „хората щели да се изтрепят“ е лаишки"}
{"url": "https://trud.bg/%d0%b2-%d1%81%d1%8a%d1%80%d0%b1%d0%b8%d1%8f-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd/", "text": "49-годишната българка с инициали И.Г. бе задържана в едно сръбско село, където се е укривала в продължение на 4 години от Интерпол, съобщи  . Българката, която е от София, бе арестувана край град Кралево. При спецакцията в къщата е открит 51-годишен български гражданин, който е пребивавал незаконно в Сърбия. Българката има 8-годишна присъда, която е потвърдена от Върховния съд за убийството на мъжа й на 24-ти февруари 2010 година в столицата. Тя е забила нож във врата на съпруга си. След издаването на окончателната й присъда И.Г. успява да избяга от България на 8-ми септември 2014 година. В момента тя се намира в ареста на затвора в град Ниш, където очаква решението си на сръбските власти за нейното екстрадиране. Срещу 51-годишния българин, който е открит без право на престой на територията на Сърбия, е съставен акт и в момента е на свобода. Той е прекарал няколко часа в предвартиления арест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " В Сърбия задържаха българка, издирвана от Интерпол\t\t\t"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5%d1%82%d0%be-%d1%82%d0%b0%d0%bd%d1%8f/", "text": "Наличен е индикативният списък на дефицитните професии, който обхваща 12 професионални направления и 55 специалности. Те дават различни степени на професионална квалификация. В него присъства професионално направление “Машиностроене и металообработване”, “Металургия”, “Енергетика”, “Хранително вкусовата промишленост”, “Автотранспорт”. Това заяви в събота в Горна Оряховица зам.министърът на образованието и науката Таня Михайлова. Тя допълни, че това са професии, свързани с функционирането на икономиката на страната. “Методиката беше много лесна за съставяне на този списък. Взети бяха предвид броя на учениците които вмомента се обучават спрямо броя на хората, които се очаква в следващите пет години да излязат в пенсия. И при такъв дисбаланс от над 50 % бяха формирани тези специалности.Още от ноември миналата година сме готови с предложението за защитени професии, но трябваше да бъдат обсъдени с работодателите”, коментира зам.министър Михайлова. Тя уточни, че при тези обсъждания са били променени критериите на териториален принцип и съдържание. Направен е и анализ на предходните години и отново се оказа, че основните направления са машиностроене, енергетика, транспорт, химия и всички професии които са свързани със земеделие. Тенденция е децата, които завършват средно професионално образование, излизат със занаят, но записват друго направление във висшите училища или заминават за чужбина. Не можем да спрем тези процеси. Можем да дадем едно добро образование, защото голямото предимство на професионалната подготовка е, че тя не е ограничаваща, въпреки, че е хубаво, когато ученици продължат в същата специалност”, допълни Таня Михайлова по време на национално състезание в ПМГ “Васил Левски” в железничарския град, в което участваха 76 средношколци от 37 училища от страната. “Ако попитате поне три университета, ще ви кажат за ученици, които са продължили обучението си след постигнати резултати от състезания и олимпиади по техническо чертане или по други направления. Това е връзката между средното и висшето образование”, подчерта Михайлова. Според нея професионалното образование дава бърза реализация и много от студентите, които учат и съответно работят по придобитата специалност в средното училище, са и по- самостоятелни”, уточни Таня Михайлова. Тя сподели , че е трудно да се промени общественото мнение, защото дълги години се смяташе, че професионалното образование е за тези, които другаде не могат да бъдат приети. “Професионалните гимназии с новите типове учебни планове предлагат интензивно изучаване на езици, защото да се работи на съвременните машини е необходимо добро владеене на английски и на още един допълнителен език. Има недостиг на кадри и в IT сектора, въпреки че не е в индикативния списък. Това е най- бързоразвиващия се, най- младия сектор. Националната програма „Обучение за Ай Ти кариера“ е един от начините да се увеличат учениците, които имат интереси в тази област”, каза още зам.министър Михайлова. Тя говори и за сектора “Машиностроене”, който отдавна вече не е огромното мръсно хале, струга който издава шум. “Зад машините стои човекът, който съставя програмата как да се изработи детайла. Защото машините с цифрово- програмно управление точно това изискват. Състезанието, което сега се провежда не е чисто машиностроене, то е интердисциплинарно. В тестовете има въпроси от предмети, които са свързани с техническо чертане, механика, материали и заготовки, електротехника, с информатика. Цели се да се разбере дали учениците са осмислили курса на обучение. Предвидени са и приложни задачи”, обясни Таня Михайлова. Младежкото съревнование в Горна Оряховица се проведе за 18-ти път. “Хубавото е, че на това изложение учениците участват с разработки и те могат да бъдат реализирани съвместно с бизнеса и с университетите. Повечето гимназии наблягат на този вид обучение, защото се оказва работещ модел и виждат връзката с техническите университети, с БАН или с някои от институтите”, заяви в заключение Таня Михайлова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Зам.-министърът на образованието Таня Михайлова: Дефицитните професии са “Машиностроене”, “Металургия”, “Енергетика” и “Автотранспорт”"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b7%d0%b0%d0%b5%d0%b2-%d1%89%d0%b5-%d0%bf%d0%be%d1%87%d0%b5%d1%82%d0%b0%d1%82-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b0-%d0%b5%d0%b2/", "text": "Премиерът Бойко Борисов ще участва във възпоменателната церемония на 12 март в Скопие по повод 75-годишнината от депортирането на евреите от територията на днешна Република Македония. В памет на жертвите на Холокоста българският министър-председател, заедно с премиера на Република Македония Зоран Заев, ще поднесе венец на паметника на загиналите евреи. Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност. В рамките на посещението са планирани и двустранни разговори между премиерите Борисов и Заев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Борисов и Заев ще почетат паметта на евреите, депортирани от територията на днешна Република Македония"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%be%d1%82%d0%b1%d0%b5%d0%bb%d1%8f%d0%b7%d0%b0%d1%85%d0%b0-75-%d1%82%d0%b0%d1%82%d0%b0-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0-%d0%be/", "text": "На 10 март пред плочите на спасителите на българските евреи бе отбелязана 75-тата годишнина от тези събития. Пред плочите в памет на цар Борис III, царица Йоанна, Димитър Пешев, представителите на БПЦ – митрополит Кирил и ексзарх Стефан се събраха от клуба на приятелите българи – евреи, младежко сдружение АРГО, Демократичния форум и спасени българи евреи, общественици и научни работници. Слово по повод паметната годишнина произнесоха Самуил Ардити, син на Буби Ардити, племеник на Елиас Канети и един от онези спасени евреи по времето на Втората световна война. Реч държа и Леон Бенатов, също спасен български еврейн, Спас Ташев и др. На събитието не бяха забелязани никакви официални лица – нито посланичката на държавата Израел, нито представители на “Шалом”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Вижте как отбелязаха 75-тата годишнина от спасяването на българските евреи (СНИМКИ)"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d1%86%d0%b8-%d0%bc%d0%b0%d1%81%d0%be%d0%b2%d0%be-%d0%b7%d0%b0%d0%b2%d0%b5%d0%b6%d0%b4%d0%b0%d1%82-%d0%b4%d0%b5%d0%bb%d0%b0-%d1%81%d1%80%d0%b5%d1%89%d1%83-%d0%b2/", "text": "Възмутени жители на Велико Търново, които в нощта срещу събота   заради крупна авария, подготвят масови съдебни дела срещу ВиК “Йовковци”. Негодуващите твърдят, че са се консултирали с юристи и предприемат съдебни мерки за обезщетения по Закона за задълженията и договорите. “Това е безобразие! Всяка година се случва градът и десетки по-малки населени места да останат на сухо с дни наред по празници и в уикенди заради дефектирали съоръжения. Ще настояваме за обезщетения от дружеството доставчик на питейна вода заради пропуснати ползи, защото много от нас сме съдържатели на хотели и заведения. Базите ни са пълни с туристи и без вода е ад”, коментират предприемачи. Граждани на старата столица пък смятат, че са ощетени, защото са изрядни платци, а не получават качествена услуга и също смятат да търсят правата си по съдебен ред заради непозволено увреждане. Репортер на “Труд” потърси за коментар управителя на ВиК “Йовковци” Димитър Владов, но мобилният му телефон беше изключен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Търновци масово завеждат дела срещу ВиК заради безводие"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%80%d1%83%d0%bf%d0%b0-%d0%bd%d0%b0-%d0%bc%d1%8a%d0%b6%d0%b0-%d0%bf%d0%b0%d0%b4%d0%bd%d0%b0%d0%bb-%d0%b2-%d1%80%d0%b5%d0%ba%d0%b0-%d0%be%d0%b3%d0%be/", "text": "Тялото на пастира, потънал във водите на река Дългоделска Огоста е открито, съобщиха от полицията в Монтана. 67 годишният Георги Й. изчезна в сряда вечерта, когато за последно бил видян жив да слиза към притока на Огоста край Чипровци. Георги се грижел за възрастните си родители в балканското градче и отглеждал животни в двора. Вечерта най-вероятно слязъл до реката да напълни съдове с вода за добитъка, но жена го видяла да се подхлъзва и пада в буйните води. Местни жители и полиция започнаха веднага издирване на пастира, но не го откриха. В четвъртък в търсенето се включиха и водолази, но и не те намериха следи от изчезналия мъж. Тялото на Георги Й. било забелязано в петък край село Бели мел, на 10 км от падането на човека в реката. Заради топенето на големите снегове и паднали дъждове реките и балканските потоци в Северозапада през последната седмица са повишили нивата си и на места са доста опасни, казаха местни стопани. Трупът е изваден и транспортиран за аутопсия в болницата в Монтана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Откриха трупа на мъжа, паднал в река Огоста"}
{"url": "https://trud.bg/%d0%ba%d1%8a%d1%80%d0%bf%d1%8f%d1%82-%d1%81-60-000-%d0%bb%d0%b5%d0%b2%d0%b0-%d0%bc%d0%be%d0%bd%d1%82%d0%b0%d0%bd%d0%b0-%d1%81%d0%bb%d0%b5%d0%b4-%d0%b7%d0%b8%d0%bc%d0%b0%d1%82%d0%b0/", "text": "След студовете и снеговете общината в Монтана започна спешни ремонти на разбитите през зимата улици. За изкърпването на асфалтовите настилки на най-натоварените и пострадали маршрути местната управа е отделила 60 000 лева. Ако времето позволи, ремонтите започват още в понеделник, каза кметът Златко Живков. Още в края на тази седмица пък общинското предприятие „Чистота” са зае с чистене и миене на улиците и площадите в областния град. Заради почистването е създадена и организация за временно спиране на паркирането в централните части на града. Отново започва и работата по реконструкцията на парковете на Монтана, която се финансира с евросредства по програма „Региони в растеж”. Обновяването на зелените площи бе спряно през зимата заради неблагоприятните климатични условия, уточни още Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Кърпят с 60 000 лева Монтана след зимата"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b7%d0%b0-%d0%bf%d0%be%d1%80%d0%b5%d0%b4%d0%b5%d0%bd-%d0%bf%d1%8a%d1%82-%d0%bf%d1%80%d0%b0%d0%b2%d0%b8%d1%82/", "text": "„205 броя язовири на територията на цялата страна са с най-висока степен на неизправности, същевременно представляват опасност за населението. Това е написала прокуратурата в доклад до правителството през 2017 г. Разполагам с него и мога да ви го предоставя”. Това каза председателят на НС на БСП Корнелия Нинова в родното си село Крушовица. Тя добавя, че в него се констатира, че положението се е влошило и броят им се е увеличил спрямо проверката им от 2015г. „Днес за пореден път правителството демонстрира на своето заседание безпомощност и хаос. Не знаят кой е виновен, не знаят откъде да започнат. Днес ще дадат 3 млн. лева на община Хайредин, защото тук е бедствено, утре – другаде. Това не е държавност, това не са институции. Четири години минаха от наводнението в Мизия. Пълно безхаберие. Не направиха нищо, освен глупост след глупост. Четири години им предлагаме решения – не, та не. Чуйте поне сега разумни предложения. 1. ГЕРБ прехвърлиха отговорността от държавата на общините, но не им осигуриха средства за ремонти и поддръжка. Решение – спешна актуализация на общинските бюджети със средства за това, но не само там, където е бедствено, а на всички, превантивно. 2. Прехвърлиха и отговорността за почистване на коритата на реките. Решение – средства за това и драконовски мерки за контрол на кметовете дали са го направили. 3. Преглед на всички язовири и водоеми, дадени на концесия на частни лица. Който не ги поддържа в техническа изправност, а само си гледа печалбата, веднага да му се прекрати концесията. 4. ГЕРБ приеха изменения в законите, с които създадоха съвет от девет министерства и сдружението на общините, които да управляват процесите. Вижда се години по-късно, че това води само до хаос и прехвърляне на отговорност от един на друг, дори днес премиерът не знае какво да прави-кметове ли, хидроинженери ли, министри ли да ангажира. Решението е – отмяна на този текст в закон и създаване на единен държавен орган, който да отговаря за това. 5. Разкриване на виновниците за случилите се дотук наводнения-съдебен процес и отговорност. 6. Спрете да се оправдавате с дъжда, обществените поръчки и всичко останало. Трябва здрава ръка и държавност.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Корнелия Нинова: За пореден път правителството демонстрира безпомощност и хаос"}
{"url": "https://trud.bg/%d1%83%d1%81%d0%ba%d0%be%d1%80%d0%b8%d1%85%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d1%81%d0%bf%d1%83%d0%ba%d0%b0%d0%bd%d0%b8%d1%8f-%d0%b2%d0%be%d0%b4%d0%be%d0%bf%d1%80%d0%be/", "text": "Кметът на Велико Търново Даниел Панов посети мястото на ВиК-аварията, засегнала магистралния водопровод в района на с. Присово. На място той провери хода на строителните работи. Ремонтът напредва – вече е отстранена засегната част, предстои поставянето на нова тръба от типа „φ 1000”, както и заваряването й. Ако всичко върви по план и няма непредвидени обстоятелства, водата може да бъде пусната още тази вечер около 20 часа – далеч преди обявения краен срок. Аварията е възникнала около 2,00 ч. през нощта на 9 срещу 10 март. В 4,30 ч. в съботната сутрин екипите на „ВиК Йовковци” ООД са били на място и са създали необходимата организация на ремонтните дейности.  Кметът Даниел Панов благодари за бързата и навременна реакция за решаването на проблема, засегнал цяло Велико Търново и още редица населени места от общината. По разпореждане на Панов в кварталите „Бузлуджа”, „Зона В”, „Картала”, „Колю Фичето” и „Чолаковци” са разположени водоноски. Те са осигурени със съдействието на регионалната пожарникарска служба, ОП „Зелени системи” и частни фирми. От цистерните великотърновци могат да си набавят вода, която става само за миене. Две водоноски има в Дебелец и в Килифарево. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Ускориха ремонта на спукания водопровод край Търново\t\t\t"}
{"url": "https://trud.bg/%d0%b4%d0%b6%d0%b5%d0%b9%d1%81%d1%8a%d0%bd-%d0%b4%d0%b5%d1%80%d1%83%d0%bb%d0%be-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b0%d1%82/", "text": "Музиката и спортът отново застанаха на една сцена, след като американската поп звезда Джейсън Деруло представи официално песента за световното първенство по футбол, спонсорирана от Кока-Кола. Тя носи името “Цветове” и беше записана от Уорнър Брос. Рекърдс. Песента “Цветове”, която е написана от Деруло, представя еуфорията, която предизвиква наближаването на световното първенство. “Пътувал съм много през живота ми и имах възможността да видя красотата на различните култури. Написах тази песен, за да отбележа именно тази пъстрота и да получа част от уникалната енергия, която дават феновете на спорта от целия свят”, казва Деруло. Рикардо Форт, вицепрезидент на звеното за работа със спорта към Кока-Кола, добави: “Музиката и спортът са неразделно свързани заради страстите, които предизвикват. Радваме се, че Джейсън е в нашия отбор и е автор на химна на световните финали”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Джейсън Деруло представи официалната песен на световното първенство"}
{"url": "https://trud.bg/%d0%bc%d0%bd%d0%be%d0%b6%d0%b5%d1%81%d1%82%d0%b2%d0%b5%d0%bd%d0%b0%d1%82%d0%b0-%d1%81%d0%ba%d0%bb%d0%b5%d1%80%d0%be%d0%b7%d0%b0-%d1%81%d0%b5-%d0%bb%d0%b5%d0%ba%d1%83%d0%b2%d0%b0/", "text": "През 1999 г. Керанка Костова от Бургас загубила зрението си за 20 дни. Чувствала се без сили и според лекарите симптомите насочвали неоспоримо към диагнозата множествена склероза /МС/. Младата жена – само на 19 години, била бременна с първото си дете, и нямало как да й се прилагат опасни изследвания или медикаменти. Две години след раждането получила изтръпване и обездвижване на лявата част на лицето и я лекували 10 дни в болница, без да се подобри. В края на 2004 г. имала непоносима криза – описва я като горене по кожата на лявата ръка и левия крак и непрестанни болки. Не можела да се вдигне от леглото и спешно я приели във ВМА, където изследване с ядрено-магнитен резонанс потвърдило, че страда от МС – цереброспинална форма. На Керанка обяснили, че след неподвижността в леглото я очаква инвалидна количка и е добре да приеме това бъдеще. Заради залежаването младата жена четяла много и точно тогава съпругът й донесъл книга на Лидия Ковачева. От първите страници тя била наясно, че няма ограничения пред мислите, с които ставаме здрави. Била обнадеждена от описания случай на жена от Лясковец, която се излекувала от МС с гладуване. В същата книга бил поместен и разказ на д-р Емилова за личния й опит по системата на Лидия, довел до избавяне от тежки заболявания. Пристигнала в центъра през март 2005 г. и направила първата 20-дневна програма с плодове, чай и мед. Изминавала най-много 5 метра сама, като се налагало съпругът й да я подкрепя, но на десетия ден от престоя вече играела с останалите пациенти хора. Керанка Костова завършила средно образование с профил народно пеене и работила 10 години в ансамбъл “Странджа”. В предългия списък заболявания, които имала, и които вече е започнала да забравя, имало “певчески” възли, тежък запек, продължаващ до 10 дни, мигрена с всекидневни пристъпи и прием на 5-7 таблетки аналгетици, бартолинитова киста, оперирана 3 пъти, хроничен цистит, чести бронхити, бъбречно-каменна болест с изхвърляне на конкременти, късогледство и др. Първият решен с гладуването проблем, бил с очите. Преглед установил, че късогледството от 0,75 го няма и постепенно от зловещия списък започнали да отпадат и другите диагнози. След първия престой в медицинския център обявила на близките си, че променя изцяло начина на хранене. Стъпката не била лека, защото у тях винаги се ядяло много месо, а вместо вода пиели прясно мляко. Имало стъписване заради решението на младата жена, но с желание тя да се излекува, семейството приело, че опитът може да донесе някакво чудо. Което и станало. Керанка се радвала на бързо подобрение. Гладувала по 20 дни четири пъти годишно и се захранвала по 10 дни, стриктно според личните препоръки и менюта на д-р Емилова. Много често посещавала медицинския център. Чак на третата година верен последовател на плодолечението станал и съпругът й, който се излекувал от диабет втори тип. През годините младата жена преминала постепенно към сурови плодове и зеленчуци, семена и постни ястия, комбинирани с огромни салати без сол. Твърди, че нищо в програмата не я е затруднявало и не е имала оплаквания. Обяснява го с промяната на мисленето си и убедеността в добрите резултати. През последните няколко години Керанка прави три пъти годишно по 20 дни гладуване и 10 дни захранване. Според състоянието си остава в промеждутъците по 5-3 дни на плодове, чай и мед. Лекарят, който я наблюдавал и правел задължителните контролни прегледи за МС, бил изумен от станалото с жената. Керанка разказва за своите премеждия, като задължително напомня, че при всеки случай е необходимо наблюдение от лекар с личен опит в лечението с глад. Изследванията през 2 години показвали постепенно намаляване на многобройните плаки в главния и гръбначния мозък и през 2011 г. чудото било регистрирано – останали били само две плаки в главния мозък, които постепенно намаляват. Керанка прелива от енергия, работи по 10-12 часа, винаги е готова да споделя, за да насърчава хора с МС. Изпитала е програмата и при дъщеря си. Детето било с главоболие, хроничен цистит, упорита алергия. На 8-годишна възраст направило толкова тежка криза, че родителите решили веднага да потърсят помощ от д-р Емилова. В медицинския център Златилина приемала 8 дни плодове, чай и мед, и 5 дни се захранвала. Оплакванията изчезнали, момичето започнало да се храни природосъобразно и да спортува редовно. Днес е красива девойка, заета с планове за абитуриентската вечер и следването.", "date": "2018.03.10", "title": " Множествената склероза се лекува"}
{"url": "https://trud.bg/%d1%81%d0%ba%d0%b0%d0%bb%d0%b5%d0%bd-%d0%ba%d1%8a%d1%81-%d0%bf%d0%b0%d0%b4%d0%bd%d0%b0-%d0%b2%d1%8a%d1%80%d1%85%d1%83-%d1%81%d1%82%d1%8a%d0%bf%d0%b0%d0%bb%d0%b0%d1%82%d0%b0-%d0%bd%d0%b0-%d0%bf%d0%b0/", "text": "Голям скален къс се е отцепил и паднал върху стъпалата, които водят към Паметник “Създатели на българскаа държава” над Шумен. Истинско чудо е, че откъсването на скалата е станало през нощта, когато по трасето, любимо място на туристи, не е имало хора, коментираха в събота шуменци. Камъкът е паднал от 3 метра височина и като се е претърколил и стоварил върху площадката от павета е направил “копка”. Мястото е близо до т.нар. “Чупка”. Най-вероятно големият сняг от началото на месеца и топенето му са причина за пропуквания по варовиковата скала и отцепване. Отломката е забелязана от охранителите на монумента сутринта в събота и веднага е подаден сигнал до директора на общинското предприятие “Туризъм, публични прояви и атракции” Ваня Стоянова. По думите й служители ще премахнат скалата, ще ремонтират терена и ще се вземат мерки за обезопасяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Скален къс падна върху стъпалата на Паметник 1300 в Шумен"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d0%b6%d0%b0%d0%b1%d0%bb%d1%8f%d0%bd%d0%be%d0%b2-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0-%d1%87%d0%b5%d0%b7-%d0%b5-%d0%bd%d0%b5%d0%bf%d1%80/", "text": "„КЕВР има всички законови възможности да изисква стратегия за развитие и доказателства от кандидат-купувача дали отговаря и има възможностите да управлява ЧЕЗ. Всичко това в момента е пълна тайна, ако въобще купувачът има нещо подобно”. Това каза народният представител от ПГ на „БСП за България” Валери Жаблянов в Кюстендил при старта на подписката срещу сделката с ЧЕЗ, съобщиха от партията. Той припомни, че позицията на БСП е изказана още, когато е станало ясно, че предстои тази сделка. „Тя е последователна и ние никога не сме разглеждали електроразпределението в България като място, където се реализират само частни интереси, без оглед на интересите на гражданите и държавата. За нас продажбата на едно ЕРП, което предлага услуги и в столицата на България, не може да бъде разглеждано като търговски взаимоотношения между два частни субекта”, категоричен бе Жаблянов. Той заяви, че според БСП подобна сделка е неприемлива. „Има политическо решение на ръководството на партията за тази инициатива, която стартираме днес за спирането на сделката с ЧЕЗ. Убеден съм, че въпросът засегна много голяма част от обществото”, каза още той. Народният представител припомни, че срещу ЧЕЗ имаше много забележки от българските граждани и институциите относно възползване с монополно положение, качеството на предлаганите услуги, цените на електроенергията и др. „Всичко това бяха въпроси, свързани с дейността на ЧЕЗ в България и изведнъж, всичко това като че ли изчезна”, добави той. Жаблянов бе категоричен, че държавата е трябвало да даде информация за характера на сделката, кой участва в нея, какви са средствата, с които се участва и най-важното – какъв е капацитетът на „Инерком” да управлява такава сложна система. „От известното досега е ясно, че  „Инерком” няма опит. Фирма, която е създадена преди няколко месеца – да се заеме с електроразпределението на цяла Западна България. Ситуацията е абсурдна”, категоричен бе Валери Жаблянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Валери Жаблянов: Сделката за ЧЕЗ е неприемлива\t\t\t"}
{"url": "https://trud.bg/%d0%b1%d1%80%d0%be%d0%ba%d0%b5%d1%80-%d0%b4%d0%b0%d0%b2%d0%b0-%d0%ba%d0%be%d0%bc%d0%b8%d1%81%d0%b8%d0%be%d0%bd%d0%bd%d0%b8%d1%82%d0%b5-%d1%81%d0%b8-%d0%b7%d0%b0-%d0%bb%d0%b5%d1%87%d0%b5%d0%bd%d0%b8/", "text": "Милен Ангелов, който е собственик на брокерска фирма във Велико Търново обяви, че до края на март всеки лев, постъпил в агенцията от комисионни от сделки – наеми, покупки и продажби на имоти, ще отива в дарителската сметка на момиче, което се бори мъжки упоритото и тежко заболяване. Парите са жизнено необходими, тъй като на Никол Георгиева й предстои лечение във Франция. “Обръщам се към моите колеги с призив да помогнем на Никол, защото никой не е застрахован от такова изпитание. Нека да последват примера ни, нека се присъединят към нашата кампания в името на здравето на детето!”, апелира Ангелов.  Майката на Никол- Надя Костадинова, сподели, че този жестът на великотърновския брокер не е единствен за лечението на нейната дъщеря. Милен Ангелов вече е предоставил на семейството 2000 лева. В момента Никол и майка й са в София, като след извършени изследвания с ядрено- магнитен резонанс и скенер, вливания, и инжекции с хормони на растежа, е под наблюдение. След преглед при столичен ортопед, заключението му е, че туморът е локализиран, но костта на бедрото е разрушена и трябва да се подмени. “Веднага, щом медицинските показатели на Никол го позволяват, ще отпътуваме за Франция, надявам се около 20 март”, каза Надя Костадинова. Офертата за лечение на детето е от института за онкологични заболявания “Гюстав Руси”, в който ще й бъдат извършени трансплантация на стволови клетки, курсове лъчетерапия, всички видове изследвания, в т.ч. ЯМР и скенер, като заедно с болничния престой тя възлиза на около 290 000 евро. Отделно, преди да постъпи в института се налага ортопедична операция, но все още не е известно колко ще струва, докато момичето не бъде прегледано и изследвано на място. Към момента в дарителската сметка на Никол Георгиева има постъпили около 380 000 лева. На 15 март пък нейни съученици от ПГТ “Д-р Васил Берон” съвместно с Градския ученически парламент организират благотворителен концерт във Велико Търново. Дарителници продължават да бъдат поставяни в хранителни магазини и други търговски обекти в цяла България и чужбина. Кампания се провежда и във Великобритания, където наши сънародници организираха благотворителна фотоинициатива, навръх рождения ден на 14-годишното момиче. Дарителската сметка на Никол Йорданова Георгиева е:  IBAN: BG46 UNCR 7000 1523 0967 34  BIC(SWIFT) код на Уникредит Булбанк : UNCRBGSF.  PAY PAL: nadq_2009@abv.bg АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Брокер дава комисионните си за лечението на момиче от Търново"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b2%d1%80%d0%b0%d1%87%d0%b0%d0%bd%d1%81%d0%ba%d0%be%d1%82%d0%be-%d1%81%d0%b5%d0%bb%d0%be-%d0%b2%d1%8a%d1%80%d0%b1%d0%b8%d1%86%d0%b0/", "text": "Врачанското село Върбица е без вода вече седмица. Причината е замърсен водоизточник заради снеготопенето, предаде  . Хората във Върбица се снабдяват с питейна вода от извори и с водоноски, но нямат за битови нужди, каза кметът на селото Христо Христов. “Този проблем не е отсега. Той е от много години. Сигнали много сме подавали, обаче засега резултат – никакъв. Където са помпите минава рекичка. При силни дъждове вече тя вдига нивото и залива и помпи, залива и резервоара, където е извора там с питейната вода. Ние имаме много природни извори. Вода има, но за миене, за къпане, хората не могат да си изперат дрехите. Ще плъзне епидемия. Животни има, гледат… Или да се направят подпорни стени от двете страни на реката – едното откъм помпената, едното – откъм водоема, за да може да се спре този приток на прииждащата вода. Най-желателно е да се откопае изворът, където е точно и да се види, ако има пропукване”, обясни кметът. Жителите на Върбица са насрочили протест в селото за вторник с искане да бъде решен проблемът с водата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Жителите на врачанското село Върбица вече седмица са без водоподаване"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bd%d0%b8%d0%bc%d0%ba%d0%b8-%d0%be%d1%82-%d0%bf%d1%80%d0%be%d1%82%d0%b5%d1%81%d1%82%d0%b0-%d0%bd%d0%b0-%d0%bd%d0%b0%d0%b4%d0%b7%d0%b8%d1%80%d0%b0%d1%82%d0%b5/", "text": "Днес, в 13:00 часа,   на надзирателите от затворите в цялата страна пред Министерството на правосъдието. Протестният митинг е под наслов “Европа и за нас” и основните исканията са 20% увеличение на заплатите, както и на броя на служителите в затворите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Вижте снимки от протеста на надзирателите в София днес"}
{"url": "https://trud.bg/%d1%81%d0%b5%d0%b4%d0%bc%d0%b0-%d0%bf%d0%be%d1%80%d0%b5%d0%b4%d0%bd%d0%b0-%d0%bf%d0%be%d0%b1%d0%b5%d0%b4%d0%b0-%d0%b7%d0%b0-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "Седма поредна победа записа шампионът “Лудогорец”. Тимът от Разград стигна до успех номер 20 този сезон в първенството при домакинството си на “Черно море”, което спечели с 3:1. Вандерсон откри след бомбен шут под гредата от близко разстояние в осмата минута. Четвърт час след началото Марселиньо удвои, подаде му Мисиджан. След половин час игра “Черно море” намали с гол красавец на Дани Кики. Бившият играч на “Локомотив” (Пловдив) финтира Натанаел и от малък ъгъл прати топката неспасяемо в мрежата на Хорхе Броун. Пет минути преди почивката обаче “Лудогорец” отново си върна преднината от два гола. Благой Макенджиев отрази шут на Клаудиу Кешерю, но Мисиджан с добавка не сбърка. И докато “Лудогорец” е в серия от победи, не такава е ситуацията в лагера на “Черно море”. Воденият от Илиан Илиев тим няма успех през 2018 година. “Моряците” имат три загуби и две ремита. Основният проблем на “Черно море” е защитата, след като тимът инкасира 11 гола в 5 срещи.", "date": "2018.03.10", "title": " Седма поредна победа за “Лудогорец”"}
{"url": "https://trud.bg/%d1%81%d0%b2%d0%bb%d0%b0%d1%87%d0%b8%d1%89%d0%b5-%d0%ba%d1%80%d0%b0%d0%b9-%d1%81%d0%bc%d0%be%d0%bb%d1%8f%d0%bd%d1%81%d0%ba%d0%be%d1%82%d0%be-%d1%81-%d1%82%d0%b8%d0%ba%d0%b0%d0%bb%d0%b5-%d0%b5-%d0%bd/", "text": "Кметове, представители на пътната агенция, ВиК и ЕВН, геолози, проектанти и служители на Горското стопанство направиха днес оглед на място на свлачището край Тикале, на главния път Смолян – Мадан. Наблюдение на терена е направено и от дрон, информира  . В огледа е участвал председателят на УС на Агенция „Пътна инфраструктура” – инж.Дончо Атанасов, областният управител Недялко Славов, директорът на ОПУ-Смолян инж. Костадинка Миланова, кметът на община Смолян Николай Мелемов и заместникът му инж. Мариана Цекова, съобщиха от Областната администрация в Смолян. Установено е, че състоянието на срутището е много тежко и обхваща много голяма територия, с което излиза далеч извън сервитута на главния път. Към момента на огледа най-горният свлачищен отсек е достигнал електропровод 110 KV. В свлачищното тяло попада електропровод 20 KV. Свлачището е активно с непрекъсната поява на нови пукнатини, чиито размери в момента са около 100 на 150 метра. Установено е наличие на стичащи се повърхностни води. Над свлачището преминава водопровод Ф400, който е препоръчително да се обследва. Инж. Атанасов каза, че още в понеделник от АПИ ще бъде проведено съвещание с всички водещи специалисти в тази област и ще бъдат взети конкретни мерки. Най-добрите екипи за обследване и проучване ще работят, за да не се допусне прекъсване на електрическата и ВиК комуникация до населените места. Ще бъде обсъден и вариант за изграждане на алтернативен път през Орешец – Влахово, тъй като геоложката структура на скалите при свлачището в района на Тикале показва, че има предпоставки проблемът да възниква периодично. В момента в сервитута на главния път от републиканската пътна мрежа няма свлачище с по-голям размер. Подчерта се, че свлачището е изключително опасно за разчистване поради наличието на множество големи надвиснали скални късове. Въпреки това ще бъде направен опит за разчистване и пускане на движението за аварийни случаи в едната пътна лента. Ще се създаде и организация за продължително наблюдение на свлачището поради голямата му активност. Усилията в най-краткосрочен план се насочват към спешно разчистване на пътя Рудозем – Смилян, за да бъде частично облекчен трафикът в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Свлачището край смолянското село Тикале е най-голямо върху главен път в страната"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%bd%d0%b0%d1%88-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82-%d0%b5-%d0%b7%d0%b0%d0%bf%d0%b0%d0%b7%d0%b2%d0%b0%d0%bd%d0%b5%d1%82/", "text": "Приоритет за България е кохезионната политика на ЕС да се запази и българските евродепутати трябва да защитават обща позиция по тази тема. Това заяви във Варна евродепутатът от ГЕРБ/ЕНП Емил Радев. “Вярвам, че в сътрудничество и с другите държави от Източна Европа ще успеем да защитим българската позиция за запазване на кохезионната политика на ЕС”, добави той. По думите му въпреки опитите на опозицията у нас да дестабилизира държавата чрез скандали оценките за българското европредседателство са отлични. Една от насочените към най-младите инициативи бе първата по рода си ученическа симулация на работата на Европейския съвет под патронажа на евродепутата.  В нея участваха 28 варненски ученици от 9 училища, избрани след конкурс за есе, посветено на Бялата книга за бъдещето на Европа. Гимназистите влязоха в ролята на правителствените ръководители на страните-членки на ЕС, като подборът бе направен въз основа на мотивационни писма. Като български премиер се представи 17-годишната ученичка от Математическата гимназия Маргарита Петухова от Русия, която от 3 г. живее във Варна. “Симулацията е възможност учениците лично да се убедят, че не е лесно да защитаваш националните интереси и същевременно да работиш ефективно в екип, така че взетите решения да са полезни за всички европейски граждани”, коментира Емил Радев. Според него подобни формати са полезни и за политиците, тъй като младите хора имат добри идеи, по-модерно и разчупено мислене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Емил Радев: Наш приоритет е запазването на кохезионната политика на ЕС\t\t\t"}
{"url": "https://trud.bg/%d0%bf%d1%80%d0%be%d1%84%d0%b5%d1%81%d0%be%d1%80-%d1%82%d0%b5%d1%80%d0%b7%d0%b8%d0%b5%d0%b2-%d0%b8-%d1%87%d1%83%d0%b4%d0%b5%d1%81%d0%b0%d1%82%d0%b0-%d0%b2-%d0%bd%d0%b0%d1%83%d0%ba%d0%b0%d1%82%d0%b0/", "text": "За проф. Венелин Терзиев най-отговорно може да се каже, че е чудото в българската наука. Той е Почетен професор на Националния военен университет /НВУ/ “Васил Левски” и е единственият българин с три докторски дисертации. Начетеният българин е възпитаник на висшия химикотехнологичен институт, а по-късно и на Университет “Асен Златаров” в Бургас. “След казармата обучението по органична химия бе доста тежко, а и не винаги приятно. Успях обаче да мобилизирам силите си и за 6 години завърших двата пълни курса по технология на полимерите като инженерен профил и Педагогическия профил по химия. Любовта обаче го отвела в малкото русенско градче Ветово, където започнал работа в местната служба по заетост. 11 месеца по-късно спечелил и първия си конкурс и оглавил ведомството. Събитията се развили по-бързо, отколкото очаквал и се оказал ръководител на цялата Национална служба по заетостта в София. “В този динамичен период на преход в България неофициално безработните бяха повече от тези, които работят. Озовах се сам в голям кабинет, с две секретарки на “Дондуков” 3 в столицата. Чакаха ме хиляди преписки, забавено преструктуриране на съответния ресор, предстоящо съкращение на повече от 800 човека”, спомня си той. Точно тогава се ражда дъщеричката му Мирослава. Радостната вест го споходила точно по време на телевизионно предаване, в което таткото бил главен участник на ринга. Довършил с усилия предаването и хукнал да види рожбата си в болница “Лозенец”. “В този ден се ражда само едно момиченце, така че няма как да има грешка. Раждането на Мира възпрепятства да тръгна за конгрес в Мароко, но години по-късно цялото семейство пък бяхме на почивка в Казабланка”, разказва с вълнение проф. Терзиев. Две години след това административната му кариера приключва с поредната смяна на правителството и нахъсеният и опитен експерт се оказва без работа. Двама кметове на общини му се обадили с предложение за работа като техен заместник. “Умората и многобройните публични ангажименти ме накараха да отхвърля тези предложения, като почти цял месец бях като в летаргия – спях и не излизах от дома. Завърнах се от столицата в Русе, премислих всичко и се почувствах свободен. Не след дълго започнах работа като административен директор в едно от големите търговски дружества в крайдунавския град, а отново три месеца след това бях негов изпълнителен директор”, разкрива проф. Терзиев. Това обаче не му било достатъчно в професионален план и амбициозният мъж записва докторантура в Икономическия университет във Варна. Според неговия научен ръководител проф. д.ик.н. Димитър Канев от Висшето военноморско училище “Никола Й. Вапцаров” във Варна, представеният труд е научна разработка за “голям” докторат. Това малко пророчество през следващите години се сбъдва и то много бързо. Така Венелин Терзиев става доктор на науките в три направления – национална сигурност, икономика и социални дейности. Защитава три докторски дисертации- в НВУ “Васил Левски” във Велико Търново, в Стопанската академия “Димитър А. Ценов” в Свищов и в Бургаския свободен университет. Автор е на повече от 900 научни публикации в престижни чужди издания. И като че ли напук на нашата народопсихология да не се радваме на успехите на другите, Руската академия по естествознание в Москва го избира за член-кореспондент и в течение на две години го удостоява с девет от най-високите си отличия, като го прави и Доктор хонорис кауза. Днес Венелин Терзиев е редовен професор в Русенския университет “Ангел Кънчев” и Националния военен университет “Васил Левски”. Навръх 24 май миналата година получава престижната награда на министъра на отбраната за принос в развитието на военнообразователната система, а на празника на университета е избран за Почетен професор. “Сериозната наука в България е като хоби, в противен случай не би се случила въобще”, казва с усмивка той днес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Професор Терзиев и чудесата в науката\t\t\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%bf%d1%8a%d1%80%d0%b2%d0%b0%d0%bd%d0%be%d0%b2-%d0%bd%d0%b8%d0%b2%d0%be%d1%82%d0%be-%d0%bd%d0%b0-%d1%8f%d0%b7%d0%be%d0%b2%d0%b8%d1%80-%d1%80%d0%be/", "text": "В момента вследствие на работата на екипите на пожарна безопасност нивото на язовир „Рогозен 1“ драстично е намаляло. Това каза пред журналисти в Хайредин зам.-министърът на енергетиката Красимир Първанов. „Обсъдихме, че е необходимо да направим спешно оглед на повредените съоръжения и да вземем решение какво ще се предприеме още в първите дни“, каза Първанов. Той добави, че всичко, което се прави, цели хората в региона да бъдат спокойни за живота и здравето си и за своите домове. „В момента вследствие на работата на екипите на пожарна безопасност нивото на язовира драстично е намаляло. Мерките, които предприехме тук на място, са монтаж на съоръжения, т. нар. сифони, които ще изпомпват допълнително водата от язовира през язовирната стена, с което ще се увеличи дебитът, който ще се изпомпва през този изпускател и основните съоръжения“, обясни зам.-министърът. По думите му втората стъпка ще бъде още в началото на следващата седмица да започне възстановяване на разрушения преливник с тежка механизация. „Това означава, че с едра скална маса ще се направи така, че водата да не прави тези приливи, които в момента виждате, с единствената цел да може да се успокоява и да не се получават тези разрушения“, добави Първанов. „Трета стъпка е да се почисти дъното след язовирната стена, за да може да прави свободно отвеждане на водата през основния изпускател и допълнителните съоръжения. В по-дългосрочен план има работен проект, на кмета са осигурени необходимите средства, така че той ще трябва да проведе необходимите обществени поръчки и да изпълнява този работен проект“, каза още зам.-министър Красимир Първанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Красимир Първанов: Нивото на язовир “Рогозен-1” драстично е намаляло"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d1%86%d0%b5%d1%80%d0%b5%d0%bc%d0%be%d0%bd%d0%b8%d1%8f%d1%82%d0%b0-%d0%bf%d0%be-%d0%bf%d0%be%d0%b2%d0%be%d0%b4-75-%d0%b3%d0%be%d0%b4%d0%b8%d1%88/", "text": "Премиерът Бойко Борисов присъства на церемония в Централната софийска синагога по повод 75-годишнината от уникалния акт на спасение на българските евреи по време на Втората световна война. На събитието присъстваха официални лица от България и Държавата Израел, както и представители на ръководствата на световни еврейски организации, сред които Роналд Лаудер, президент на Световния еврейски конгрес, Роберт Сингер, изпълнителен вицепрезидент на Световния еврейски конгрес и д-р Александър Оскар, председател на Организацията на евреите в България “Шалом”. За да отбележат 75-та годишнина от спасяването на българските евреи, специално в страната ни пристигна и г-н Ейтан Броши, член на израелския парламент и председател на групата за приятелство между България и Държавата Израел, както и председателите на българските организации в Държавата Израел и равините на всички балкански еврейски общности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Борисов на церемонията по повод 75-годишнината спасяването на българските евреи (СНИМКИ и ВИДЕО)"}
{"url": "https://trud.bg/%d0%b1%d0%b0%d1%80-%d0%bf%d1%80%d0%b8%d0%b5%d0%bc%d0%b0-%d0%b4%d0%b0%d0%bc%d1%81%d0%ba%d0%b8-%d1%82%d0%b0%d0%bc%d0%bf%d0%be%d0%bd%d0%b8-%d0%b7%d0%b0-%d0%b7%d0%b0%d0%bf%d0%bb%d0%b0%d1%89%d0%b0%d0%bd/", "text": "Заведение в шотландския град Глазгоу организира брънч, по време на който могат да бъдат поръчвани коктейли “Блъди Мери” срещу дамски тампони, пише в. “Метро”. Инициативата е кръстена “Блъди Биг Брънч” и е тематично свързана с женския цикъл. Клиентите могат да получат водка с доматен сок срещу кутия дамски тампони или превръзки. Инициативата се организира в клуб “The Wee Guy’s”. Събраните хигиенни продукти ще бъдат дарени на дами, които нямат достатъчно средства, за да си ги закупят. Автор на инициативата е Лий Бийти. Когато веднъж пазарувал в супермаркета, той останал удивен от това колко зорко се следят с камери и специална звукова сигнализация дамските тампони. Оказало се, че те са сред най-крадените стоки, тъй като много жени не могат да си ги позволят. Лий Бийти още повече се смутил, когато се запознал с проучване, според което една от всеки пет британки прибягва до “алтернативни превръзки” (чорапи, тоалетна хартия, вестници и др.), когато е в месечен цикъл. Поради тази причина той решил да проведе своята “тампонна инициатива” и да дари събраните хигиенни средства на нуждаещи се жени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Бар приема дамски тампони за заплащането на коктейли “Блъди Мери”"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d0%b0-%d1%81%d0%b5-%d0%b3%d0%be%d1%82%d0%b2%d0%b8%d0%bc-%d0%b7%d0%b0-%d0%b1%d0%b5%d0%b4%d1%81%d1%82%d0%b2%d0%b8%d1%8f-%d0%b2-%d1%85%d1%83%d0%b1%d0%b0/", "text": "На  , свикано от министър-председателя Бойко Борисов, министрите обсъдиха мерки за гарантиране на сигурността на населението във връзка с рисковете, създадени от препълването на язовири. Публикуваме изказването на премиера Бойко Борисов в началото на извънредното заседание на МС без редакторска намеса: Бойко Борисов: Колеги, понеже времето днес е хубаво, а когато се готвим за бедствия е хубаво да се прави в хубаво време, а не когато е настъпило бедствието. Месеци наред чувам – независимо от мерки, мерки, мерки, пари, мерки, и едно безкрайно администриране между държава, общини, агенции, структури, и това, което най ме вбесява е, че само чувам как нещо не може да стане: „Трябвало специално постановление; но такова постановление не можело, защото влизало в разрез с обществените поръчки; обществените поръчки трябвало да отидат през екологията до еди къде си; кметът кандидатствал – първо били 70 хиляди лева, после станали 700 хиляди лева, после станали милион и 700 хиляди лева“. Лавинообразно нарастват цени, суми и всичко останало. Поотделно съм правил сигурно стотици срещи – от вчера с хидроинженерите, момчетата от Враца, които се занимават с тази работа. Едната страна бракониери я взривявали, после – възстановявали. Другата аварийно правена, преливник не работел. Какво толкова е сложното на този преливник, какво толкова сложно има на тези съоръжения, това са едни кранове и те се поддържат в изправност?! Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки – още години ще минат – ще дойдат, ще ги обжалват и до тогава страховете на хората стоят. И това го правим години наред! Дали да не направим – Емил Караниколов предлага отделна компания, аварийна, само с това да се занимава. Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават. Снощи, когато си говорех с кмета, той ми казва: „Нито за риба го ползваме този язовир, нито за електроенергия, нито за напояване“. Само че, това отговаря на въпроса: „Като не са нужни, защо не ги източите и няма да има язовир и няма да има проблем“. Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост. Днес искам… пак му казах на кмета вчера, че най-малкият проблем в случая са парите. Въпросът е как незабавно да го направим. Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта има дадат информация за предаварийна ситуация. Веднага започват да се плашат – вече един път, два пъти, три пъти ставаха наводнения. И задават въпроса „Какво правите?“. А ние правим много, а резултат – много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми. Този въпрос искам да го решим днес и да отидат да го направят. Не може да ни стои това през две-три години, едно и също си говорим. Не може! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Борисов: Да се готвим за бедствия в хубаво време, а не като настъпят"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b2%d0%b8%d1%82%d0%be%d1%88%d0%b0-%d0%bf%d1%80%d0%be%d1%82/", "text": "Жителите на столичния кв. „Витоша” излязоха на протест, предизвикан от кошмарната инфраструктура. Прах, строителен шум, разбити или липсващи и тъмни улици и тротоари и непрестанни задръствания заради единствените два изхода от квартала – такова е всекидневието на жителите му. Живеещите в кв. „Витоша” настояват за цялостен план за развитието на квартала. Те заплашват, че няма да плащат данъците си заради инфраструктурните проблеми на квартала, които само се задълбочават. В 12 ч. протестиращите блокираха бул. „Сименовоско шосе”, съобщи  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.10", "title": " Жителите на столичния „Витоша” протестираха срещу лошата инфраструктура на квартала"}
