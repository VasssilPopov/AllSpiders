{"url": "https://trud.bg/%d0%bc%d0%b0%d0%b4%d1%83%d1%80%d0%be-%d0%b3%d0%be%d1%82%d0%be%d0%b2-%d0%b7%d0%b0-%d0%b4%d0%b8%d0%b0%d0%bb%d0%be%d0%b3-%d1%81-%d0%be%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0/", "text": "Президентът Николас Мадуро е готов да води диалог с опозицията, това заяви министърът на външните работи на Венецуела Хорхе Ареаса, предаде ТАСС. „Президентът Мадуро е готов да говори с венецуелската опозиция по всяко време“, каза Ареаса.  Същевременно самопровъзгласилият се за временно изпълняващ длъжността президент на Венецуела Хуан Гуайдо каза, че опозицията води „задкулисни разговори“ с армията, предаде ДПА. Едно политическо решение от командването на армията при спазване на конституцията ще свали настоящия президент Мадуро, каза Гуайдо в интервю за колумбийския в. „Тиемпо“. На въпрос дали военните ще се съгласят с подобно нещо, Гуайдо отговори: „Да, вярвам в това. И ние работим, за да улесним този път“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Мадуро готов за диалог с опозицията"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%be%d1%82%d0%ba%d1%80%d0%b8%d0%b2%d0%b0-%d0%be%d1%84%d0%b8%d1%81-%d0%b2-%d1%81%d0%be%d1%84%d0%b8%d1%8f/", "text": "Фейсбук открива офис в София. Служителите в него ще се занимават с преглед на различно съдържание, което може да е в противоречие с правилата на социалната мрежа. Новият офис ще заработи до седмици, а догодина в него се планира да работят около 150 човека. Те ще преглежда случаите на докладвани публикации на турски, руски и казахски език, затова се търсят хора, които владеят тези езици. В момента протича обучението на първите кадри. Съдържанието на български в момента се модерира предимно от центъра за разглеждане на съдържание в Дъблин, Ирландия, но от компанията не изключват в бъдеще софийският център да поеме модерацията и на българското съдържание. Новият център ще бъде създаден съвместно с компанията за аутсорсинг TЕLUS International. Фейсбук вече обяви, че разширява мрежата си в Европа, в което влизат нови центрове в Барселона и Латвия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.28", "title": " Фейсбук открива офис в София\t\t\t"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%b8%d0%b2%d0%b0%d0%bd%d0%be%d0%b2-%d0%bd%d0%b5-%d0%b5-%d0%b7%d0%bd%d0%b0%d0%b5%d0%bb-%d0%ba%d0%b0%d0%ba%d0%b2%d0%be-%d0%bf%d0%be%d0%b4%d0%bf%d0%b8%d1%81%d0%b2/", "text": "Щетата за бюджета била 300 млн. лв. Бившият правосъден министър Христо Иванов даде показания по делото срещу колегата си от кабинета “Борисов” 2 и бивш здравен министър Петър Москов. Христо Иванов се яви в спецсъда като свидетел, защото, заедно с останалите министри от кабинета, е одобрил и разписал решението на МС за доставка на ваксините от Турция. От думите му обаче стана ясно, че не е знаел детайли за ваксините и е подписал документите на доверие. Пред съда Иванов зави, че през 2015 г. е сложена на детето му от същата ваксина, след като се допитал и до педиатър. Той добави, че правителството е знаело за проблема с недостига на ваксини и се е търсело решение, за да не се наруши графикът на имунизациите. Бившият здравен министър Москов, заместника му Адам Персенски и още трима души са подсъдими за бартера с Турция и доставката на ваксините “Пентаксим”, “Еувакс Б” и “Тетадиф” през 2015 г. Според обвинението бюджетът бил ощетен с над 300 млн. лв., а турските ваксини не били разрешени за употреба у нас. “Делото няма нищо общо с качеството и вида на ваксините. Те са същите, които винаги са правени на българските деца, а оттам нататък обвинението срещу мен, дали правилно съм внесъл ДДС от бюджета на министерството в републиканския бюджет, това е нещо, което съдът ще прецени”, коментира след края на заседанието Петър Москов. Предстои по делото да бъде призован като свидетел и премиерът Бойко Борисов, но не се знае дали това ще стане на следващата дата в средата на февруари.", "date": "2019.01.28", "title": " Христо Иванов не е знаел какво подписва"}
{"url": "https://trud.bg/%d0%b2%d0%bc%d1%80%d0%be-%d0%b4%d0%bf%d0%bc%d0%bd%d0%b5-%d0%bf%d0%be%d0%b8%d1%81%d0%ba%d0%b0-%d1%80%d0%b0%d0%b7%d0%bf%d1%83%d1%81%d0%ba%d0%b0%d0%bd%d0%b5-%d0%bd%d0%b0-%d0%bf%d0%b0%d1%80%d0%bb%d0%b0/", "text": "Парламентарната група на ВМРО-ДПМНЕ поиска парламента да се разпусне и да се насрочат предсрочни парламентарни избори заедно с президентските избори, съобщават македонски медии. Опозицията настоява Зоран Заев да се оттегли от поста министър-председател и да се сформира служебно правителство възможно най-скоро, за да бъдат спазени, предвидените в конституцията срокове. Като аргументи се посочват щетите, които, според опозиционните депутати, СДСМ е нанесъл по отношение на националните интереси на Македония , както и политическото разделение в обществото. От СДСМ заявиха, че няма да подкрепят инициативата на ВМРО-ДПМНЕ. Съгласно процедурния правилник на парламента председателят му в тридневен срок от получаването на искането е длъжен да го представи пред народните представители. След това тече срок от 15 дни, след които е задължен по закон да внесе предложението в дневния ред на парламента.", "date": "2019.01.28", "title": " ВМРО-ДПМНЕ поиска разпускане на парламента в Скопие"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0-%d0%b2%d1%81%d1%81-%d0%b8-%d0%bc%d0%b5%d0%b4%d0%b8%d0%b8-%d0%be%d0%b1%d1%81%d1%8a%d0%b4%d0%b8%d1%85%d0%b0/", "text": "Подобряване на комуникацията с медиите, повишаване публичността и информираността на гражданите за постановявани актове от органите на съдебната власт бе тема на работна среща, в която участваха членове на Висшия съдебен съвет и редактори на национални печатни медии, съобщават от ВСС. Срещата се проведе в сградата на Висшия съдебен съвет и бе организирана по искане на главните редактори на в. „Монитор“, в. Телеграф“, в. „24 часа“, в. „Труд“ и в. „Стандарт“. От страна на Съвета участваха г-н Боян Магдалинчев – представляващ Висшия съдебен съвет, г-жа Цветинка Пашкунова – говорител на Съдийската колегия, г-жа Даниела Машева – говорител на Прокурорската колегия, г-н Георги Чолаков – председател на Върховен административен съд, г-н Сотир Цацаров – главен прокурор на Република България, главния секретар на ВСС г-жа Силвия Илиева и г-н Драгомир Желязков – началник на кабинета председателя на Върховния административен съд. Медиите бяха представени от г-жа Любомира Будакова, главен редактор на вестник и информационна агенция „Монитор“, г-н Васил Захариев, главен редактор на вестник „Телеграф“, г-н Борислав Зюмбюлев, главен редактор на вестник „24 часа“,  г-жа Екатерина Николова, зам.-главен редактор на вестник „Стандарт“ и г-жа Наталия Финашкова-Радославова – зам.-главен редактор на вестник и информационна агенция „Монитор“. В духа на конструктивен диалог бяха коментирани възможностите на Висшия съдебен съвет за постигане на по-голяма публичност и достъпност в мотивите на постановяваните актове, като насърчи съдиите да ги поясняват в съдебна зала, както и устно или писмено пред представители на медиите. Обсъдени бяха предложенията за определяне на съдии-говорители, които при необходимост да разясняват мотивите по постановени актове, съдебни процедури и процесуални действия, с оглед повишаване информираността на обществото, а от там и доверието към съдебната власт. Представени бяха предприетите от ВСС мерки и действия за подобряване на информационната политика и проактивния подход на комуникацията с медиите. Участниците в срещата се обединиха около идеите за съвместни срещи с участието на административни ръководители и максимално широк кръг от ресорни журналисти по въпросите, касаещи информираността на обществеността за работата на органите на съдебната власт, както и за съвместни обучения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Представители на ВСС и медии обсъдиха възможностите за по-голяма публичност и достъпност в мотивите на постановяваните актове"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b5%d0%b7%d0%b8%d0%ba-%d0%b7%d0%b2%d1%83%d1%87%d0%b8-%d0%bf%d0%be-%d0%b0%d0%bb%d0%b1%d0%b0%d0%bd%d1%81%d0%ba%d0%b0%d1%82%d0%b0-%d0%bd%d0%b0/", "text": "Днес от 17:30 за първи път, по Албанската национална телевизия, ще бъдат излъчени новини на български език. В началото на 2017 година Европейската комисия излезе със становище, в което поиска от Албания да признае етническата принадлежност на живущите в Преспа, Голо бърдо и Гора българи. По непотвърдена информация българското малцинство в тези райони достига до 50 000 души. Вестник „Труд“ още от 90-те години на ХХв. направи няколко журналистически експедиции до български села в Албания, Гърция и Косово. През 1995г. Максим Караджов и Цветан Томчев направиха изложбата „При Самуиловите българи в Албания“ в СУ“Св.Климент Охридски“, която впечатли едни от най-изявените ни историци, а проф. Николай Генчев участва в следващо пътуване до Мала Преспа през 1997 година, за да участва при дарение на икона за църквата в с. Върбник, Албания. Колегите Караджов и Томчев потвърдиха сведенията на източниците, че мощите на Св. Горазд и Св. Ангеларий наистина се намират в църквата „Успение Богородично“ в Берат, но поради дългата изолация на Албания не беше възможно да се пътува и изучава тази страна. Учените проф. Василка Тъпкова-Заимова, проф. Божидар Димитров и проф. Пламен Павлов оцениха работата на журналистите от „Труд“ и дадоха допълнителни сведения за българския период на запад от днешната ни граница на страниците на вестника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.28", "title": " Български език звучи по албанската национална телевизия"}
{"url": "https://trud.bg/%d1%81%d0%b0%d0%bd%d0%b8%d1%80%d0%b0%d1%82-%d0%b1%d0%bb%d0%be%d0%ba%d0%be%d0%b2%d0%b5-%d0%b2-19-%d0%bc%d0%b0%d0%bb%d0%ba%d0%b8-%d0%be%d0%b1%d1%89%d0%b8%d0%bd%d0%b8/", "text": "Частни блокове и обществени сгради ще бъдат санирани с пари по Оперативна програма “Региони в растеж” 2014-2020 г. За целта Министерството на регионалното развитие и благоустройството отпуска близо 33 милиона лева за 32 проекта на 19 малки общини. Проектите са одобрени по процедура “Енергийна ефективност в периферните райони-2” по приоритетна ос 2 на европейската програма. В рамките на процедурата бяха подадени общо 52 проектни предложения, които бяха селектирани след оценка за административно съответствие и допустимост и на техническа и финансова оценка, уточниха от МРРБ . Предстои сключване на договори за безвъзмездна финансова помощ с кандидатите, чиито проектни предложения са предложени за финансиране. Одобрени са проекти на общините Троян, Златоград, Малко Търново, Крумовград, Белоградчик, Девин, Поморие, Разлог, Свиленград, Нови пазар, Ботевград, Севлиево, Мездра, Елхово, Генерал Тошево, Пещера, Карнобат, Попово и Берковица. Проектите включват дейности по подобряване на енергийната ефективност на многофамилни жилища, сгради от общинската и държавната администрация, общинската образователна, социална и културна инфраструктура. Процедурата “Енергийна ефективност в периферните райони-2” е продължение на първата мярка за енергийна ефективност в периферни райони, по която са сключени 170 договора на обща стойност над 167 млн. лв. Решенията за предоставяне на безвъзмездна финансова помощ и за отказ от предоставяне на безвъзмездна финансова помощ в са публикувани в сайта на МРРБ.  ", "date": "2019.01.28", "title": " Санират блокове в 19 малки общини\t\t\t"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be%d1%82%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d1%81%d0%bc%d0%be-2/", "text": "Днес в 17.00 часа, кметът Николай Мелемов отмени бедственото положение за община Смолян с изключение на с. Мугла. Той разпореди да се възложат неотложни аварийно-възстановителни дейности за възстановяване проходимостта на улиците и пътищата на Смолян, съобщават от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Отмениха бедственото положение в Смолянско\t\t\t"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d0%b2%d0%b4%d0%b8%d0%b3%d0%b0-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0/", "text": "Министерският съвет одобри днес увеличение на минималната заплата в Гърция. Увеличението е от порядъка на 11%, което означава, че от 1 февруари 2019 г. месечната минимална работна заплата ще бъде 650 евро, вместо настоящите 586.08 евро. Решението за увеличение надхвърли всички прогнози. Ръководителите на институции призоваха за рационално увеличение (близо до 5%), а експерти предвиждаха таван от 10%, докато правителството изненада с 11%. Същевременно беше одобрено премахването на минималната работна заплата за младите хора до 25-годишна възраст. Постепенно се увеличава и 24 бонуса. Между тях са помощ за брак в размер на 10% от основната заплата, обезщетение за майчинство: еквивалентно на минималната работна заплата, сега е 586.08 евро бруто. Неплатена заплата поради неплатежоспособност на работодателя: Изплащат се до 3 заплати, определени от колективните трудови договори и други.  ", "date": "2019.01.28", "title": " Минималната заплата в Гърция става 650 евро\t\t\t"}
{"url": "https://trud.bg/%d0%b6%d0%b8%d0%bb%d0%b8%d1%89%d0%bd%d0%b8%d1%82%d0%b5-%d0%b7%d0%b0%d0%b5%d0%bc%d0%b8-%d1%81%d0%b0-%d1%80%d0%b5%d0%ba%d0%be%d1%80%d0%b4%d0%bd%d0%be-%d0%b5%d0%b2%d1%82%d0%b8%d0%bd%d0%b8/", "text": "Жилищните кредити са рекордно евтини. През декември годишният процент на разходите (ГПР), който освен лихвите включва и всички такси и комисионни, по левовите жилищни заеми наваля до 3,57%, при 3,59% през ноември и 4,02% през същия месец на предходната година. ГПР по жилищните заеми в евро вече също е под 4% като през декември е 3,94%, сочат данните на БНБ. Потребителските заеми в левове обаче през декември са поскъпнали като ГПР нараства до 11,39%, при 10,78% през ноември. При заемите на бизнеса няма ясно изразена тенденция накъде се движат лихвите през декември. При малките фирмени кредити в размер до 1 млн. евро, ако са договорени в левове лихвите намаляват (до 3,72%), а ако са в евро нарастват (до 2,96%). При бизнес кредитите за над 1 млн. евро ситуацията е точно обратната – тези в левове поскъпват до (3,31%), а тези в евро поевтиняват (до 2,91%).", "date": "2019.01.28", "title": " Жилищните заеми са рекордно евтини"}
{"url": "https://trud.bg/%d1%86%d1%81%d0%ba%d0%b0-%d1%81%d1%80%d0%b0%d0%b7%d0%b8-%d0%bf%d1%8a%d1%80%d0%b2%d0%b8%d1%8f-%d0%bd%d0%b0-%d1%87%d0%b5%d1%85%d0%b8%d1%8f/", "text": "ЦСКА взе престижна победа с 2:1 в четвъртата си контрола на испанска земя. „Червените“ сразиха чешкия шампион „Виктория“ (Пилзен), където от този сезон играе бившият халф на „Левски“ Роман Прохазка. През есента чехите направиха фурор в групите на Шампионската лига, където завършиха трети в конкуренцията на „Реал“, „Рома“ и ЦСКА (Москва). Сега им предстои дуел с „Динамо“ (Загреб) в 1/16-финал в Лига Европа. „ Виктория“ поведе с гол на французина Жан-Давид Беогел от дузпа в 36-ата минута. В края на първото полувреме бразилецът Евандро от ЦСКА бе спънат в наказателното поле и Едвин Джеси изравни от бялата точка. А 10 минути преди края завърналият се след половингодишно лечение на контузия Енрике Рафаел матира „Виктория“ с удар от ъгъла на наказателното поле. Централният нападател Мауридес се завърна в игра за ЦСКА, след като трансферът му в „Рапид“ (Виена) пропадна. Бразилецът пропусна победата в миналата контрола с 1:0 над китайския „Шанхай Шенхуа“. Футболист №1 на България Кирил Десподов не бе включен в групата от треньора Нестор Ел Маестро. Крилото очаква всеки момент многомилионен трансфер – най-вероятно в посока английската Висша лига. Жеферсон пък излезе принудително заради контузия през първото полувреме.", "date": "2019.01.28", "title": " ЦСКА срази първия на Чехия"}
{"url": "https://trud.bg/%d0%bf%d0%bb%d0%b0%d1%89%d0%b0%d0%bc%d0%b5-%d1%81-%d0%b5%d0%b2%d1%80%d0%be-%d1%83-%d0%bd%d0%b0%d1%81-%d0%be%d1%82-%d1%8f%d0%bd%d1%83%d0%b0%d1%80%d0%b8-2022-%d0%b3-%d0%be%d0%b1%d0%b7%d0%be%d1%80/", "text": "Резултатите от стрес тестовете на банките ясни през юни Най-краткият срок за замяна на българския лев с евро е януари 2022 г., каза финансовият министър Владислав Горанов по време на дискусия за пътя на България към еврото. Според него това е съвсем реален срок за въвеждане на валутата. Страната трябва да престои поне две години в чакалнята за еврозоната. След това трябва да се направи оценка дали сме изпълнили всички изисквания и да се гласуват необходимите промени. “Но ако получим по-слаба подкрепа от страните в еврозоната за приемането на еврото в България, ще обмислим дали да предприемем тази стъпка”, каза финансист №1. По думите му страната ни е спазила изискванията на Европейската централна банка и очакваме през юни 2019 г. резултатите от стрес тестовете на банките. Горанов няма притеснения в тази област и очаква добри резултати. Зам.-председателят на Европейската комисия Валдис Домбровскис, който отговаря за въпросите на еврото и социалния диалог, е на официално двудневно посещение у нас. По време на дискусията той коментира, че се очаква България да се включи в банковия съюз на ЕС, но за целта е нужно да се направят реформи в мерките срещу изпирането на пари и в още няколко други сектора. Но по думите му вече има позитивни стъпки и в тази посока. “България ще има повече ползи, ако приеме еврото, отколкото загуби”, каза Домбровскис. Според него плюсовете за България от единната валута ще са по-ниски лихви, отпадането на разходите за обмяна на лев с евро, многото ползи за бизнеса и туризма и най-вече привличане на чужди инвестиции. “Присъединяването към еврозоната може да помогне за икономическото развитие на страната. Но за увеличаване на доходите са нужни и политики в тази насока”, заяви той в отговор на въпрос дали доходите ни ще се увеличат след приемане на единната валута. “Еврото се утвърди успешно като втората най-ползвана валута в света за своята 20 годишнина”, каза Горанов и уточни, че опитът на другите държави със смяната на валутата им с евро показва, че ако има инфлация, то тя е свързана повече с ръста на доходите, а не заради самата смяна на валутата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.28", "title": " Плащаме с евро у нас от януари 2022 г. (обзор)\t\t\t"}
{"url": "https://trud.bg/%d0%b3%d0%b0%d1%80%d0%b0%d0%b6%d0%b8%d1%82%d0%b5-%d0%b2-%d1%81%d0%be%d1%84%d0%b8%d1%8f-%d0%be%d1%82-5-000-%d0%b4%d0%be-25-000-%d0%b5%d0%b2%d1%80%d0%be/", "text": "Има голямо търсене заради ограничените места за паркиране Най-много са сделките в „Манастирски ливади” Притежаването на гараж в някои квартали на София може да донесе сериозни доходи на собственика му. Повечето инвеститори следят внимателно пазара на жилищата, но дефицитът на места за паркиране в определени райони на столицата прави гаражите все по-атрактивни. Средната цена на гаражите през 2018 г. възлиза на 660 евро/кв.м., а средната им големина е 22 квадрата, сочат данни на агенция за недвижими имоти. Така излиза, че купувачите в София дават средно по около 14 500 евро, за да имат къде да паркират колата си. Цените на гаражите обаче се движат в много широки граници, дори когато става дума за сделки в един и същи столичен квартал. Така например най-евтината продажба на агенцията за последните две години за такъв обект в квартал „Младост“ е на стойност 5500 евро, а най-скъпата е за почти четири по-голяма сума – 20 хил. евро. Според данните на компанията цените най-често се движат между 10 хил. и 20 хил. евро, като сделки под и над тях са по-скоро рядкост. Но гараж в един от най-престижните столични райони „Изгрев“ е продаден от агенцията за 25 800 евро, колкото струва двустаен апартамент в Перник. За разлика от цените на жилищата, при гаражите новото строителство е по-евтино от старото. „Гаражите в новите кооперации са значително по-евтини от някои от старите панелни блокове, тъй като съотношението между броя на жилищата и гаражните клетки е много по-различено“, посочват от агенцията. От там допълват, че в момента действащите правила задължават инвеститорите да предвидят 10% повече паркоместа спрямо броя на жилищата. В редица квартали обаче новото строителство е силно ограничено, което води до нарастване на цените на съществуващите гаражи в старите кооперации. „Зоните за платено паркиране в централните части на града провокират засиления интерес на купувачите. В тези райони обаче предлагането е още по-ограничено. Дори клиентите да са склонни да платят повече, това не гарантира, че ще се сдобият с желания имот“, коментират от компанията. През 2018 година най-много сделки с гаражи/паркоместа са сключени в столичния квартал „Манастирски ливади” като много покупки има и в „Кръстова вада”, показват данните на агенцията. Една от причините за това е именно по-голямото предлагане заради новото строителство в тези райони и съответно по-балансираните цени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Гаражите в София от 5 000 до 25 000 евро\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%be%d1%82%d0%ba%d1%83%d0%bf%d0%b8-%d0%bf%d0%be%d1%80%d1%82%d1%80%d0%b5%d1%82-%d0%b8/", "text": "Българската държава, чрез министъра на културата, откупи портрет и ценни предмети, принадлежали на княз Александър I Батенберг, на търг, организиран от аукционна къща в австрийската столица Виена, съобщават от културното ни министерство. „Беше страхотна емоция. Всички сме в голяма еуфория. Огромна благодарност към премиера Бойко Борисов и министър Горанов“, коментира след приключването на наддаването министър Боил Банов, на което той присъства лично. Министърът отбеляза, че на тях дължи и тактиката да не се оповестява участието на държавата в търга предварително. „Беше важно да придобием тези ценности за българската държавност, но беше важно това да се случи и на разумна цена“, обясни той. Предметите са най-известният оригинален портрет на Княза с царски инсигнии от художника Карл Дилиц и три подноса, дарени от жителите на Русе, Ловеч и Берковица по повод началните години на неговото управление. През 2019 г. се навършват 140 години от избирането на Александър Батенберг от Великото Народно събрание за княз на България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.28", "title": " Българската държава откупи портрет и ценни предмети, принадлежащи на княз Александър I Батенберг"}
{"url": "https://trud.bg/%d1%82%d0%b5%d1%87-%d0%bd%d0%b0-%d0%b3%d0%b0%d0%b7-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%ba%d0%b0%d0%b7%d0%b0%d0%bd%d0%bb%d1%8a%d0%ba/", "text": "Теч на газ блокира центъра на Казанлък. До този момент все още не е открит източникът на теча, заради който органите на реда блокираха движението на ул.“Освобождение“ в Казанлък, предава  Сигналът за силен мирис на газ е бил подаден от мъж, живеещ в района, малко след 14:30 часа на телефон 112. Вероятната причина за изтичането е пробив в системата на новоприсъединен обект, поясни Тодор Тодоров, ръководител на офиса на „Ситигаз“. Търсенето на пробива в системата продължава от екипа на „Ситигаз“, фирмата, която газифицира обектите в града. Газта е спряна, концентрацията във въздуха е снижена, уточни Тодоров. Хората обаче са силно притеснени, мирисът в района е все още силен. Засега не се налага евакуация на живеещите в района, заявиха органите на реда. Но в неофициални разговори са им препоръчали да напуснат жилищата си, ако имат къде да отидат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Теч на газ в центъра на Казанлък\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%89%d0%b5-%d0%b7%d0%b0%d0%bf%d0%be%d1%87%d0%bd%d0%b0%d1%82-%d0%b4%d0%b0/", "text": "Война между институциите – така министърът на отбраната Красимир Каракачанов определи критиките на президента Румен Радев относно процедурата по придобиване на нов изтребител за българските ВВС. Днес при отчета за свършеното в първите две години от мандата си Радев каза: „Бутафорният конкурс за изтребителите извади порочният стил на управление на международната сцена”. „Да твърдиш едно подобно нещо и то многократно, това за мен е война между институциите, която е абсолютна излишна. За мен. Аз не съм си позволявал да нападам която и да е институция, дори когато съм бил в опозиция, критикуваш един, друг, втори, трети за грешки. Но тази война между институциите не е полезна нито за президентската институция, нито за парламентарната демокрация, нито за изпълнителната власт. Така че колкото по-рано тези неща бъдат осъзнати от българските политици и спрат, толкова може би по-рано и българите ще започнат да си връщат доверието към институциите”, коментира Каракачанов, цитиран от БГНЕС. Той подчерта, че много ясно вече обяснил, че от трите проекта, двата, които предлагали нови самолети, надскачат цената от 1,5 млрд: „След като надскачат цената от 1,5 млрд. ние имахме два варианта. Единият – да върнем процедурата в изходна точка, да загубим година и половина – две, т.е. авиацията да продължи да лети на крилата на илюзиите. Или да престъпим към конкретни преговори със страната, която според нас би могла да ни предложи по-добрият вариант за изтребител”, заяви военният министър. И добави, че когато започнат преговорите „е добре да има тишина в ефира, за да не си пречим взаимно”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.28", "title": " Каракачанов: Българите ще започнат да си връщат доверието към институциите, когато спрат войните между тях"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%ba%d0%b0%d1%88%d1%8a%d0%bc%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83/", "text": "Размахват пръст и към скритите камери Българският вариант на еврорегламента за защита на личните данни GDPR вече е факт. Но не просто факт, а уникален! В характерното си стремление да настигнат европейците и да ги надминат даже, българските депутати не само промениха националния закон в синхрон с GDPR, но го и дописаха – с 10 критерия. По 10 точки ще се проверява дали едно слово е журналистическо и заслужава ли статут, при който обработката на лични данни е допустима. От адвокат Александър Кашъмов, който ръководи правния екип на авторитетната „Програма достъп до информация“, научаваме, че няма друга държава в ЕС, която да синхронизира своя регламент с европейския по този начин. – Г-н Кашъмов, с промените в Закона за защита на личните данни депутатите узакониха едни проверки на медиите, които са непредвидими, меко казано. Комисия ще проверява планово и по сигнали дали „е налице законосъобразно обработване на личните данни за журналистически цели“. Това поражда силно съмнение за цензура. То е обяснимо , но основателно ли е, според вас, или не е? – Нека да кажем на първо място, че промените в Закона за защита на личните данни (ЗЗЛД) с цел привеждане в съответствие с GDPR бяха необходими и повечето от тях са положителни. „Програма достъп до информация“ внесе критични бележки към проектозакона за тия промени още миналата година и част от тях бяха отразени. Остана обаче като проблем внасянето на 10 критерия, по които медиите ще се проверяват. Не ни е известно друго законодателство на държава член на ЕС, където това е направено. На второ четене във водещата парламентарна комисия този текст за критериите беше подобрен по наше предложение, като се добави „доколкото са относими“, т.е. да е ясно, че не всички критерии едновременно трябва да са налице, за да превалира свободата на словото. Въпреки това обаче смятам, че проблемите не са отпаднали. И в момента Комисията за защита на личните данни има правомощие да разглежда жалби срещу медии. И нека да кажем, че нейната практика, особено в последната година, е положителна – отчита адекватно баланса между публикуването на лични данни и защитата на обществен интерес . В миналото обаче имаше неприятни прецеденти на налагане на глоби по 11 000 лв. на малки медии – нещо, което е убийствено, особено за местните вестници. – Спомням си случая със смолянския вестник „ Отзвук“, който беше публикувал разследване за местен бизнесмен. Той заведе дело за клевета, загуби го , но след това подаде жалба в Комисията за защита на личните данни – че бил публикуван негов нотариален акт – и вестникът беше глобен с 11 000 лв. Той щеше да фалира и да бъде затворен, но съдът обяви глобата за незаконна. И комисарите си носят тая присъда като обеца на ухото. – Стои обаче въпросът как ще прилагат 10-те критерии едни членове на бъдещ състав на комисията, които нямат практически опит , а то у нас не е изключено, знаете. Няма ли да се вдъхновят да играят ролята на цензор, като виждат, че самият закон им е дал правото да преценяват кое слово е журналистическо и кое не. – При проверката на всеки отделен случай, както разбираме, от нас журналистите ще се изисисква да документираме и да доказваме, че сме спазили 10- те критерия при обработката за личните данни. Това дълбоко ни смущава. Аз например съм отдавна в занаята, но за мен , както и за други колеги, с които разговарях, повечето от тези критерии са неразбираеми и неясни. – Наистина „вкарването“ на професионални стандарти в тромави и тежко звучащи текстове е сериозен проблем. Вносителите изразяваха надежда, че така за журналистите щяло да бъде по-добре, тъй като щели да знаят и разбират какви са изискванията към тях. Това не е точно така, тъй като текстовете са по-скоро юридически, написани в опит да се възпроизведе в сбит вид обширната практика на Европейския съд по правата на човека. Тя обаче е разбираема главно за запознати юристи и е далеч от професионалния език на журналистиката. Интересно нашите народни представители не се ли замислят защо в Европейската конвенция за правата на човека не са записани 10 критерия, по които да се преценява дали словото заслужава да бъде публикувано! Когато става въпрос за една свобода, ти казваш най-общо в какви случаи подлежи на ограничаване и оставяш конкретното прилагане на съдилищата. Да се записват подробни инструкции в закон – как да се упражнява журналистическата професия – това навява на едни други времена. Такива инструкции не са записани дори в Закона за радиото и телевизията, който регламентира дейността на електронните медии. Впрочем, България е от държавите, в които няма закон за печата и това винаги се е определяло като достижение. Свободата на словото предполага и свобода на журналистите и медиите, които по силата на своя дълг са критици на всяка власт, да правят разследвания в обществен интерес и да избират темите си. Съдът в Страсбург неслучайно ги е нарекъл „обществен страж“ със съществено значение за демократичното общество. Разбира се, свободата на словото не е безгранична. Тя подлежи на определени ограничения и изисквания, за да се защитят други човешки права. – „Определени“ ограничения ли казахте? А какво „определено“ има примерно в тая точка 10 от закона, която гласи: „ други обстоятелства, относими към конкретния случай“? Може ли тези обстоятелства да са по усмотрение на комисията и зависими от това дали медията е удобна за властта?  – Целта в точка 10 е била да не се затваря възможността да се прецени, че дадена публикация отговаря на критериите, което е от полза за свободата на словото. Има обаче други критерии, които са неясни. Какво означава например „влиянието, което разкриването на личните данни би оказало на доброто име на някого“ – точка 1? И в момента се водят в съдилищата много дела за клевета, главно от политици и бизнесмени, които са се почувствали с накърнено добро име вследствие на невярна информация. Сега излиза, че е под въпрос и изнасянето на вярна информация, която поставя някого в неблагоприятна светлина! Ами какво означава това да преценяват „обстоятелствата, при които личните данни са станали известни – точка 3. Това очевидно е размахване на пръст към скритите камери, които могат да се ползват само по изключение и съгласно правилата на журналистическата етика, но означава ли, че ще се изследва как е получена информацията, макар да е призната и защитата на източниците в алинея 4? – В проекта за промяна на закона се казваше, че медиите, които са проверявани от комисията, са длъжни да разкриват източниците си на информация. Този текст беше в очевадно противоречие с практиката на евросъда, според която журналистите имат не само право, а и задължение да пазят информаторите си в тайна. Затова той отпадна и ето какво пише в алинея 4 сега:“ Упражняването на правомощията на комисията не може да води до разкриване на тайната на източниците на информацията.“ През точка 3 обаче, алинея 4 може да се заобиколи! – Затова не става ясно как ще се прилагат тези текстове от една бъдеща комисия, която може да не е склонна да следи добросъвестно баланса между правата. – Както разбирам, вие имате доверие в сега действащата Комисия за защита на личните данни. Нейният шеф Венцислав Караджов заявява, че 10-те критерия ( или десетте точки от чл. 25з, които коментираме) имат за цел да помагат на журналистите да преценят баланса между свободата на изразяване и правото на информация, и личната неприкосновеност на личността, била тя публична или непопулярна. Тази цел ще се постигне ли на практика? – Не се съмнявам, че замисълът е добронамерен. Но, за съжаление, това няма да има значение, когато законовите текстове заживеят собствен живот. Те могат да създадат впечатление у незапознати със спецификата на журналистическата дейност, че основна работа на комисията е да наблюдава журналистиката и медиите. А това не е така. Основната цел на GDPR е да спре злоупотребите на едрия бизнес с данни на потребители, да се ограничи свободното обработване и прехвърляне на данни чрез интернет, социалните мрежи и др. Много малка част от жалбите през изминалите 16 години от прилагането на Закона за защита на личните данни се отнасят до медийни публикации. Сега обаче се създава представа, че едва ли не те са основният предмет на защитата на личните данни. – Нещо повече. Покрай промяната в закона в частта му за медиите ние се сещаме за Златанов, бившия шеф на една друга комисия – за конфликт на интереси, който под диктовката на големци с инициали си водеше в тефтера записки: „тоя да се удари…оня да се оправи“. Но може би прекаляваме с черногледството? – За съжаление не е прецедент у нас държавната власт да се използва за „затваряне на устата“ на критиците, вместо по предназначение. През изминалите години имахме случаи на санкции, налагани спрямо медии от Комисията за финансов надзор, от Комисията за защита на конкуренцията и др. Споменахме и случаи по Закона за личните данни. Виждаме как се използва европейското законодателство и в някои други държави в Източна Европа, където властимащите се самозабравиха и ограничават свободите, и особено различното мнение. – Както споменахте, доста преди да бъдат приети окончателно, промените в Закона за личните данни събраха маса критики – от Програмата достъп до информация, която вие представлявате, от бизнеса, от адвокатурата.  Кои от препоръките ви бяха приети и кои пренебрегнати? – Трябва да се признае, че бяха приети доста критики: относно използването на ЕГН за търсене в публичните регистри, за подобряване на баланса със защитата на адвокатска и друга професионална тайна, за премахване на високите минимуми на глобите, които в сега действащия закон са 10 000 лева. Като че ли балансът със свободата на словото остана най-щекотливият момент. И там има напредък, доколкото се подобри разпоредбата на чл.25з, но оставането на конкретно разписаните критерии продължава да буди притеснения. – Ами глобите, които налага Комисията за защита на личните данни? Те са страховити – до 20 000 000 евро или 4% от оборота на нарушителя. Г-н Караджов обяснява, че тия глоби се пренасят директно от европейския регламент в нашия, защото GDPR е с превес над българското право. Но едно е 20 000 000 евро глоба в Германия, а друго е в България, където свободните медии едва оцеляват. – Действително Общия регламент за защита на данните не позволява държавите членки на ЕС да намаляват глобите по собствено усмотрение. Мисля, че можеше обаче да се предвидят степени, при които се налагат тези санкции, така че семейният и дребният бизнес, както и медиите и журналистите, да се чувстват спокойни. Високите санкции са предпоставка за постоянно притеснение и автоцензура. През последната година комисията даде ясен сигнал, че в практиката си ще се придържа на първо място към превенцията и даването на указания по правилното прилагане на закона, без да започва с налагане на санкции. Тази практика е важно да продължи и след законовите изменения. – В Закона за личните данни на германците пишело изрично: ограниченията на еврорегламента не важат за медиите и журналистите, защото те служат на обществения интерес да информират. А у нас, казва г-н Караджов, комисията ще прави „разлика между използването на лични данни за журналистически разследвания и самоцелното им публикуване в папарашки и жълти издания“. Как така? Има ли някъде в правния мир определение коя новина е жълта и папарашка? – Самият регламент казва, че държавите членки трябва да предвидят дерогации, т.е. изключения от приложението на изискванията за защита на личните данни, когато става въпрос за тяхното използване за журналистически цели. Затова и най-естественият законодателен подход е да се напише ясно в закона, че той не се прилага в тези случаи, както са направили в други държави членки на ЕС. Такава е уредбата в момента – чл.4, ал.2 от ЗЗЛД предвижда данните да се обработват за целите на журналистическото и художественото изразяване. Не стана ясно какво налага промяната й. От друга страна, самата заявка, че чрез GDPR и ЗЗЛД ще се атакуват „самоцелни публикации“ и „жълти“ медии, вече е опасна. Произволното преценяване на дадена публикация като „жълта“ или „самоцелна“ може да доведе до цензура, до задушаване на критиката на управлението, на другите гледни точки. – Депутати от мнозинството изтъкват, че всичко е според европейския регламент, а той пък е според решенията на Европейския съд по правата на човека. Чела съм доста решения на този съд относно журналистиката. В тях винаги пише, че медиите са обществен страж, че не бива да се цензурират или „смразяват“ от властта, че хората с публични длъжности, като министри, депутати, кметове са с по-занижена защита на личната си неприкосновеност. Помогнете ми да видя тия постулати в променения закон за личните данни? – Тези постулати ги няма в промените в Закона за защита на личните данни. А те действително са най-съществената част от практиката на Съда в Страсбург. Точно това се вижда тук, че опитът да се извлече според субективно виждане някакво съдържание от тези решения и да се облече в законов текст, води до формализъм, до пропускане на същественото и акцентиране върху второстепенното. Неслучайно когато става въпрос за основни права, за свободи, гарантирани с Конституцията, в демократичните държави има въздържание от по-детайлна уредба. Всяко предвиждане на условности в нормативни текстове може да доведе до ограничаване на обхвата на тези свободи. Нашият гост  Александър Кашъмов е рoдeн пpeз 1971 г. в Coфия. Зaвъpшил пpaвo и филocoфия в CУ “Cв. Kлимeнт Oxpидcки”(1997). Cпeциaлизиpaл пpeз 1997 г. в Биpмингaмcкия yнивepcитeт – Beликoбpитaния, във Baшингтoн, Hю Йopк и Бpaтeлбopo в CAЩ. Ceгa e шeф нa пpaвния eкип нa нeпpaвитeлcтвeнaтa opгaнизaция “Пpoгpaмa Дocтъп дo Инфopмaция” ( ПДИ). Члeн e нa Coфийcкaтa aдвoкaтcкa кoлeгия oт 1999 г. пoд нeгoвo pъкoвoдcтвo ПДИ e вoдилa нaд 250 дeлa пo Зaкoнa зa дocтъп дo oбщecтвeнa инфopмaция. Зaнимaвa ce и c пpaвa нa чoвeкa, c aдминиcтpaтивни, гpaждaнcки, нaкaзaтeлни и тъpгoвcки дeлa. Cпopeд дoклaд нa Xoxeгep (2008 г). aдвoкaт Kaшъмoв e cpeд 20-тe нaй-влиятeлни oбщecтвeници в Бългapия.", "date": "2019.01.28", "title": " Адвокат Александър Кашъмов пред „Труд“: Записани инструкции за журналистиката в закон навява на други времена"}
{"url": "https://trud.bg/%d1%82%d0%b0%d0%ba%d1%81%d0%b8-%d0%b5-%d0%be%d1%81%d1%82%d0%b0%d0%b2%d0%b8%d0%bb%d0%be-%d1%81%d1%82%d0%b0%d0%b9%d0%ba%d0%be-%d1%81%d1%82%d0%b0%d0%b9%d0%ba%d0%be%d0%b2-%d0%bf%d1%80%d0%b5%d0%b4-%d0%b4/", "text": "Ако здравословното му състояние позволява, ние ще поискаме мярка за неотклонение „Задържане под стража“ за Стайко Стайков от Специализирания наказателен съд. Това обяви на брифинг Ангел Кънев, прокурор от Специализираната прокуратура. Синът на бизнесмена Миню Стайков, който беше обявен за издирване от Интерпол миналата есен,   тази нощ в „Пирогов“ с множество рани по главата. Според собствените му твърдения, преди това той е бил отвлечен и бит от непознати лица. В МВР и прокуратурата обаче не са получавани сигнали от неговите близки за подобно нещо. Стайков твърди още, че едва вчера е разбрал, че го издирват. Според главния секретар на МВР, главен комисар Ивайло Иванов, младият мъж е разказал за отвличането на лекарите при първоначалните прегледи в Пирогов тази сутрин. Той е докаран от екип на Спешна помощ, след сигнал, подаден на тел. 112 за мъж в безпомощно състояние на паркинг в Бояна. По първоначални данни, снощи към 21.00 ч. такси го е откарало на един от адресите, на които той пребивава. Там е поет от негови охранители. Вечерта е дошъл лекар да го прегледа, но ние по никакъв начин не сме били уведомени за отвличане, обясни гл. комисар Иванов. Установен е докторът, който го е преглеждал снощи, както и таксиметровия шофьор, докарал Стайков. Уточнява се от кой адрес в София е взет от таксито. „Все още не е проведена подробна беседа с него, тъй като е в болница. Общо взето, не помни нищо. Твърди, че е бил отвлечен, но ние нямаме такива данни до този момент. Това са негови твърдения, които подлежат на проверка“, каза Ивайло Иванов. Стайков има рана на главата, която е била обработена. Освен нея, има охлузвания и синини по тялото. По същото време, около 9 часа тази сутрин, в писмена молба, входирана до Специализирана прокуратура, Стайков твърди, че едва вчера (на 27 януари) е разбрал, че е обявен за издирване. През цялото това време, никой от близките му, включително дамата, с която съжителства, не е съобщавал, че той е изчезнал или отвлечен, добави прокурор Ангел Кънев от Специализираната прокуратура. „Адвокатът му се обади в прокуратурата сутринта и заяви, че ще се явят двамата с клиента му, за да бъдат извършени действия по разследване. Ние не знаехме, е по това време е подаден сигнал в МВР, че той е бил отвлечен“, каза Кънев. Разследването за отвличането ще се води от Софийска градска прокуратура. Стайко Стайков беше обявен за международно издирване в началото на октомври 2018 г., след като баща му Миню Стайков, собственик на Винпром „Карнобат“ и „СИС Индъстрийс“, бе задържан. Бащата на Стайко е в ареста от септември по разследване на прокуратурата и ГДБОП за производство на нелегални цигари, пране на пари и данъчни престъпления. Тогава Стайко Стайков не беше открит и го обявиха за издирване в Интерпол.задържан.  Очаквайте подробности.    ", "date": "2019.01.28", "title": " Такси е оставило Стайко Стайков пред дома му\t\t\t"}
{"url": "https://trud.bg/%d0%be%d0%b1%d1%80%d0%b5%d1%87%d0%b5%d0%bd%d0%b8%d1%82%d0%b5-%d1%81%d0%b0%d0%bc%d0%be%d1%82%d0%bd%d0%b8%d1%86%d0%b8-%d0%b2-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8%d0%ba%d0%b0/", "text": "Преди няколко години, когато Сашо Диков спечели голямата награда за телевизионна журналистика „Свети Влас“, той заяви , че ще дари тези пари на журналист, чието разследване предизвика оставката на действащ министър. Като вмъкна на шега, че това не може да се случи с Бойко Борисов и Сотир Цацаров. И аз бих се подписал пред неговите думи. Високото равнище на обекта на журналистическо разследване би доказало, че журналистът не се занимава с дребнотемие и не се страхува от последствията. Колко пъти от Европейската комисия са искали точно толкова смелост от нашето правосъдие! Но Сашо не го разбраха. Присъстваща на награждаването журналистка предаде сензационно неговите думи: „Диков дава 5 хиляди за главите на Борисов и Цацаров“. А такива думи не бяха казани. Недоброжелатели пък ги интерпретираха посвоему: „Гарелов дава 5 хиляди за главите на Борисов и Цацаров.“ Доносническо престараване! Както написах тогава, ако бях на мястото на Сашо, щях да преотстъпя наградата например на Валя Ахчиева. Не че той не я заслужаваше, но нали се е заел да поощрява разследващата журналистика. А вместо поощрение за Валя, пускаха слухове, че изпълнявала поръчки на прокуратурата. Никой не я защити. В БНТ тя бе обречена на самота. Нормално би било развитието и резултатите от разследването да се представят и в информационните емисии на телевизията, а не само в нейното предаване. По този начин БНТ се разграничаваше от своя разследващ журналист. След репортажа пък на Петър Нанев по Би Ти Ви, довел до оставката на министъра на здравеопазването, Сашо Диков обяви, че репортерът е заслужил 5-те хиляди. Нанев от своя страна каза, че ще ги дари за благотворителни цели. Всичко хубаво дотук, но управляващите заговориха, че докторът не е виновен. А репортажът пък е направен по доклад от одит на МО. Телевизията мълчеше. Продължение нямаше и остана неяснота. Когато двамата американски журналисти от „Вашингтон Поуст“ Боб Удуърт и Карл Бърнстейн разкриваха аферата „Уотъргейт“, довела до оставката на президента Никсън, не само цялата редакция, но и цялата американска преса ги подкрепяше. И никой не ги уволни. До днес. Връщам се към тази история не, за да коментирам спирането на предаването на Ахчиева, а да напомня, че този проблем трябва да бъде обсъден на предстоящия дебат. Защото е ясно- без медиите да застават зад своите разследващи журналисти, те ще бъдат обречени на самота и недоверие. През седмицата загърмяха залповете на предизборната кампания- Предизборно съвещание на ГЕРБ, Конгрес на БСП. А аз си спомних за две момчета, които преди години канех често за коментари в тв сайта ми по Интернет. Единият ляв, другият десен. Единият интелектуален, другият саркастичен. Но и двамата умни. Дъщеря ми дори специално идваше на записите, за да ги чуе. Минаха години и момчетата поизгладиха ръбовете, преподредиха приоритетите си, израснаха в партийната йерархия. Сега пак ги канят двойка, когато медиите искат да имат позициите и на двете големи партии. Става дума, естествено за Тома Биков и Сашо Симов. Пак са умни и често дават оценки, под които бих се подписал. Наскоро ги бяха поканили в един седмичник да коментират какво ще стане с техните партии след изборите. Този път в отговорите си те не избягаха от партийните си пристрастия: „Политиката отдавна е спряла да бъде фабрика за добро в България, но едно различно управление има шанс да натрупа легитимност поне като за първи път в историята на прехода разрови всички мътни и гнусни афери на предишните управления“ (Сашо Симов).  „За да е по-интересно, ще си позволя три прогнози: 1. БСП ще загуби евроизборите от ГЕРБ с повече от 5 процента разлика. 2. Ако „Обединените патриоти“ се явят на изборите в този формат, ще спечелят двама евродепутати. 3. Ако тези две прогнози се сбъднат, в началото на 2020 година ще се проведе извънреден конгрес на столетницата, на който Корнелия Ненова ще загуби лидерския си пост“ (Тома Биков). Ето и моята прогноза какво ще се случи с двете големи партии след изборите: 1. Ако БСП загуби изборите, Корнелия Нинова може и да загуби поста си, но не е съвсем сигурно. Но партията няма да се разпадне, тя е вкоренена в някои слоеве от населението и съдбата й не зависи от кариерата на един лидер. Очаквам по-скоро като резултат да се радикализира. 2. Ако ГЕРБ загуби властта, Борисов вероятно ще се оттегли като почетен председател в очакване на президентските избори. ГЕРБ също няма да се разпадне, ядрото и ще се запази, обединено от спомена за дългогодишното управление. За надмощие ще се борят няколко фракции: политическата- водена от Цветан Цветанов, технократската-представлявана от Томислав Дончев, финансовата – начело с Владислав Горанов и медийна, която вероятно се ръководи от Румяна Бъчварова. Що се отнася до възможността за Голяма коалиция, докато не минат изборите, на тази тема не може да се говори.   Златно време за социолозите Преди време агенцията на Юрий Асланов първа извади данни, според които БСП повежда с малко пред ГЕРБ. Знае се, че Юрий е някакъв фактор в БСП. Веднага друга агенция възстанови преднината на ГЕРБ. Става дума за бившата агенция на Румяна Бъчварова , която е фактор в ГЕРБ. В навечерието на Конгреса на БСП, агенцията на Асланов отново атакува с един процент преднина за БСП. Този път, за да го неутрализира, в предаването „Лице в лице“ излезе самата Бъчварова. Нищо необичайно няма в тази практика. По-необичайното е, че има социолози, които съветват противостоящи си партии.  ", "date": "2019.01.28", "title": " Обречените самотници в журналистиката\t\t\t"}
{"url": "https://trud.bg/%d0%b1%d1%81%d0%bf-%d0%b5-%d0%be%d0%b6%d0%b0%d0%b4%d0%bd%d1%8f%d0%bb%d0%b0-%d0%b7%d0%b0-%d0%b2%d0%bb%d0%b0%d1%81%d1%82-%d0%b4%d0%b0%d0%bd%d0%be-%d0%b4%d0%b0-%d0%b5-%d0%bf%d0%be%d0%bc%d1%8a%d0%b4/", "text": "На „Позитано“ твърдо са решили да напишат партийния „некролог“ на Сергей Станишев Отмина един рутинен конгрес на БСП, който свърши необходимата делова работа – прие предизборната платформа на партията за предстоящите евроизбори и критериите за кандидатите за евродепупати. Не е малко, но не е и достатъчно. Защото един подобен форум на партия, която претендира за властта, трябва да излъчи големи послания, консолидираща идея, да очертае перспектива пред страната, която да отекне не само сред твърдия електорат. Да покаже поне контурите на един истински национален отбор от компетентни кадри, които превъзхождат управляващите. Да убеди, че не е „стани да седна“, а качествена алтернатива на управленското статукво. БСП все още е далеч от всичко това. Но положителното  е, че тази партия, която години наред страдаше от липса на самочувствие и воля за власт, днес демонстрира и двете, даже в излишък. Изглежда енергична и уверена, което рязко контрастира на фона на умората на ГЕРБ от властта и на ускоряващата се ерозия на общественото доверие в управлението. Новата партийна телевизия определено ще поддържа това самочувствие сред партийния актив, па макар и да е почти невероятно да печели подкрепа извън твърдия електорат на БСП. Заслугата за тази нова морално-психологическа кондиция на червените е преди всичко на Корнелия Нинова. Конгресът укрепи нейните позиции за сметка на изглеждащата все по-безпомощна вътрешна опозиция, която критикува по кьошетата, но не смее да надигне глас, там където му е мястото – пред партийните форуми. Важен щрих от този все по-утвърждаващ се нов облик на БСП са и някои от програмните акценти в тяхната „Визия“. Макар и срамежливо да са отхвърлени глобалистките тежнения, наложени от неолибералната доктрина, господствала и в тази партия в годините на прехода. Клишето „социална Европа“ вече е обвързано не с повече власт за Брюксел, а с укрепване на суверенитета на държавата и ефикасна национална политика в Европейския съюз. Позиционирането по другите големи теми на съвремието – имиграцията и джендър-идеологията, също е стъпка в правилната посока, която отговаря на интересите и страховете на хората, а не обслужва целите на глобалния елит и европейската плутокрация. В това отношение, упреците, които се чуват тук и там, че БСП се била „патриотизирала“ или клоняла към „националпопулизъм“ са несъстоятелни. Докато левицата не се отърве от неолибералните и глобалистки заблуди, докато се занимава предимно с проблемите на джендъра, а не с класовото неравенство и недъзите на капитализма, тя ще е обречена на неуспехи. Излизането от матрицата на неолибералния глобализъм за лявото означава завръщане към автентичната лява политика. Тази политика няма нищо общо с кръжочния фанатизъм, изживяващ се като „автентично ляв“, който иска да се харесва на соросоидите, прегръща дискредитираните в български условия „зелени“ организации, кокетничи с подсъдими за приватизационни грабежи и данъчни измами олигарси, и разбира се от сутрин до вече ругае Орбан и Тръмп. Защото големият идеологически разлом днес не е по въпроса за плоския данък, а „за“ или „против“ статуквото на неолибералния глобализъм. Годината е решаваща за БСП – ако успее да спечели преднина на европейските избори, партията ще може съвсем легитимно да поиска предсрочни парламентарни избори. Шансовете да го стори не са малки, но и не бива да се преувеличават. При ниска избирателна активност, която е традиционна за евроизборите, БСП трудно може да разчита на победа. Първо, защото твърдият електорат на партията отдавна е недостатъчен за спечелване на мнозинство. И второ, защото ГЕРБ разполага с по-силна политическа машина и повече ресурси, което би следвало да им помогне да запазят водещата си позиция. Бунтовният ентусиазъм в „чаша-фейсбук“ е доста различен от реалностите на терен. За да победи, БСП трябва да получи подкрепа от центристките и умерени избиратели. Те могат да бъдат спечелени само с обща национална и демократична кауза, която БСП олицетвори на тези избори, включително като личности, включени в червената изборна листа. Те трябва да припознаят БСП поне като по-малкото зло, ако не като нова надежда за страната. Целият въпрос е, че само с партийни „муцуни“ широка обществена подкрепа БСП отдавна вече не може да спечели. Твърде нереалистично е обаче да се очаква, че партийните стратези на „Позитано“ ще надскочат себе си в това отношение. Остава другият вариант – да се опитат да излъчат подобно надпартийно послание с водача на листата. Антикорупционната кауза има потенциал да консолидира обществено мнозинство срещу управляващите. И тъкмо в тази посока вероятно ще се разгръща кампанията около Елена Йончева. Повдигнатите от прокуратурата обвинения срещу нея могат да се превърнат в знаме, което мобилизира нарастващото недоволство от управлението на ГЕРБ. Самата Йончева има шанс да стане поне предизборно нещо като червената Жана д’Арк. Стига да не пренавият пружините. Драматичните твърдения за „авторитарен режим“ в България, които тя направи на конгресния подиум, палят опозиционните страсти, но са хиперболизирани.  Злоупотребата с тях може с лекота да се върне като бумеранг към БСП, ако поеме властта след време. Ледът е тънък и защото прекаленото заиграване с тезата „управляващите се саморазправят с неудобни червени опозиционери“, макар и политически логична, може да се превърне в откровено партийно посегателство и натиск върху съдебната власт. Възможен е обаче и лош сценарий за линията „Жана д’Арк срещу корупцията и репресиите“. Той ще се реализира, ако управляващите намерят основания да контраатакуват. Само линията КТБ може да произведе доволно много сюжети, които дори и да не успеят да неутрализират атаките, чието острие очевидно ще е Йончева, то поне ще ги разводнят достатъчно, за да преминат в рубриката „предизборна суматоха“. Отминалият конгрес даде и още едно свидетелство, че днешните обитатели на ръководните партийни етажи (а те са всъщност вчерашните!) твърдо са решили да напишат партийния „некролог“ на Сергей Станишев. Носел им загуби. Дори и да е вярно, такова ли трябва да е отношението към последния лидер, който ги е извеждал до изборна победа с парламентарно мнозинство, съставяне на правителство и партиен министър-председател? В БСП обаче е така. Очевидно е, че лидерът на европейските социалисти е нежелан в евролистата на БСП от „Позитано“. Похвално е, че днес подкрепата за Истанбулската конвенция се обявава за пречка при номинациите за евродепутати. Но прекаленият червен пуризъм по темата не е особено почтен. Защото не е далеч времето, когато Истанбулската конвенция беше кауза на целокупната БСП, женската им организация години наред се застъпваше за джендъра, приемаха доклади, резолюции и декларации в тази посока и у нас, и в ПЕС. Все същите хора, които днес, тичайки след справедливия обществен гняв, се обявиха за най-последователни противници на джендър-идеологията. Но отношението към Станишев е белег и за един тежък хроничен порок на БСП. Тази партия унищожава лидерите си колчем ги отстрани от власт. Със същия ентусиазъм, с който преди това са ги издигнали и възхвалявали. Остракират ги. Обругават ги. Повече дори и от противниците на партията. Сякаш до вчера не са ходели на пръсти около разжалваните днес лидери, не са им пели бравурни песни, не са им се клели във вярност. Сякаш друг гласува под строй по конгреси и пленуми, а не те – активът и апаратът. Демонизираха Тодор Живков, за да се обявят те за невинни. Пратиха в „девета глуха“ Лилов, защото бил назадничав, пък те напредничави. Предадоха и унизиха Жан Виденов, защото само той бил виновен. Довчерашните му другари го инквизираха така, че да не иска дори да чуе повече за тази партия. Изолираха Миков. Сега са на път да се разправят със Сергей Станишев. Утре такава съдба ще сполети Нинова. Вдругиден следващият след нея. Месомелачка, в която партийните дитирамби за „другарство“ и „солидарност“ са само лицемерни фрази. Този въпрос – за вътрешните отношения в БСП – съвсем не е само тяхна кухненска работа. Досегашните управления на БСП винаги са били белязани от „кървави“ междуособни войни и скандали на между разлимните червени кланове, фракции и групи по интереси. БСП беше по-голяма опозиция на самата себе си, отколкото враговете й, при кабинетите на Луканов, при Виденов, Станишев и Орешарски. Очакването за власт консолидира, а упражняването й разединява. Това е характеристиката на БСП през изминалите години. Партията и сега изглежда пределно ожадняла за власт, но дали е помъдряла? Ще поживеем, ще видим.                ", "date": "2019.01.28", "title": " БСП е ожадняла за власт, дано да е помъдряла\t\t\t"}
{"url": "https://trud.bg/%d0%b4%d0%b0%d0%bd%d0%b8%d1%8f-%d0%b2%d0%b4%d0%b8%d0%b3%d0%b0-%d1%81%d1%82%d0%b5%d0%bd%d0%b0-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d1%81-%d0%b3%d0%b5%d1%80%d0%bc%d0%b0/", "text": "Дания започва изграждането на стена по границата с Германия заради страховете от разпространяването на Африканска чума по свинете. Съоръжениеto с дължина от 70 км трябва да попречи на германските диви прасета да пресичат границата с Дания. Стоманената ограда ще се издига на 1,5 м височина и ще влиза на половин метър под земята, така че животните да не могат да копаят под нея, съобщава FAZ. Когато в края на март 2018 г. беше обявено, че Дания обмисля изграждането на ограда на границата, мнозина възприеха решението като първоаприлска шега. Но този понеделник бяха поставени първите елементи на оградата. По-късно през годината тя ще бъде завършена и след това ще минава по цялата сухопътна граница между двете страни. Датското правителство иска да използва строителния проект за защита на свиневъдството, което е много важно за страната. Ако болестта засегне местните производители, целият износ към държави извън ЕС ще трябва да бъде спрян.", "date": "2019.01.28", "title": " Дания вдига стена по границата с Германия"}
{"url": "https://trud.bg/241-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%b3%d0%b0%d1%80%d0%b0%d0%b6%d0%b8-%d1%83%d1%81%d1%82%d0%b0%d0%bd%d0%be%d0%b2%d0%b8-%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%b2/", "text": "Общински чиновници са установили 241 незаконни гаражи между блокове и по улиците на Шумен. Голяма част от тях са по кварталите. Например, в крайния „Еверест“ има 79 незаконно изградени гаражни клетки, поставени преди около три десетилетия. Собствениците на 31 подобни постройки са ги премахнали сами за собствена сметка. Това става ясно от отговор на кмета Любомир Христов на питане на общински съветник. Предстои разработване на подробен устройствен план за разрешаване на проблема. Преди премахването на незаконните гаражи ще бъде предоставена алтернатива на гражданите да си изградят такива, съгласно разпоредбите на Закона за устройство на територията и действащата нормативна база, казва градоначаникът. Кметското ръководство предприе мерки за узаконяване на незаконни гаражи през последните години и на собственици на незаконни гаражи в центъра се даде възможност да участват в търг за правото на строеж върху парцела, на който са поставили постройка. За 18 кв.м. цената беше 3 000 лв.", "date": "2019.01.28", "title": " 241 незаконни гаражи установи общината в Шумен"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%82%d0%b5-%d1%84%d0%b5%d1%80%d0%bc%d0%b5%d1%80%d0%b8-%d0%b3%d0%be%d1%82%d0%b2%d1%8f%d1%82-%d0%b1%d0%bb%d0%be%d0%ba%d0%b0%d0%b4%d0%b8-%d0%b0%d1%82%d0%b0%d0%ba/", "text": "Гръцките фермери започват масови блокади в цялата страна. Днес в рамките на един час фермерите о района на Серес блокираха символично пътя в района на Сидирокастро. „Категорично ще блокираме границата с България в близките часове или дни, но няма да оповестим кога точно, за да изненадаме полицията“, заяви за „Труд“ председателят на Земеделската асоциация на Серес, Янис Туртурас. Решение за мобилизиране за 4 февруари, взеха и от блоковия комитет на префектура Кастория на среща, проведена в кметството на Аргос Орестико с участието на фермери от района на Войо. В готовност са и фермерите от селскостопанския блок в Малгара. На днешното заседание, в 19.00 часа, те ще решат кога ще се присъединят към блокадите. Някои от основните искания на земеделците са: Увеличение на 12 000 евро, плюс 3 000 евро за всяко дете, годишен необлагаем доход на малките и средните земеделски производители. Никаква конфискация и продажба на търг на първо и второ жилище и заеми с обща обективна стойност до 300 000 евро. Да не се намаляват субсидиите върху селскостопанското производство и животновъдството, наложени от новата Обща селскостопанска програма на ЕС, свързващи помощта за производството и добитъка и други.  ", "date": "2019.01.28", "title": " Гръцките фермери готвят блокади, атакуват Промахон"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%86%d0%b5%d0%bd%d1%82%d1%8a%d1%80-%d0%bf%d0%be-%d0%b8%d0%bd%d1%82%d0%b5%d1%80%d0%b2%d0%b5%d0%bd%d1%86/", "text": "С водосвет за здраве, отслужен от Негово Високопреосвещенство Варненският и Великопреславски митрополит Йоан, в УМБАЛ „Св. Марина“ – Варна бе открит Център по интервенционална рентгенология, който разполага с последно поколение ангиографска апаратура, закупена от МУ-Варна. Лентата при откриването прерязаха министърът на здравеопазването Кирил Ананиев, министърът на образованието и науката Красимир Вълчев и кметът на Варна Иван Портних. „Това е една модерна лаборатория, която ще спаси живота на много хора. Тук ще се обучават и много студенти. С подобна апаратура ще можем да задържаме и младите лекари в страната. В МУ-Варна се обучават студенти от 48 държави в света. Трябва да се гордеем с това, което се прави, защото това е бъдещето“, заяви ректорът на МУ-Варна проф. Красимир Иванов. На церемонията присъстваха още проф. Анелия Клисарова, депутат в 44-то НС, областният управител на Варна Стоян Пасев, председателят на общинския съвет Тодор Балабанов, изпълнителният директор директор на УМБАЛ „Св. Марина“ проф. д-р Валентин Игнатов, академичното ръководство на МУ-Варна, лекари, студенти и журналисти. Ангиографът е разположен в ремонтирана и отлично оборудвана зала с анестезиологична машина във варненската университетска болница, което дава възможност за мултиекипна работа и извършване на хибридни операции. Общата инвестицията за новата апаратура и ремонтни дейности е над 2 000 000 лв. Високотехнологичният център е поредният резултат за българското здравеопазване и образование от отличната съвместна дейност между МУ-Варна и УМБАЛ „Св. Марина“ и ще бъде от изключително значение както за лечението на пациенти от Североизточна България, така и за съвременното обучение на студенти, специализанти и докторанти. В центъра ще се извършват всички видове инвазивни процедури под образен контрол, а възможността за високоскоростна видеовръзка позволява да се представят пред студенти най-новите методики в реално време, както и да се представят клинични случаи и процедури на различни научни медицински форуми в страната и чужбина. Новият ангиограф е единствен в страната с таванно окачване на С-рамото и 55 инчов плосък дисплей. Налична е и система от ехографски апарат с най-модерни безжични трансдюсери, предаващи образа директно на работния дисплей. Тази комбинация дава отлична възможност за извършване на целия набор от интервенционални процедури в човешкото тяло под образен контрол. Благодарение на мощния софтуерен пакет лесно и бързо могат да се получват детайлни образи от кръвоносните съдове във всички части на тялото. Новата ангиографска апаратура ще помогне за извършване с високо качество на широк набор съдови и несъдови интервенции – за бързо и ефикасно лечение на остър исхемичен мозъчен инсулт, аневризми на мозъчните съдове и аортата, както и на атеросклеротични промени в съдовете на крайниците. Предвижда се извършването и на най-модерни процедури в областта на онкологията като трансартериална химиотерапия и радиофреквентна аблация на тумори на черния дроб.", "date": "2019.01.28", "title": " Министри откриха Център по интервенционална рентгенология в УМБАЛ „Св. Марина“ – Варна"}
{"url": "https://trud.bg/%d0%ba%d0%b0%d1%80%d0%b8%d0%bc-%d0%b1%d0%b5%d0%bd%d0%b7%d0%b5%d0%bc%d0%b0-%d0%b0%d0%b7-%d1%81%d1%8a%d0%bc-%e2%84%969-%d1%81-%d0%b4%d1%83%d1%88%d0%b0%d1%82%d0%b0-%d0%bd%d0%b0-%d0%b4%d0%b5%d1%81/", "text": "Карим Бензема от „Реал“ (Мадрид) се определи като централен нападател с душата на плеймейкър. Това стана след силния му мач срещу „Еспаньол“. „Кралете“ победиха с 4:2, като две от попаденията отбеляза именно французинът. За успеха се разписаха още Гарет Бейл, който отсъства почти месец заради травма, и Серхио Рамос. „Всеки мач се старая, но този път се получи – каза френският таран. – Вече съм на 31 години, но смятам, че съм „деветка“ с душата на №10″. Лукас Васкес, съотборник на Бензема, заяви, че нападателят е най-добрият на своя пост в света. „Изиграхме страхотен мач на негостоприемен стадион – каза той. – Видяхте какво направи Бензема. Показа, че е най-добрият №9 на Планетата. Карим вкарва, подава, изработва положения… Чудесно е да се играе с него“. Бензема вече е на шесто място по голове в историята на „Реал“ с 207 попадения. Толкова има и легендарният Уго Санчес. Първи е Кристиано Роналдо с 450 опънати мрежи в 438 срещи. Снимка: Twitter", "date": "2019.01.28", "title": " Карим Бензема: Аз съм №9 с душата на „десетка“"}
{"url": "https://trud.bg/%d1%82%d0%b5%d1%85%d0%b5%d1%80%d0%b0%d0%bd-%d0%bd%d0%b5-%d0%b5-%d0%b8%d0%bc%d0%b0%d0%bb%d0%be-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d1%81-%d1%84%d1%80%d0%b0%d0%bd%d1%86%d0%b8%d1%8f/", "text": "Техеран не води никакви преговори с Франция за ракетната си програма, заявиха днес от Иранското министерство на външните работи след като Париж обяви, че е готов да наложи нови санкции, ако европейските опити да се уреди въпросът чрез преговори останат безрезултатни, предава Ройтерс. „Не е имало никакви преговори с Франция за ракетната ни програма, нито тайни, нито явни“, каза говорителят на иранското министерство на външните работи на брифинг. В петък френският министър на външните работи Жан-Ив Льо Дриан заяви, че Париж е готов да наложи нови санкции, ако преговорите по програмата не постигнат напредък. Техеран настоява, че тя е с чисто отбранителен характер, но Западът я смята за дестабилизиращ фактор в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Техеран: Не е имало преговори с Франция за ракетната ни програма"}
{"url": "https://trud.bg/%d1%80%d1%83%d1%81%d0%ba%d0%b8-%d1%81%d1%83-27-%d0%bf%d1%80%d0%b8%d1%85%d0%b2%d0%b0%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d1%80%d0%b0%d0%b7/", "text": "Руски изтребител „Су-27“ е прихванал американски разузнавателен самолет „Посейдон“ над Балтийско море, съобщиха от Министерството на отбраната в Москва. Средствата за контрол на въздушното пространство са забелязали цел над неутралните води на Балтийско море, приближаваща руската държавна граница. „За прихващането й във въздуха е вдигнат „Су-27“ от състава на дежурните сили за противоракетна отбрана. Екипажът на руския изтребител се е приближил на безопасно разстояние от въздушния обект, идентифицирайки го като разузнавателно въздухоплавателно средство „Посейдон“на ВВС на САЩ“, поясниха от военното ведомство в Москва. След съпровождането му руският изтребител се е върнал обратно в базата.              ", "date": "2019.01.28", "title": " Руски „Су-27“ прихвана американски разузнавателен самолет над Балтика (ВИДЕО)"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%be%d0%b1%d0%bd%d0%be%d0%b2%d0%b5%d0%bd%d0%be-%d1%83%d1%87%d0%b8%d0%bb/", "text": "Министрите на образованието Красимир Вълчев, на здравеопазването Кирил Ананиев и кметът на Търговище д-р Дарин Димитров откриха в четвъртък официално реконструираната сграда на І ОУ „Хр. Ботев”, в което вероятно е реализирана най-голямата инвестиция в обновяване на образователни звена в страната. В 86-годишното здание, което някога е градено с дарителски акции на местните хора, сега са вложени близо 3,5 млн. лв. по Оперативна програма „Региони в растеж”. Със средствата е извършен основен ремонт, въведени са мерки за енергийна ефективност, закупено е изцяло ново оборудване и обзавеждане, изградена е нова спортна база. „Изпълнихме успешно един изключително сложен и мащабен проект. Вложихме много труд и емоция в реализацията му. Стъпка по стъпка искаме да постигнем нова, съвременна инфраструктура – учебна, спортна, културна, социална. Огромна работа, която изисква сериозен ресурс и енергията, труда и всеотдайността на десетки общински специалисти. Работили преди. Работещи сега. Благодаря им“, заяви на откриването кметът на Търговище д-р Димитров. Министърът на образованието Красимир Вълчев пък поздрави общинското ръководство за добре реализирания проект и сподели, че благодари на общините, които са партньори на министерството в обновяването на образователната инфраструктура. „От всички ангажирани институции, Общината е тази, която в най-голяма степен е натоварена с ангажимента да реализира тази мащабна инвестиция. Тя може би е една от най-големите за обновяване на училище в образователната инфраструктура в страната. Това е голяма отговорност, с която Общината е успяла да се справи“, заяви министър Вълчев. Заедно с областния управител Митко Стайков, директора на училището Димитър Алексиев гостите разгледаха модернизираната учебна база. Във всяка училищна стая децата ги посрещаха със стих на патрона си Христо Ботев. След церемонията министър Вълчев проведе среща с учители и посещения в други образователни звена в региона. Министър Ананиев пък имаше разговори с ръководството на областната болница в Търговище. Тази част от визитата им протече в работен порядък без присъствие на медиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Двама министри откриха обновено училище в Търговище\t\t\t"}
{"url": "https://trud.bg/%d1%80%d0%b5%d0%b7%d0%b5%d1%80%d0%b2%d0%b8%d1%82%d0%b5-%d0%be%d1%82%d0%ba%d1%8a%d1%81%d0%bd%d0%b0%d1%85%d0%b0-%d1%8e%d0%b2%d0%b5%d0%bd%d1%82%d1%83%d1%81-%d0%bd%d0%b0-%d0%b2%d1%8a%d1%80%d1%85%d0%b0/", "text": "Помощ от резервната скамейка се оказа решаваща за откъсването на „Ювентус“ на върха в италианското първенство. „Старата госпожа“ вече води с 11 точки пред втория „Наполи“, въпреки че са изминали едва 21 кръга от старта на шампионата. „Черно-белите“ все още нямат и загуба в Серия А. На „Олимпико“ срещу „Лацио“ тимът на Масимилиано Алегри губеше в резултата с 0:1 до 75-ата минута. За капак през първото полувреме „Ювентус“ дори нямаше опит за изстрел към вратата на домакините. Агонията обаче приключи в заключителните минути, като грандът от Торино постигна пълен обрат. Успехът пък прави тимът да изглежда несломим до месец май. До спасението се стигна след гениален ход на треньора Алегри. Малко преди обратът той замени Федерико Бернардески за Блес Матюиди и Дъглас Коста за Жоао Кансело. Португалският защитник с влизането в игра изравни, а четири минути преди края бе фаулиран в наказателното на „Лацио“. Това и чакаше Кристиано Роналдо, който с бомбен неспасяем шут донесе победата на „Ювентус“. За звездата на тима това беше 8-и пореден мач на чужд терен, в който неизменно се разписва. Откакто в Серия А се присъждат по 3 точки за победа (сезон 1994/95), никой друг футболист не може да се похвали с подобно постижение. „Не помня да са имали толкова проблеми от началото на сезона – каза Симоне Индзаги, треньор на „Лацио“. – Нанесохме девет удара в очертанията на вратата за цял мач, а те – само три. Прегърнах всички играчи след финалния сигнал, тъй като изиграха страхотен двубой. Единственият негативен момент е резултатът, но ако не вкараш втори гол на „Ювентус“, ще си платиш за това. „Лацио“ бе агресивен и създаде на нашия съперник повече проблеми, отколкото всеки друг отбор в хода на сезона“. „Ювентус“ вече е с 59 точки в таблицата, докато „Лацио“ има 32 и е осми. Снимка: Twitter", "date": "2019.01.28", "title": " Резервите откъснаха „Ювентус“ на върха"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d1%83%d0%ba%d0%b0%d0%b7%d0%b0%d0%bd%d0%b8%d1%8f-%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b8%d1%82%d0%b5-%d0%be%d1%82%d0%bd%d0%be%d1%81%d0%bd%d0%be/", "text": "От СДВР ще изпращат ясни указания до своите служители относно карането на скейтборд в София заради скандалите с налаганите глоби, каза шефът на дирекцията Георги Хаджиев по време на комисията по сигурност в Столичната община. Според него текстът за каскадите на скейтърите е субективен. Досегашните актове са създадени по сигнал на граждани, а какво е каскада преценява полицаят или този, който е подал сигнала. Председателят на комисията по сигурност Иван Илиев уточни, че карането на скейтборд не е забранено в Наредбата за обществения ред, а само каскадите по парапети, пейки, бордюри на фонтани и т.н. Общината е готова с 3 места за изграждане на скейт площадки – зад Паметника на Съветската армия, парка зад хотел „Хилтън“ и в Северния парк.", "date": "2019.01.28", "title": " Пускат указания на полицаите относно глобите за скейтборд в София\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%be%d0%b1%d1%8f%d0%b2%d1%8f%d0%b2%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bf%d1%80/", "text": "Председателят на Народното събрание Цвета Караянчева във вторник във Велико Търново ще обяви програмата за честванията по повод 140 години от Учредителното народно събрание и приемането на Търновската конституция. Това ще стане на специална пресконференция в Музей „Възраждане и Учредително събрание“ в старата столица. На нея ще присъстват кметът на Велико Търново Даниел Панов, общественици и интелектуалци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Цвета Караянчева обявява в Търново програмата за честванията на 140 г от Учредителното събрание"}
{"url": "https://trud.bg/%d1%81%d0%be%d1%84%d0%b8%d1%8f-%d0%bf%d1%83%d1%81%d0%ba%d0%b0-%d0%b0%d0%b2%d1%82%d0%be%d0%b1%d1%83%d1%81%d0%b8-%d0%b7%d0%b0-%d0%b2%d0%b8%d1%82%d0%be%d1%88%d0%b0-%d0%bf%d1%80%d0%b5%d0%b7-%d0%b2%d0%b0/", "text": "От днес 28.01. във връзка с ваканцията на учениците се пускат автобуси и в делничен ден по линия 66 от Зоологическата градина до х-л Морени. Първия ден ще се движи един автобус, а от вторник 29.01 ще се движат два автобуса. Работното време ще бъде от 08.00 до 16.30. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " София пуска автобуси за Витоша през ваканцията"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b3%d0%be%d1%80%d0%b0%d0%bd%d0%be%d0%b2-%d0%b5%d0%b2%d1%80%d0%be%d1%82%d0%be-%d1%89%d0%b5-%d1%81%d0%bf%d0%be%d0%bc%d0%be%d0%b3%d0%bd%d0%b5-%d0%b7/", "text": "Еврото е втората най-използвана валута в света. От последната световна финансова криза има много по-строги мерки и контрол над банките. Аз съм дълбок оптимист, че еврото е част от по-дълбоката интеграция на България в Европейския съюз. Еврото е и част от гарантирането на мирния процес в Европа. Това каза министърът на финансите Владислав Горанов по време на дискусията с граждани на тема „България по пътя към еврото“. „Еврото ще спомогне за засилването на интеграцията на България в Европа. След толкова години получихме ясни гаранции за влизането ни в ERM 2 и по-късно в еврозоната. Многократно са повтаряни ползите от приемането на еврото. Може да очакваме ценови промени, но те ще са част от доходната конвергенция. Това няма да са инфлационни процеси или спекула. Това ще са нормални процеси, които протичат на базата на икономическите процеси. Най-краткият път за влизане в еврозоната е престой 2-3 години в ЕРМ 2 и после една година оформяне на всички формалности. Най-оптимистичниата прогноза за замяна на лева с евро е 1 януари 2022 година“, прогнозира Владислав Горанов. В дискусията участие взе и евродепутатът от ГЕРБ Ева Майдел. „Днес вече имаме конкретно извървяни стъпки за влизането на България в еврозоната. Това се дължи на работата, която успяхме всички да свършим. Свършихме и много работа по отношение на информирането на българските граждани за ползите от влизането в еврозоната. Преди една година девет от десет българи не бяха наясно какви са ползите от членството ни в еврозоната и се поддаваха на фалшиви информация и дезинформация. Правим конкретни стъпки, които упсяхме да извървим. Влизането в еврозоната ще ни даде възможност да бъдем част от клуба, където се взимат сериозните решения в ЕС. Влизането в еврозоната ще ни гарантира стабилното интегриране в ЕС“, категорична беше тя.    ", "date": "2019.01.28", "title": " Министър Горанов: Еврото ще спомогне за засилването на интеграцията на България в"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%86%d0%b5%d0%bd%d1%82%d1%8a%d1%80-%d0%bf%d0%be-%d0%b8%d0%bd%d1%82%d0%b5%d1%80%d0%b2%d0%b5%d0%bd%d1%86-2/", "text": "С водосвет за здраве, отслужен от Негово Високопреосвещенство Варненският и Великопреславски митрополит Йоан, в УМБАЛ „Св. Марина“ – Варна бе открит Център по интервенционална рентгенология, който разполага с последно поколение ангиографска апаратура, закупена от МУ-Варна. Лентата при откриването прерязаха министърът на здравеопазването Кирил Ананиев, министърът на образованието и науката Красимир Вълчев и кметът на Варна Иван Портних. „Това е една модерна лаборатория, която ще спаси живота на много хора. Тук ще се обучават и много студенти. С подобна апаратура ще можем да задържаме и младите лекари в страната. В МУ-Варна се обучават студенти от 48 държави в света. Трябва да се гордеем с това, което се прави, защото това е бъдещето“, заяви ректорът на МУ-Варна проф. Красимир Иванов. На церемонията присъстваха още проф. Анелия Клисарова, депутат в 44-то НС, областният управител на Варна Стоян Пасев, председателят на общинския съвет Тодор Балабанов, изпълнителният директор директор на УМБАЛ „Св. Марина“ проф. д-р Валентин Игнатов, академичното ръководство на МУ-Варна, лекари, студенти и журналисти. Ангиографът е разположен в ремонтирана и отлично оборудвана зала с анестезиологична машина във варненската университетска болница, което дава възможност за мултиекипна работа и извършване на хибридни операции. Общата инвестицията за новата апаратура и ремонтни дейности е над 2 000 000 лв. Високотехнологичният център е поредният резултат за българското здравеопазване и образование от отличната съвместна дейност между МУ-Варна и УМБАЛ „Св. Марина“ и ще бъде от изключително значение както за лечението на пациенти от Североизточна България, така и за съвременното обучение на студенти, специализанти и докторанти. В центъра ще се извършват всички видове инвазивни процедури под образен контрол, а възможността за високоскоростна видеовръзка позволява да се представят пред студенти най-новите методики в реално време, както и да се представят клинични случаи и процедури на различни научни медицински форуми в страната и чужбина. Новият ангиограф е единствен в страната с таванно окачване на С-рамото и 55-инчов плосък дисплей. Налична е и система от ехографски апарат с най-модерни безжични трансдюсери, предаващи образа директно на работния дисплей. Тази комбинация дава отлична възможност за извършване на целия набор от интервенционални процедури в човешкото тяло под образен контрол. Благодарение на мощния софтуерен пакет лесно и бързо могат да се получават детайлни образи от кръвоносните съдове във всички части на тялото. Новата ангиографска апаратура ще помогне за извършване с високо качество на широк набор съдови и несъдови интервенции – за бързо и ефикасно лечение на остър исхемичен мозъчен инсулт, аневризми на мозъчните съдове и аортата, както и на атеросклеротични промени в съдовете на крайниците. Предвижда се извършването и на най-модерни процедури в областта на онкологията като трансартериална химиотерапия и радиофреквентна аблация на тумори на черния дроб.", "date": "2019.01.28", "title": " Министри откриха Център по интервенционална рентгенология в УМБАЛ „Св. Марина“ – Варна"}
{"url": "https://trud.bg/%d0%bd%d0%b0%d0%b4-9273-%d0%bc%d0%bb%d0%bd-%d1%81%d0%b0-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8%d1%82%d0%b5-%d1%82%d1%83%d1%80%d0%b8%d1%81%d1%82%d0%b8%d1%87%d0%b5/", "text": "Повече от 9,273 млн. са чуждестранните туристически визити в България през 2018 година. Ръстът, който се отчита, е 4,4% спрямо година по-рано. Това сочат данните на Националния статистически институт (НСИ), публикувани днес, съобщават от Министерството на туризма. Пазар номер едно за входящ туризъм през миналата година е Румъния. Посещенията от северната ни съседка са над 1,377 млн. и отчитат нарастване от 20,9 на сто в сравнение с 2017 г. Гърция и Германия са съответно на втора и трета позиция сред топ пазарите. Визитите от Гърция надхвърлят 1,116 млн., а от Германия са повече от 850 хил.  За първи път чуждестранните туристически посещения у нас преминават 9 млн. и надграждат рекордните нива от предходните две години. Данните са стимул и отправна точка за още по-активна политика заедно с бизнеса да популяризираме дестинация България, коментира министърът на туризма Николина Ангелкова. Чуждестранните посещения от Турция са повече от 625 хил., като страната се нарежда на 4-то място сред водещите пазари за входящ туризъм у нас. На 5-а позиция е Македония с близо 560 хил. визити, а веднага след нея се подрежда Русия – с над 511 хил. посещения. През 2018 г. пътуванията от Полша надвишават 425 хил., отчитайки нарастване от 7,9%. Пазар Сърбия е на 8-а позиция, достигайки над 421 хил. визити, с ръст от 7 на сто. Посещенията от Великобритания са близо 390 хил., като се увеличават с 15,2% спрямо година по-рано. Украйна е 10-и пазар през миналата година с над 379 хил. визити и ръст от 24,4 на сто спрямо предходната година. Посещенията от редица други страни също отчитат нарастване. Пътуванията от Израел нарастват със 17,3 на сто, тези от Молдова – 11,3%, от Чехия се увеличават с 6 на сто, а от Франция с 3,3%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Над 9,273 млн. са чуждестранните туристически визити в у нас през 2018 г."}
{"url": "https://trud.bg/%d0%be%d1%82%d1%81%d1%82%d1%80%d0%b0%d0%bd%d0%b8%d1%85%d0%b0-%d0%be%d1%82-%d0%b4%d0%bb%d1%8a%d0%b6%d0%bd%d0%be%d1%81%d1%82-%d0%ba%d0%bc%d0%b5%d1%82%d0%b0-%d0%bd%d0%b0-%d0%b2%d1%80%d0%b5%d1%81%d0%be/", "text": "Кметът на руенското село Вресово – Хасан О. е отстранен от длъжност, съобщават от прокуратурата. Това е става след влязла в сила осъдителна присъда, постановена след сключено споразумение между него и Районна прокуратура – Айтос. Хасан О. е признал вината си за това, че на 24.07.2017г. в село Вресово, удостоверил подписи на частни документи, които са едностранни актове и не подлежат на вписване, както и верността на преписи и извлечения от документи. Това направил, тъй като в малките населени места, където няма нотариус, тази длъжност изпълняват кметовете. Хасан О. съставил официален документ – заверил нотариално заявление, с което се изразява желание заявителят- жена на име Айше от селото, да прехвърли партидата си от един осигурителен фонд в друг. В документа обаче удостоверил неверни обстоятелства, а именно, че подписът на осигуреното лице е положен от жената, което не отговаря на доказателствата по делото – престъпление по чл.311, ал.1 от НК. На Хасан О. е наложено наказание „пробация“ – „задължителна регистрация по настоящ адрес за срок от една година“ и „безвъзмезден труд в полза на държавата“ за 100 часа в рамките на една календарна година и „задължителни периодични срещи с пробационен служител“ за срок от една година. На Хасан О. е наложено и наказание „лишаване от право“ да заема длъжността „Кмет на община“, „Кмет на населено място“ и „Общински съветник“ за срок от 3 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Отстраниха от длъжност кмета на Вресово\t\t\t"}
{"url": "https://trud.bg/%d0%b4%d0%bd%d1%81%d0%ba-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%bd%d0%be%d0%b2/", "text": "От петък – 25 януари, Регионална дирекция Национален строителен контрол – Варна проверява строителството на нов обект в к.к. „Св. Св. Константин и Елена“. Началникът на ДНСК арх. Иван Несторов ще инспектира на място обекта и ще обобщи резултатите на брифинг в сряда – 30 януари, от 11.00 часа в сградата на РДНСК – Североизточен район – гр. Варна (бул. „Цар Освободител“ № 76Г), съобщават от МРРБ. Междувременно днес започна проверката, която РДНСК – Бургас прави на издадените документи за строеж в района на къмпингите „Арапя“, „Градина“ и „Алепу“ от общините Царево и Созопол. Арх. Несторов ще обобщи резултатите от нея в петък – 1 февруари. Брифингът ще се състои от 11.00 часа в сградата на РДНСК – Югоизточен район – гр. Бургас (бул. „Стефан Стамболов“ № 120). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " ДНСК проверява строителството на нов обект в  „Св. Св. Константин и Елена“"}
{"url": "https://trud.bg/%d1%81%d0%b5%d0%b4%d0%bc%d0%b0-%d0%bf%d0%be%d1%80%d0%b5%d0%b4-%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%b2/", "text": "Съдебната палата и Апелативен съд-Варна са домакин на седмата поред изложба на възпитаник на школата по изкуствата за деца и младежи в неравностойно положение „Дедал“. 18-годишната ученичка от Пета ЕГ Ева Пенева ще представи своята експозиция „Енигма“ с 25 картини-живопис, рисунки и графики днес от 16.30 ч. Талантливото момиче учи изкуство в школа „Дедал“ от 10 години. Харесва абстрактната живопис и точно там търси своя стил. Картините й са наситени с нежни акварели и цвят. Школата по изкуства за деца и младежи „Дедал“ е един от най-ярките партньори на Апелативния съд, с която работи по социален проект в подкрепа на талантливи деца в неравностойно положение.", "date": "2019.01.28", "title": " Седма поред изложба в Апелативен съд-Варна\t\t\t"}
{"url": "https://trud.bg/%d1%81%d1%8a%d0%b4%d1%8f%d1%82-%d1%82%d0%b5%d0%bd%d1%8c%d0%be-%d1%83%d0%b1%d0%b8%d0%bb-%d0%ba%d1%80%d0%b5%d1%85%d0%ba%d0%b0%d1%82%d0%b0-%d0%b8%d0%b2%d0%b5%d1%82%d0%b0-%d0%bf%d1%80%d0%b5%d0%b4-%d0%b4/", "text": "Окръжна прокуратура – Бургас предаде на съд Теньо Е., обвинен за убийството на своята приятелка, като смъртта е причинена с особена жестокост и по особено мъчителен за жертвата начин. Убийството стана миналата година, на 16- ти юни, в дома на Теньо и приятелката му Ивета в Айтос. Теньо, който е бивш затворник буквално пребил младата си жена, пред очите на детето им. След това позвънил на баба си, живееща в близко до Айтос село. Ивета починала в болницата по-късно от множество силни удари с ръце (юмруци) и ритници в областта на главата, като й причинил черепно-мозъчна травма, довела да тежък мозъчен оток, съобщиха от държавното обвинение.  Окръжен съд – Бургас е насрочил заседанието си за 30.01.2019 г. Употреба на наркотици от страна на обвиняемия или ревност може да са в основата на деянието, предполагат юристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.28", "title": " Съдят Теньо, убил крехката Ивета пред детето си"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b8-%d1%84%d0%b5%d0%b4%d0%b5%d1%80%d0%b5%d1%80-%d0%b7%d0%b0%d0%b3%d1%83%d0%b1%d0%b8%d1%85%d0%b0-%d0%bf%d0%be-3-%d0%bc%d0%b5%d1%81%d1%82%d0%b0/", "text": "Григор Димитров записа ново отстъпление в световната ранглиста по тенис. Българинът се смъкна с три места и вече е 24-и. На откритото първенство на Австралия той не успя да защити точките си от миналата година, когато стигна четвъртфиналите. Сега той загуби в осминафиналите от Франсис Тиафо (САЩ), което доведе до регрес. С три позиции отстъпи и Роджър Федерер. Швейцарецът, който бе шампион в Мелбърн през последните два сезона, изненадващо претърпя поражение също в осминафиналите от гръцката сензация Стефанос Циципас. А това го прати от трета на шеста позиция. Сърбинът Новак Джокович, който вдигна седми трофей в Австралия, затвърди позицията си на лидер с 10 955 точки. На второ място е финалистът Рафаел Надал с 8320, а трети е Александър Зверев с 6475 т. Димитров се връща на корта за турнира в Ротердам (9-17 февруари), който е седмица след „София оупън“. Двама българи получиха „уайлд кард“ за основна схема – Димитър Кузманов и шампионът на двойки при юношите от Ю Ес Оупън Адриан Андреев. Очаква се родната публика да види и сръбската звезда Новак Джокович, който декларира, че ще гостува на софийската надпревара.", "date": "2019.01.28", "title": " Григор и Федерер загубиха по 3 места"}
{"url": "https://trud.bg/%d1%81%d0%bf%d1%80%d1%8f%d1%85%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%b5%d0%bd-%d0%bf%d1%80%d0%be%d0%bc%d0%b8%d1%88%d0%bb%d0%b5%d0%bd-%d0%b4%d1%8a%d1%80%d0%b2%d0%be%d0%b4%d0%be%d0%b1/", "text": "Незаконен промишлен дърводобив спряха полицаите от Търговище в землището на село Момино. В горски участък, в който е имало разрешена сеч преди година, са били задържани двама мъже, които заявили, че шефовете им разпоредили да режат дървесина. На терена били намерени 157 кубика широколистна дървесина, изсечена без разрешение. Тя е собственост на Държавното горско стопанство в Търговище. По първоначални данни сечта е станала в периода от 21 до 25 януари, когато бил получен сигнал за незаконния добив и на място били изпратени полицаи. Задържаните са обикновени работници, които са изпълнявали нечия заповед. Те са посочили и кой ги е пратил да работят в горския участък. Тъй като нямали документи, че са наети от съответния собственик на фирма, вероятно трудно ще се докаже връзката им с него, което е обичайна система за работа при този вид изсичане на гори. В ареста са прибрани 34-годишен мъж от село Градец, община Котел и 33-годишен от близкото село до мястото на сечта Момино. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Спряха незаконен промишлен дърводобив в Търговищко\t\t\t"}
{"url": "https://trud.bg/%d1%81%d0%b0%d1%89-%d0%bf%d1%80%d0%b5%d0%bc%d0%b0%d1%85%d0%bd%d0%b0%d1%85%d0%b0-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d1%81%d1%80%d0%b5%d1%89%d1%83-%d1%80%d1%83%d1%81%d0%ba%d0%b8/", "text": "Американският президент Доналд Тръмп премахна санкциите върху алуминиевия гигант „Русал“ и компанията-майка Ен Плюс, дружества свързани с руския магнат Олег Дерипаска, предаде  . До решението на Вашингтон се стигна, въпреки усилията на демократи и републиканци да запазят тези ограничения. Санкциите бяха наложени през април миналата година заради Крим, руската намеса в американските избори през 2016-та и подкрепата на Москва за правителството в Дамаск. Премахването им изстреля котировките на руския фондов пазар до невиждани досега височини. Едно от условията за отмяна на наказателните мерки беше напускането на Жан-Пиер Тома, председател на борда на директорите на „Русал“, а също оставките на няколко високопоставени служители на „Ен Плюс“ и най-вече съкращаване на дяловете на Олег Дерипаска и ограничаване на контрола му. Американските санкции срещу самия Дерипаска остават. Моменти след като решението на Белия дом беше обявено, руската банка ВТБ увеличи дела си в „Ен Плюс“ с близо 15 на сто, което предоставя на банката право на глас в управлението на компанията-майка.", "date": "2019.01.28", "title": " САЩ премахнаха санкциите срещу руския алуминиев гигант „Русал“"}
{"url": "https://trud.bg/%d0%b8%d0%b4%d0%b5%d0%b5%d0%bd-%d0%bf%d1%80%d0%be%d0%b5%d0%ba%d1%82-%d0%b7%d0%b0-%d0%bd%d0%be%d0%b2%d0%be-%d0%ba%d1%80%d0%b8%d0%bb%d0%be-%d0%b8%d0%bc%d0%b0-%d0%b1%d0%be%d0%bb%d0%bd%d0%b8%d1%86%d0%b0/", "text": "Идеен проект за разширяване на областната болница в Търговище с още едно крило, в което да влязат отделенията, които сега са в прогнили и течащи бараки или стари сгради извън основната, е представило ръководството на здравното заведение пред здравния министър Кирил Ананиев при посещението му в града в понеделник. По първоначални сметки, изграждането на новото крило ще струва около 7-8 млн. лв. След обход на материалната база, включително и на отделения, като психиатрията, която е в бараки, министърът е дал принципна подкрепа, но за осигуряването на финансовия ресурс трябва да се мисли тепърва, вероятно на ниво Министерски съвет, предположиха от болницата. Идеята е в новото крило да влязат пациентите от второ вътрешно, които сега са отделени от болницата и при спешни случаи, реаниматори тичат от едната сграда през двора до другата. Остра нужда има и от преместване на отделението по хемодиализа, което също е извън основната сграда. „За 15 години имаме почти три пъти ръст на хората на диализа, които сега са средно 78-82 души. Имаме субсидия за 10 нови апарата, но  няма как да разширим сегашната база, а нуждаещите се не намаляват. С подобрената грижа се увеличава продължителността на живота на тези пациенти, а идват и нови и имаме нужда от разширяване”, коментираха лекари. Голям проблем е и центърът за психично здраве, който е в 32-годишни бараки, които тази есен бяха спасени на косъм от пожар, който лумна при ремонт на покрива. Част от администрацията също е в такива бараки, припомнят от болницата. От там са показали и новоремонтираните отделения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Идеен проект за ново крило има болницата в Търговище\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d0%b8-%d0%be%d0%bb%d0%b8%d0%bc%d0%bf%d0%b8%d0%b0%d0%ba%d0%be%d1%81-%d1%81-%d0%bf%d0%b5%d1%82%d0%b0-%d0%bf%d0%be%d1%80%d0%b5%d0%b4/", "text": "Тодор Алексиев и неговият „Олимпиакос“ вдигнаха пета поредна купа в лигата на Гърция по волейбол. Във финала тимът от Пирея надделя над домакините от „Фойникас“ (Сирос) с 3:1 (-19, 22, 23, 21). В първата среща шампионите се наложиха със същия резултат. Бившият капитан на националите се отчете с 8 точки. Така „Олимпиакос“ спечели трофея с българско участие за трети път в историята, като през 2013-а Боян Йорданов получи наградата за MVP. А за Алексиев това е втори пореден успех след 2018-а. Същевременно Цветан Соколов и „Кучине Лубе“ постигнаха 16-а победа в италианската Суперлига, като прегазиха с 3:0 гостите от „Веро Волей“ (Монца) и Виктор Йосифов. Казийски и „Калцедония“ (Верона) също постигнаха успех – 3:1 над „Ема Вилас“ (Сиена).", "date": "2019.01.28", "title": " Алексиев и „Олимпиакос“ с пета поредна купа в Гърция"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%bd%d0%b8%d1%8f-%d1%85%d0%b5%d0%b1%d1%8a%d1%80-%d0%bd%d0%b0%d0%b9-%d0%b2/", "text": "Основното, което ни различава с останалите волейболни отбори в България, е че спечелихме публика“, заяви треньорът на „Хебър“ Атанас Петров, извел тима до Купата на страната.  Наставникът допълни, че трофеят е бил на трето място по приоритети. „Първо трябваше да обединим хората в Пазарджик – продължи той. – За всеки мач идват по 2000 човека да ни подкрепят. После искахме да накараме децата да се занимават повече със спорт. В момента всички в града са полудели не само по волейбола. Залите, басейни и стадиони са пълни с деца…“ На финала „Хебър“, който е в този състав от 2,5 години, победи шампиона „Нефтохимик 2010“ с 3:2. „Имаме много агресивен сервис, добре подредена блокада и защита“, обяви Петров.", "date": "2019.01.28", "title": " Треньорът на волейболния „Хебър“: Най-важното е, че  спечелихме публиката"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%b7%d0%b0-%d1%82%d0%b8%d1%80%d0%be%d0%b2%d0%b5-%d0%bf%d1%8a%d1%82%d0%b8%d1%89%d0%b0%d1%82%d0%b0-%d0%b2-%d0%b4%d0%be%d1%81%d0%bf%d0%b0%d1%82/", "text": "Ограничено e движението по републиканските пътища в община Доспат за тежкотоварни автомобили над 12 т, както и тегленето на ремаркета и полуремаркета поради лоши метеорологични условия. Това съобщиха от Агенция „Пътна инфраструктура“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20.", "date": "2019.01.28", "title": " Затвориха за тирове пътищата в Доспатско"}
{"url": "https://trud.bg/%d0%bf%d0%be%d0%bf%d1%80%d0%b0%d0%b2%d1%8f%d1%82-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%87%d0%b0%d1%81%d0%be%d0%b2%d0%bd%d0%b8%d0%ba-%d0%b2-%d0%b1%d1%83%d1%80%d0%b3%d0%b0%d1%81/", "text": "Градският часовник – един от символите на Бургас, ще бъде поправен. Екип от специалисти с помощта на техника ще започне демонтаж на стария механизъм във вторник. Механизмът е морално остарял и подмяната му с нов ще даде възможност на Часовника да работи още дълги години, за да изпълнява функцията си на важен елемент от градската архитектура. Реконструкцията е планирана така, че Часовника да запази познатия си образ с тройния циферблат. Поправките ще засегнат само скритите под кутията части.  Старият механизъм обаче ще продължи „да живее“, но вече като част от експозицията на Историческия музей в града. Историята на Часовника е любопитна, част от вълнуващата история на града. Навремето няколко ентусиазирани бургазлии се заемат със задачата да закупят от чужбина градски часовник, за да може морският град да има модерен за времето си европейски облик. Безспорно най-голямата заслуга за опазването на този градски символ има Стефан Николов. След като Часовникът е бил свален от мястото си и дълги години събира прах в тъмни помещения, той го реставрира и връща отново на главната улица.", "date": "2019.01.28", "title": " Поправят градския часовник в Бургас"}
{"url": "https://trud.bg/%d1%81%d1%82%d1%80%d0%b0%d1%85%d0%be%d1%82%d0%b5%d0%bd-%d1%81%d1%80%d0%b0%d0%bc-%d0%bf%d0%b0%d0%b4%d0%bd%d0%b0%d1%85%d0%bc%d0%b5-%d1%81-010/", "text": "Страхотен срам изживяха юношеските национали на България до 17 години. Нашите загубиха с 0:10 на турнира „Кубок Развития 2019“ в Беларус. Треньор на отбора ни е Любомир Божанков. Двубоят беше за седмо място, а наказателната акция на „червените дяволи“ започна още във втората минута. Белгия, трета от Мондиал 2018, минава за една страните, най-добре развиваща таланти. В предишния мач България загуби след изпълнение на дузпи от Таджикистан. В същото време БФС направи инструктаж за лицензирането от следващия сезон. Задължително условие е всички стадиони, които са домакини на двубои, да имат осветление. На всяка цена клубовете трябва да осигуряват охранителни камери на входовете и изходите от арените. Още един сезон по-късно ще влезе електронна система за лицензиране., която ще бъде интегрирана към системата на ФИФА.", "date": "2019.01.28", "title": " Страхотен срам – паднахме с 0:10"}
{"url": "https://trud.bg/%d0%b4%d0%b2%d0%b5-%d0%ba%d0%be%d0%bb%d0%b8-%d1%81%d0%b5-%d1%81%d0%b1%d0%bb%d1%8a%d1%81%d0%ba%d0%b0%d1%85%d0%b0-%d0%bd%d0%b0-%d0%b1%d1%83%d0%bb-%d1%87%d0%b5%d1%80%d0%bd%d0%b8-%d0%b2%d1%80%d1%8a/", "text": "Катастрофа затрудни движението на столичния бул. „Черни връх“ днес. Два леки автомобила се сблъскаха и удариха други – паркирани коли. При инцидента са пострадали двама души, съобщават от МВР, цитирани от   Ранените са прегледани от лекар, нямат сериозни наранявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Две коли се сблъскаха на бул. „Черни връх“, удариха и паркирани автомобили\t\t\t"}
{"url": "https://trud.bg/%d0%bc%d0%b0%d0%b4%d1%83%d1%80%d0%be-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%b0%d1%80%d0%bc%d0%b5%d0%b9%d1%81%d0%ba%d0%b8-%d0%ba%d1%80%d0%be%d1%81/", "text": "САЩ: Не пипайте Гуайдо Изпадналият в немилост пред САЩ и западните и латиноамериканските им съюзници президент на Венецуела Николас Мадуро наблюдава в неделя военно учение и се включи в крос на военнослужещи, от чиято подкрепа зависи властта му, предаде Ройтерс. Демонстрацията на мускули идва на фона на преговори на венецуелската опозиция с благоразположени към нея военни и правителствени служители. За тях съобщи нейният лидер Хуан Гуайдо, който миналата седмица се самопровъзгласи за президент и бе признат за легитимен държавен глава от Вашингтон и западноевропейските страни, последвани през уикенда от Израел и Австралия. В интервю за “Вашингтон пост” Гуайдо потвърди, че чака хуманитарна помощ от САЩ в размер на 20 млн. долара. Той си даде срок от 6 до 9 месеца за организирането на нови избори, при положение, че Мадуро се оттегли. “Никой не трябва да мисли да отстъпва от тази свещена земя. Искаме мир и за да го гарантираме, трябва да бъдем подготвени”, заяви Николас Мадуро пред военните, след поредната атака от Белия дом. US съветникът по националната сигурност Джон Болтън го предупреди да не посяга на “демократичния лидер Гуайдо” и заплаши със “сериозен отговор”. Говорителят на Кремъл Дмитрий Песков отрече информация в медиите, че Каракас искал военна помощ от Москва. И подчерта, че външният натиск само усложнява ситуацията в затъналата в икономическа криза и хиперинфлация Венецуела.", "date": "2019.01.28", "title": " Мадуро се включи в армейски крос\t\t\t"}
{"url": "https://trud.bg/6000-%d0%bf%d0%b0%d1%83%d0%bd%d0%b4%d0%b0-%d0%b1%d0%b8%d0%bb%d0%b5%d1%82-%d0%b7%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f-%d0%bc%d0%b0%d1%87-%d0%bd%d0%b0-%d0%bb%d0%b8%d0%b2/", "text": "Невероятни цени от по 6000 паунда се предлагат за последния домакински мач на „Ливърпул“ във Висшата лига. Двубоят срещу „Уулвърхемптън“ на „Анфийлд“ е на 12 май, а тогава „червените“ имат огромен шанс да празнуват първата си титла в ерата на Висшата лига. В момента тимът на Юрген Клоп води с 4 точки пред „Манчестър Сити“. Традиционните цени на билети са между 37 и 59 паунда. Човек, базиран в Мадрид, продава 212 билета за двубоя, като най-евтиният е 1100 лири. В същото време трансферни саги морят „Челси“, който лесно се класира за осминафинал за купата на Англия с 3:0 у дома над „Шефийлд Уензди“. Клубът вече се е предал, че няма да задържи младока Калъм Хъдсън-Одой, който отива в „Байерн“. Цената му е 35 милиона паунда. „До един в отбора сме му казали, че искаме да остане – коментира легендата и помощник-треньор Джанфранко Дзола. – Но има решения, които не зависят от нас.“ Оливие Жиру пък призна, че е недоволен от идването на Гонсало Игуаин. Французинът има само един гол в 18 мача от Висшата лига през сезона и вероятно ще напусне в посока родината си. Еден Азар пък отново е ухажван от „Реал“.", "date": "2019.01.28", "title": " 6000 паунда билет за последния мач на „Ливърпул“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5%d1%82%d0%be-%d0%b8-%d0%bd%d0%b0%d1%83%d0%ba%d0%b0%d1%82-2/", "text": "Министърът на образованието и науката Красимир Вълчев откри обновената сграда на ОУ „Христо Ботев“ в Търговище. Средствата за ремонта са 4 396 618 лв. и бяха осигурени по Оперативна програма „Региони в растеж“, съобщиха от МОН. Училището вече разполага със спортни игрища с нови настилки във вътрешния и външния двор. Направено е цялостно саниране, както и основен ремонт на покрива, стените и подовете. Обновени са пожароизвестителната инсталация, евакуационното осветление и охранителната инсталация. Закупени са допълнителни камери за видеонаблюдение и е осигурен достъп за деца със специални образователни потребности. На откриването министър Вълчев посочи, че настоящата година ще бъде най-наситена с дейности по обновяване на материалната база на образователни институции в цялата страна. От началото на ОП „Региони в растеж“ са осигурени средства за ремонт на над 292 училища и детски градини. Предстои откриване на училищата в село Биркова, област Пазарджик, и в Бяла, област Русе. През последните 5г. в София бяха открити 3 нови сгради на училища – на Втора английска гимназия, както и на училищата в селата Герман и Ботунец, а в Бургас – Професионална гимназия по компютърно програмиране и иновации.", "date": "2019.01.28", "title": " Министърът на образованието и науката откри обновената сграда на ОУ „Христо Ботев“ в Търговище"}
{"url": "https://trud.bg/%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d0%b4%d0%be%d0%b3%d0%be%d0%b2%d0%be%d1%80-%d0%b7%d0%b0-%d1%80%d0%b5%d1%81%d1%82%d0%b0%d0%b2%d1%80%d0%b0%d1%86%d0%b8%d1%8f-%d0%bd%d0%b0-%d0%b4/", "text": "Договор за реставрация и консервация на джамията „Ибрахим паша” подписаха в Деня на Разград, 28 януари, областният управител Гюнай Хюсмен и управителят на фирмата, която спечели обществената поръчка, „Стройкомерс ТТ” Тошко Райчев. Стойността на поръчката е над 1,9 млн. лв., а срокът за изпълнение на дейностите 890 дни, съобщиха от областната администрация. Поръчката е за инженеринг – проектиране, изпълнение на строително-монтажни работи и упражняване на авторски надзор при консервация, реставрация и адаптация на джамията. От фирмата съобщиха, че първо ще бъде извършено обследване на сградата, след което ще се пристъпи към проектиране и съгласуване с Националния институт за недвижимо културно наследство. На следващата фаза ще започва реставрирането, включително на една част, която сега съществува към джамията – предверието на сградата. Предвидено е извършване и на всички части от съвременното строителство – енергийна ефективност, вентилация, климатизация, паралелно с възстановяване на всички автентични архитектурни конструкции и облагородяване на района. Изпълнителят определя дейностите, като предизвикателство за фирмата, но е уверил, че дружеството има опит в работата по религиозни храмове, реставрация и изграждане на църкви и джамии. „Стартът на реализацията на този проект е силен знак към обществото, към смесените региони и към мюсюлманите в България за това, че премиерът Бойко Борисов, който възложи на Областния управител на Разград да проведе обществената поръчка и ще отпусне средства за провеждането й, е толерантен човек. Над 30 години нищо не се правеше за този паметник на културата и аз съм благодарен на министър-председателя за изпълнения ангажимент по тази тема”, заяви Гюнай Хюсмен, посочват от администрацията.  ", "date": "2019.01.28", "title": " Подписаха договор за реставрация на джамията в Разград\t\t\t"}
{"url": "https://trud.bg/%d0%bc%d0%b0%d0%b5%d1%81%d1%82%d1%80%d0%be-%d0%ba%d1%80%d1%8a%d1%81%d1%82%d0%b8%d0%bd-%d0%bd%d0%b0%d1%81%d1%82%d0%b5%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%b4%d0%b8%d1%80%d0%b8%d0%b3/", "text": "Младият и много успешен български диригент Кръстин Настев, когото през ноември 2018 г. получи аплаузите край морето в един запомнящ се спектакъл на „Севилският бръснар“, вече държи палката на оркестъра във Варненската опера. Бил е диригент на Операта в Анталия, гост-диригент на Симфоничните оркестри в Бурса, Анталия, Ескишехир, дирижира Пловдивска филхармония на турне в Италия и Оперно-филхармоничното дружество Пловдив. Дирижира Софийската филхармония и Националния филхармоничен хор , прави записи със Симфоничния оркестър на БНР, гост-диригент е на Държавна опера Пловдив и на Плевенската филхармония. Ръководи, заедно с Крикор Четинян ръководи майсторски класове по дирижиране в Пловдив, дебютира с операта „Селска чест“ в Софийската опера и балет през 2016. Кръстин Настев е роден през 1980 г. в Пловдив, завършва Музикалното училище в родния си град и е един от последните ученици на Маестро Крикор Четинян в Академията за музикално, танцово и изобразително изкуство. Завършва с отличие Националната музикална академия „Проф. Панчо Владигеров” в София. Журира Международния хоров фестивал в Хонг Конг  и Международния хоров фестивал в Санкт Петербург. Музикален ръководител е в Teater del Cercle – Барселона  и на London Chamber Opera на турне в Азия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Маестро Кръстин Настев е новият диригент на Варненската опера"}
{"url": "https://trud.bg/1751-%d1%81%d0%b5%d0%b4%d0%bc%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8-%d0%b7%d0%b0%d0%b2%d1%8a%d1%80%d1%88%d0%b2%d0%b0%d1%82-%d1%82%d0%b0%d0%b7%d0%b8-%d0%b3%d0%be%d0%b4%d0%b8%d0%bd%d0%b0/", "text": "  Общо 1751 седмокласници завършват тази година в училищата във Великотърновска област. Това стана ясно на заседание на Постоянната областна комисия по заетост, на която беше представен проектът за държавния план-прием за учебната 2019/ 2020 г. за региона.  Броят на завършващите тази година е с 34 по-малко, в сравнение с предходната, когато си били 1785. Заседанието бе открито от председателя на комисията и областен управител проф. д-р Любомира Попова. Началникът на Регионалния инспекторат по образованието във Велико Търново инж. Розалия Личева представи планирания прием на ученици в областта и новите паралелки.  За учебната 2019/2020 г. са заявени 81 паралелки, от които 17 профилирани и 64 професионални . В плана за държавен план-прием за учебната 2019/2020 година са заявени паралелки за обучение по 17 нови професии. Сред тях – лаборант в Хуманитарната гимназия във Велико Търново, съдебна администрация в Старопрестолната гимназия по икономика, ръководител-движение по жп транспорт в Горна Оряховица, деловодител в Обединеното училище в Джулюница. В СУ „Вела Благоева“в старата столица се разкрива профил „Обществени науки“. В групата на защитените специалности са включени изпълнител на термални процедури в ХГ „Св. св. Кирил и Методий“, техник по автоматизация в СУ „Владимир Комаров“, спедитор логистик в ПГ по електроника, полиграфист в Горна Оряховица и Павликени, машинен монтьор в ПГ по механизация на селското стопанство в Златарица.", "date": "2019.01.28", "title": " 1751 седмокласници завършват тази година в училищата във Великотърновска област"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%be%d1%82%d0%bf%d1%83%d1%81%d0%bd%d0%b0%d1%82%d0%b8%d1%82%d0%b5-500-%d0%bc%d0%bb/", "text": "Тенденцията е за разкриване, а не за закриване на предприятия. Това заяви министърът на икономиката Емил Караниколов на брифинг във ведомството. Той подчерта, че през последните месеци са направени доста крупни инвестиции в Северна България и даде пример: завод за самолетни части на френската група „Латекоер“ – проектът е на стойност 11 млн. евро, завод за автомобилни аксесоари на американската компания „Варок Лайтинг Системс” на стойност 8  млн. лв., завод за производство на авточасти в България на германската компания „Фос Аутомотив“ на стойност 15 млн. евро, германската компания „Leoni”  в региона на Плевен с 32 млн. евро, производственото предприятие на „Мултивак България Продакшън“ –  инвестицията е за над 36 млн. лв, „одело Фарба Лайтинг Груп“ – инвестицията ще бъде в размер на 40.6 милиона евро, което включва изграждането на 3 завода и парк за поддоставчици  и др. Караниколов изтъкна, че в Българската агенция за инвестиции са подадени 54 проекта за инвестиции на стойност 1, 5 млрд. лв. В рамките на пресконференцията икономическият министър увери, че отпуснатите 500 млн. лв. за язовирите ще бъдат разходвани публично, така както е по Закона за обществените поръчки и всички други закони. По негови думи до две седмици трябва да започне работа и държавното предприятие за стопанисване на язовирите. По време на брифинга министър Караниколов информира, че Министерството на икономиката, представителите на  Асоциацията на индустриалния капитал в България (АИКБ), Конфедерация на работодателите и индустриалците в България (КРИБ), Национално сдружение на търговците и превозвачите на горива, Асоциация на българските частни пристанища, Българска минно-геоложка камара и всички заинтересовани страни, с които до момента са проведени срещи, са с апел към Народното събрание  от сряда приемането на т.нар. Закон за горивата да бъде отложен. „Всички се обединихме около това, че трябва да има закон и всички да са регистрирани по него. Имаме възможност да се съберем и да обсъдим всички дадени до момента конкретни предложения. Колкото по-бързо направим това, толкова по-бързо ще имаме работещи и балансирани текстове“, категоричен бе той.", "date": "2019.01.28", "title": " Министър Караниколов: Отпуснатите 500 млн. лв. за язовирите ще бъдат разходвани публично"}
{"url": "https://trud.bg/%d0%bc%d0%b8%d1%85%d0%b0%d0%b8%d0%bb-%d0%bc%d0%b8%d1%80%d1%87%d0%b5%d0%b2-%d0%bf%d0%be%d0%bd%d0%b5-%d0%be%d1%82-%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d0%bd%d0%b0%d1%81%d0%b0/", "text": "Около президента Румен Радев има перспектива да бъде заформен нов политически проект, който, ако излезе на политическата сцена, лесно ще спечели 7%. Това каза пред   социологът проф. Михаил Мирчев. „Поне от една година насам президентът Румен Радев анонсира, че ще прави партия. „Аз бих подкрепил партия” – всички подразбират, че това ще бъде партия около него. Тя няма да бъде лява, няма да бъде социалистическа, ще бъде центристка. Ако гледаме лицата, които са близко до него, тази партия ще бъде препълнена с хора от бившето НДСВ. Ключова фигура ще бъде Соломон Паси. Много хора се заблуждават, че президентът Радев е проруски, про-Путински настроен, напротив – всички тези хора са проамерикански настроени”, коментира Мирчев. Той обаче отхвърли тезата, че партията, ако бъде сформирана, ще се присъедини към БСП като коалиционен партньор с крайна цел – победа на изборите. Друг човек, който според него, ще стане част от потенциалния нов политически проект, ще бъде бившият служебен премиер проф. Огнян Герджиков. През 2017 г. Герджиков оглави служебния кабинет, назначен от президента Радев. В тази връзка Мирчев коментира, че според него именно служебното правителство е спомогнало ГЕРБ да спечели вота тогава: „Той е виновен за третия мандат на Борисов, защото му даде възможност да спечели изборите по един убедителен начин. А беше длъжен тогава – чрез инструментите на служебния кабинет, да ограничи беззаконието на тогавашните избори – парламентарните предсрочни избори през 2017 г. Ангажирам се с това нещо”. Според социолога е възможно БСП да излязат с неочакван коалиционен ход, остро обаче разкритикува потенциална коалиция с ДПС. Възможните коалиции: Кой с кого на евровота?  „Много късно се сетиха да се отделят от соколово-вълчата прегръдка на ДПС. Лично аз съм ги съветвал това да започнат да го правят още през 2003 година, когато се видя, че ДПС са изключително некоректен политически партньор – става въпрос за местните избори 2003 година”, коментира Мирчев. По думите му левицата е получила като подарък неочаквано добър ход, който ще им помогне в предстоящите избори – а именно повдигнатото обвинение срещу Елена Йончева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Михаил Мирчев: Поне от една година насам президентът Радев анонсира, че ще прави партия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-330/", "text": "Качват насила младите шофьори на стари коли Новият закон ни връща в годините на „Трабант” и „Лада”. Европа отхвърли идеята да се ограничава мощността до 150 к.с. за млади водачи още през 2011 г.         Предвидени са наказания, ако работник закъснява за работа Трудово-правна консултация на „Труд“.             Как Пиер Луврие стана Емилиян Гебрев Определени медии фабрикуват всевъзможни компромати и дори (полу)налудничави истории – анализ на „Труд“.         Модерните патрулни кораби ще бъдат сбъдната мечта и гордост за офицери и матроси Проблемът с дефицита на кандидати за военна служба не излиза от вниманието на ръководителите и командирите от Министерството на отбраната и Българската армия, казва командирът на ВМС контраадмирал Митко Петев в интервю за „Труд“.         Защо преговаряме с Белия дом за Ф-16? Американската държава е водеща в случая, а не частната компания производител „Локхийд Мартин“ – анализ на Евгени Генов.         Ципрас и Заев триумфират, но фактурата идва Дори и да не получат Нобелова награда, признанието вече го имат – коментар на Костадин Филипов.           Нова кандидатка за Шлема Силует на Наоми Осака. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Вижте акцентите в броя на вестник „Труд“ във вторник, 29 януари 2019"}
{"url": "https://trud.bg/%d0%ba%d1%83%d0%b1%d0%b8%d0%bd%d1%86%d0%b8-%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%b7%d0%b0%d0%b5%d0%b4%d0%bd%d0%be-%d0%bf%d0%be%d1%87%d0%b5%d1%82%d0%be%d1%85%d0%b0-%d1%85%d0%be%d1%81/", "text": "Десетки приятели на Куба заедно с кубински граждани, живеещи в България, почетоха заедно 166-та годишнина от рождението на великия поет Хосе Марти. Организатор на честването беше Кубинското посолство в София, както и Асоциацията за приятелство „България – Куба“. Посланичката на Хавана у нас Н.ПР. Каридад Ямира Куето Милиан поведе шествието до паметника на Апостола, както наричат поета в родината му. Много приятели на Куба, студенти и дипломати поднесоха цветя пред бюста на кубинския национален герой, който е роден на 28 януари 1853 г. в Хавана. Хосе Марти е световен поет и писател, той е и политик, публицист, философ и борец за независимостта на Куба от испанските колонизатори, загива в бой с испанските войски по време на национално-освободителното въстание през 1895 година. „Идваме тук за да сложим нашите бели цветя от името на Асоциацията за приятелство с Куба, от името на кубинската ни родина, както и на цялото човечество. Защото Хосе Марти казва: Родината това е човечеството. Той символизира най-големите ценности на кубинския народ. Фидел Кастро го нарече най-универсалният мъж на Куба. Ние сме горди, че Марти е и тук на българска земя. Кубинският народ винаги е бил до българския.“ Това беше емоционалното признание на Н.ПР. Каридад Ямира Куето Милиан пред паметника на поета. Тя истински разчувства всички, дошли в малката градинка, обръщайки се към поета с думите: „Скъпи наши Апостоле, учителю, с нашето присъствие тук заедно със знамената на Куба и България и заедно с нашите цветя от прекрасната българска земя ти засвидетелстваме нашата обич и ти предаваме нашето кубинско сърце“. След това честването продължи в голямата зала на посолството със специално подготвена програма. Изключително емоционално бе изпълнението на великата песен на Емил Димитров „Моя страна, моя България“, в което се включи и Нейно превъзходителство Каридад Ямира Куето Милиан и така допълнително наелектризира емоционално присъстващите. Слово и свое ново стихотворение прочете поетът Лъчезар Еленков, студенти от Софийския университет рецитираха стихове на Хосе Марти, а идването на голямата българска поп певица Йорданка Христова внесе шармантен акцент в събитието.", "date": "2019.01.28", "title": " Кубинци и българи заедно почетоха Хосе Марти (СНИМКИ)\t\t\t"}
{"url": "https://trud.bg/%d0%bd%d0%be%d0%b2-%d0%bd%d0%b0%d1%87%d0%b8%d0%bd-%d0%b7%d0%b0-%d0%bf%d1%80%d0%b8%d0%b5%d0%bc-%d0%b2-%d0%b4%d0%b5%d1%82%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0/", "text": "Повече точки за постоянен адрес близо до забавачката Децата ще бъдат приемани в забавачките в София по нов начин, който ще бъде въведен с промени в Наредбата за прием в общинските детски градини. Те бяха обсъдени днес от образователната комисия в Столичния общински съвет, но преди той да ги гласува предстоят още дебати. Една от промените следва принципа детето да ходи на градина възможно най-близо до дома си. Постоянният адрес в района на забавачката ще носи 4 точки, а не 2 както е сега, а настоящият – 2, а не 1 т. Адресът ще се установява служебно по електронен път, а не чрез удостоверение от родителите. Друга промяна е, че децата с брат и сестра в същата забавачка ще получават по една допълнителна точка, но няма вече да участват в класирането по социални критерии, а по общи. „Няма как да квалифицираме наличието на брат и сестра по критериите за деца в неравностойно положение-сираци, деца със сериозни проблеми“, каза столичният зам.-кмет доц. Тодор Чобанов. Социалната квота обаче намалява от 40% на 30%, увеличавайки общата. Затяга се контролът върху записването на деца с хронични заболявания, като вече ще се изисква документ от ТЕЛК, а не от личен лекар. Децата с хронични заболявания намаляват от 5 на 3 в група, а тези със специални образователни потребности ще са не 3, а 2. Децата в яслените групи ще са не 20, а 23. Така се откриват около 700 нови места за ясла, при недостиг в София от около 5000. Обмислят се мерки за да се намали фиктивното записване в яслите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Нов начин за прием в детска градина\t\t\t"}
{"url": "https://trud.bg/%d1%81%d0%b5%d0%bd%d0%b0%d1%82%d0%be%d1%80%d0%ba%d0%b0-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0-%d0%b7%d0%b0-us-%d0%bf%d1%80%d0%b5%d0%b7%d0%b8%d0%b4%d0%b5%d0%bd/", "text": "Американската сенаторка демократка Камала Харис (54 г.) стартира кампанията си за президентските избори в САЩ през 2020 г. с атака срещу “средновековната” стена на Доналд Тръмп по границата с Мексико, предаде Ройтерс. Бившата калифорнийска прокурорка е дъщеря на ямаец и индийка. Тя заложи на слогана “Камала Харис за народа” и остро разкритикува антиимиграционните политики на настоящия държавен глава. Междувременно Си Ен Ен съобщи, че Хилъри Клинтън (71 г.), която изгуби президентската надпревара през 2016 г. от Тръмп, не изключвала отново да се кандидатира за предстоящия вот. Според запознати бившата първа дама, която при Барак Обама бе държавен секретар, разчита на факта, че е взела повече гласове на изборите от Тръмп. През уикенда на сцената се появи и нов играч в лицето на бившия шеф на веригата кафенета “Старбъкс” Хауърд Шулц, който посочи, че “сериозно обмисля” да се участва в изборите като независим кандидат за президент. Дългогодишен демократ, Шулц разкритикува настоящата двупартийна система в САЩ.", "date": "2019.01.28", "title": " Сенаторка се кандидатира за US президент\t\t\t"}
{"url": "https://trud.bg/%d0%ba%d0%be%d0%b9-%d0%ba%d0%b0%d0%b7%d0%b2%d0%b0-%d0%b8%d1%81%d1%82%d0%b8%d0%bd%d0%b0%d1%82%d0%b0-%d0%b7%d0%b0-%d0%be%d1%82%d0%bc%d0%b5%d0%bd%d0%b5%d0%bd%d0%be%d1%82%d0%be-%d1%80%d0%b5%d1%88%d0%b5/", "text": "Георги Икономов, кмет на Банско: Как може да се игнорира позицията на всички кметове от областта? Оттук насетне какво ще стане? Един застой, както за Банско, така и за зимния туризъм като цяло. Защото едва ли ще се намери нормален човек при тези трудности, при това отношение, при тези проблеми, които се създават, да инвестира в ски инфраструктура и да развиваме курортите.   Тома Белев: Легла и храна чуждестранните туристи си имат и у дома. Те идват за едно преживяване, трябва да усещат нещо уникално и точно тази уникалност трябва да бъде съхранявана. Тези уникални обекти трябва да бъдат съхранявани максимално в автентичен вид, за да могат първо природата да е съхранена, на второ място да има условия за развитие на качествен и високо категориен туризъм. Може да гласувате   ", "date": "2019.01.28", "title": " Кой казва истината за отмененото решение за втори лифт в Банско?"}
{"url": "https://trud.bg/%d0%b7%d0%b0%d0%b5%d0%b2-%d0%b8-%d1%86%d0%b8%d0%bf%d1%80%d0%b0%d1%81-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bd%d0%be%d0%bc%d0%b8%d0%bd%d0%b8%d1%80%d0%b0%d0%bd%d0%b8-%d0%b7%d0%b0/", "text": "Лауреатката на Нобелова награда за мир Уидед Бушамауи е номинирала официално премиерите на Гърция и Република Македония Алексис Ципрас и Зоран Заев за Нобеловата награда за мир за 2019 г., съобщи днес МИА. В писмо до македонския министър-председател Зоран Заев Бушамауи го е уведомила, че той и гръцкият му колега Ципрас са официално номинирани за това, че са осигурили „модел на мирни и конструктивни решения на двустранни и многостранни разногласия между съседни държави, които могат да служат за пример на Балканите и в по-широкия регион“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.28", "title": " Заев и Ципрас официално номинирани за Нобеловата награда за мир"}
{"url": "https://trud.bg/%d0%be%d0%be%d0%bd-%d0%bf%d1%80%d0%b0%d1%82%d0%b8-%d0%b5%d0%ba%d1%81%d0%bf%d0%b5%d1%80%d1%82-%d0%b2-%d1%82%d1%83%d1%80%d1%86%d0%b8%d1%8f-%d0%b7%d0%b0-%d0%bd%d0%b5%d0%b7%d0%b0%d0%b2%d0%b8%d1%81%d0%b8/", "text": "ООН изпрати в Турция специалния си докладчик за произволните екзекуции заради случая „Хашоги“. Анес Каламар ще оглави „независимо международно разследване“ на убийството на саудитския журналист. Очаква се докладчикът да остане в Турция до 3 февруари, за да събира данни, свързани със смъртта на Хашоги, информира БНТ. Журналистът, който критикуваше властите в Рияд, беше убит от саудитски агенти при посещение в генералното консулство на Саудитска Арабия в Истанбул на 2 октомври миналата година. Останките му все още не са намерени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " ООН прати експерт в Турция за независимо разследване на смъртта на Хашоги"}
{"url": "https://trud.bg/%d0%b0%d0%bd%d1%82%d0%be%d0%bd-%d0%ba%d1%83%d1%82%d0%b5%d0%b2-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2%d0%bb%d0%b8%d0%b7%d0%b0-%d0%bc%d0%bd%d0%be%d0%b3%d0%be-%d1%81%d0%b8/", "text": "Антон Кутев от БСП заяви, че Румен Радев влиза много силно в голямата политика, с голяма заявка и с голям рейтинг. Нормално е по някакъв начин да се противопоставя на работата на кабинета. Това, което показа конгресът на БСП е, че желанието за промяна е очевидно. Искаме да видим друга политика, друга икономика в България, друг начин, по който да работи това общество, каза още Антон Кутев. В българската политика много от хората се занимават с това, което не е тяхна работа. Ако президентът е човекът, който трябва да балансира и трябва да дава визия напред, той това прави, коментира Кутев отчетеното от президента Румен Радев за двете години на „Дондуков“ 2. По думите на Кутев, естествено визията с неговите правомощия не може да бъде давана, тъй като в България те са много орязани. Но това не значи, че трябва да се повишават и ще трябва да се променя Конституцията. Според него, президентът може да си позволи да влиза много пъти там, където не е негова работа и той често пъти го прави. „Това е най-работещият президент в момента по отношение на своите правомощия. И той това прави, след като всички други прегради не минат, накрая неговото вето много пъти се оказва онази последна бариера, която Конституцията позволява. И той го използва много активно. Обикновено мнозинството преодолява ветото след това, за мен тази функция на президента е много важна. Не видях никъде през тези 2 години да наложи вето и то да няма смисъл.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.28", "title": " Антон Кутев: Румен Радев влиза много силно в голямата политика"}
{"url": "https://trud.bg/%d0%bf%d1%80%d0%b5%d0%b4%d0%b2%d0%b8%d0%b4%d0%b5%d0%bd%d0%b8-%d1%81%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d1%8f-%d0%b0%d0%ba%d0%be-%d1%80%d0%b0%d0%b1%d0%be%d1%82%d0%bd%d0%b8%d0%ba/", "text": "Въпрос:  Може ли работодател да наложи дисциплинарно наказание, когато служител е закъснял за работа с 15 минути след началото на работно време? П. Костадинова, гр. Сливен Отговор:  В чл. 187 от Кодекса на труда (КТ) е предвидено, че нарушения на трудовата дисциплина са: 1. закъснение, преждевременно напускане на работа, неявяване на работа или неуплътняване на работното време; 2. явяване на работника или служителя на работа в състояние, което не му позволява да изпълнява възложените му задачи; 3. неизпълнение на възложената работа, неспазване на техническите и технологичните правила; 4. произвеждане на некачествена продукция; 5. неспазване на правилата за здравословни и безопасни условия на труда; 6. неизпълнение на законните нареждания на работодателя; 8. злоупотреба с доверието и уронване на доброто име на предприятието, както и разпространяване на поверителни за него сведения; 9. увреждане на имуществото на работодателя и разпиляване на материали, суровини, енергия и други средства; 10. неизпълнение на други трудови задължения, предвидени в закони и други нормативни актове, в правилника за вътрешния трудов ред, в колективния трудов договор или определени при възникването на трудовото правоотношение. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Предвидени са наказания, ако работник закъснява за работа"}
{"url": "https://trud.bg/%d0%ba%d0%b0%d1%87%d0%b2%d0%b0%d1%82-%d0%bd%d0%b0%d1%81%d0%b8%d0%bb%d0%b0-%d0%bc%d0%bb%d0%b0%d0%b4%d0%b8%d1%82%d0%b5-%d1%88%d0%be%d1%84%d1%8c%d0%be%d1%80%d0%b8-%d0%bd%d0%b0-%d1%81%d1%82%d0%b0%d1%80/", "text": "Последният Голф с двигател 50 кW е от 1997 г. Шофирането с придружител е задължително през първите 6 месеца Новият закон за движение по пътищата качва по принуда младите шофьори на стари коли. Изискването начинаещите водачи да управляват само автомобили с мощност до 50 kW, равняващи се на 67 конски сили, в първите шест месеца след взимането на книжка ги задължава да натрупат опит зад волана на отдавна спрени от производство модели. На пръстите на едната ръка се броят колите, които младите шофьори могат да си купят от магазина, преди да изтече 6-месечната им “карантина”, показа проверка на “Труд”. Към днешна дата вносителите на нови автомобили в България предлагат в своите официални сайтове само пет превозни средства с мощност под 50 kW или 67 к.с. Това са техническите “близнаци” Volkswagen Up, Skoda Citigo и Seat Mii в базовия им вариант с трицилиндров 1000-кубиков бензинов мотор с ресурс от 44 kW (60 к.с.) и с цена от 19 000 лева нагоре. Тези градски модели с дължина 3,6 м и малък багажник са пуснати преди 8 години и вече се намират в края на жизнения си цикъл. Другите възможности за младите шофьори, които искат да се качат веднага след изпита на чисто нова кола, също са с малки размери. Това са базовата Skoda Fabia за 20 680 лв. с горепосочения трицилиндров двигател с 44 kW (60 к.с.) и електрическото мини Citroen C-Zero за 47 530 лв., което с мощността си от 49 kW (67 к.с.) се вписва точно под чертата от предвидените в закона 50 kW. За всички останали модели и марки на пазара на нови автомобили младите шофьори трябва да чакат половин година от взимането на книжка. Ако имат желание през това време да трупат опит на коли с мощност до 50 kW, изборът им също не е голям и се свежда до малки и стари превозни средства, които са далеч от съвременните стандарти за безопасност и екологичност. В първите си 6 месеца водачите могат да се качат на любимия на народа Volkswagen Golf, само ако е произведен преди повече от 20 години и е оборудван с мотори с обем 1,3 и 1,4 л бензин и 1,6 дизел. Тези двигатели в нива на мощност под 50 kW не се монтират на Golf след 1997 г. Автомобили с такива задвижващи системи, отговарящи на остарелите екологични стандарти Евро 2 и Евро 3 (в момента задължителен за новите коли е Евро 6), вече не се допускат в някои големи европейски градове заради високото ниво на отделяни вредни емисии. Произведените преди 1993 г. Golf-ове не разполагат с въздушни възглавници, които отдавна са задължителни за новите коли. Новият закон реално спира младите водачи за луксозни марки като BMW и Mercedes, защото те от десетилетия не произвеждат коли с мощност под 50 kW. На практика през първите 6 месеца след шофьорския изпит могат да се карат само излезли от производство малки автомобили от предишни поколения – например Opel Corsa, Ford Fiesta, VW Polo, Seat Ibiza, Peugeot 206, Citroen C1. Те се продават по автокъщите на цени 2-4 хиляди лева и много вероятно в тях да е минало детството на начинаещите водачи. Могат да отидат и в детството на техните родители и да се учат на “Трабант” с 26 киловатов двутактов двигател, а също на някоя “Лада” или “Москвич”. С изключение на последните модели москвичи “Алеко”, сглобявани у нас, чиято мощност е 76 конски сили.   Експерти: Конските сили са без значение, ако има нарушение Идеи за въвеждане на ограничение за мощността на автомобилите за млади водачи, се чуха през 2011 г. на високо ниво в ЕС. Тогава зам.-председателят на Европейския съвет по безопасен транспорт Дитер-Лебрехт Кнохт предложи коли с мощност над 150 к.с. (112 kW) да се управляват само от шофьори на възраст над 21 г. Германският политик от партията на канцлера Ангела Меркел обоснова искането си с тревожната статистика, че всеки пети загинал в катастрофа в ЕС е на възраст 18-24 г., като най-честата причина е превишената скорост. Автомобилните производители се отнесоха скептично към тази идея, която не бе приета. Чуха се и мнения на експерти, че не е необходимо изкуствено да се ограничава мощността на превозните средства и че коли с малко конски сили са също толкова опасни при нарушение на правилата, колкото всички останали.   Новите водачи имат с 1/3 по-малко точки В сегашния Закон за движение по пътищата има само едно ограничение за новите шофьорите – през първите 2 години те получават 26 вместо 39 точки, като всички останали. През 2008 г.и през 2016 г. имаше идеи и за по-малка мощност на автомобилите им, и да не карат нощем, и да не возят пътници. Всички предложения бяха отхвърлени в парламента.   Ограничават промилите алкохол и скоростта за младежи зад волана Само в Хърватия има ограничение на мощността, но до 75 кW В отделните държави по света за младите водачи важат различни ограничения, които в повечето случаи не засягат мощността на автомобилите, а допустимите норми за употреба на алкохол и позволената максимална скорост. В Канада взимат книжката на хора до 21 г., ако алкохолната им проба е по-висока от 0,0 промила. Абсолютна забрана за алкохол има в Австралия (за водачи до 20 г.), в Германия (за водачи до 21 г.), в Гърция (за водачи със стаж под 2 г.), в Италия (за водачи със стаж под 3 г.). В Швейцария не позволяват на водачи с по-малко от 3-годишен стаж да карат с повече от 0,1 промила. В Ейре границата е 0,2 промила, а в Испания – 0,3 промила за шофьори с опит под 2 г. За нарушения се налагат сериозни глоби. Ако млад шофьор в Австрия бъде заловен да се движи с повече от 0,1 промил, максималното наказание е 2180 евро. В Дания санкцията може да стигне и месечната заплата на провинилия се. Във Франция не е позволено на водачи, които имат книжка от по-малко от 3 години, да шофират с повече от 0,2 промила. За начинаещите шофьори там важат различни ограничения на скоростта – 80 км/ч по междуградски пътища и 110 км/ч по магистрали. В Италия начинаещите нямат право да вдигат над 100 км/ч по магистрали. Хърватските граждани до 24-годишна възраст не трябва да карат с повече от 80 км/ч извън населените места и с повече от 120 км/ч по магистрали. Препоръчва се и чужденците в Хърватия да спазват тези правила. Там е въведено ограничение и за мощността на леките коли, които могат да управляват водачи до 24 г., но границата е по-висока, отколкото предписаната в новия български закон – 75 kW или 102 к.с. За младите водачи в Босна има стриктни ограничения. Шофьори под 23-годишна възраст и със стаж зад волана под 1 г. нямат право да карат между 23 часа вечерта и 5 часа сутринта. Ако са отишли с кола на дискотека, трябва да изчакат до първи петли за връщането към дома или да намерят по-опитен водач да управлява автомобила.   Авторите на правилото не познават автопазара Свалянето на допустимите конски сили до 67 за начинаещи водачи противоречи на една от световните тенденции в автомобилостроенето. Всяка година колите стават все по-големи и по-мощни. Показателна е статистиката от Германия, която е държавата с най-силно развит автопазар в Европа. Средната мощност на купуваните там нови коли през 2017 г. е била 154 к.с. Дори в далечната 1992 г. средната мощност е била 95 к.с., което пак над предвидената в оповестения през 2019 г. нов български законопроект.   Народът срещу идиотския текст (Из коментарите в сайта за публично обсъждане на проекта за нов Закон за движение по пътищата) 25 януари. Stnno  Недомислица на проактивни мозъци. Автомобилите с 50 kw са долу -горе толкова често срещани днес колкото и тези с категория B1 (четириколесни превозни средства с маса без товар не повече от 400 кг)… Много хора ще метнат книжките на трупчета за 6 месеца или година – там колкото решат да е срокът, ще се качат на кола със 120 конски сили след това – това по малко опасно ли е? 28 януари. VB  Това е напълно безсмислено и ще доведе единствено до удължаване на годините, на които трябва да бъде шофьорът, за да може да шофира – вместо на 18 години, на 18 г. и 6 месеца (или 6 месеца, след като е взел свидетелството). Какво ще се получи реално. Представете си, че Вашия син/дъщеря е на 18 години и току-що е взел СУМПС. Вие притежавате семеен средно-статистически автомобил, който е с мощност между 90 и 110 к.с., което е малко над изискването за 50 kW. Вие сте на работа и няма как да бъдете придружител. Вашето дете ще трябва да изчака 6 месеца. През к време ще загуби всички практически умения, които и без това не са много. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.28", "title": " Качват насила младите шофьори на стари коли\t\t\t"}
{"url": "https://trud.bg/%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d1%82%d0%b0%d0%ba%d1%81%d0%b0%d1%82%d0%b0-%d0%b7%d0%b0-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%bd%d0%b8%d1%8f-%d0%bf%d0%b0/", "text": "Има зарязани автомобили отпреди 2012 г. Почти двойно по-малко – до 300 лв., да плащат на месец колите за престой на наказателния паркинг във Варна, предлагат от финансовата комисия към Общинския съвет. По действащите цени задълженията са трудно събираеми и собствениците на репатрирани автомобили често се отказват от тях вместо да платят непосилните суми. Сега таксата е минимум 765 лв. а за година тя стига до 8805 лв. По данни на общинското предприятие „Паркинги и синя зона“ има изоставени и непотърсени коли отпреди 2012 г. Цената за вдигане с „паяк“ се запазва, но ще бъде въведена такса при явяване на водача на мястото, на което е паркирал автомобила си. Досега в тези случаи репатрирането се прекратяваше. За да се покрият разходите за извършените действия по репатриране, се налага въвеждане на таксата, която ще зависи от това в кой район е паркирана колата. За центъра и кв. „Аспарухово“ предлаганата цена е 30 лв. Собствениците на автомобили, паркирали в зона „Квартали“ с обхват „Чайка“, „Левски“, „Младост“, „Трошево“, „Възраждане“, „Победа“, „Изгрев“, „Галата“, „Св. И. Рилски“ ще плащат по 35 лв. Сумата за крайните квартали – „Владиславово“, „Виница“, „Бриз“, и всички селищни образувания ще е 40 лева. За да влязат в сила новите такси, те трябва да бъдат гласувани от Общинския съвет на 30 януари.  В бюджета на ОП „Общински паркинги и синя зона“ за 2019 година са заложени близо 3,8 млн. лева. С част от средствата ще бъде изграден вторият етап от Синята зона, който ще обхване широкия център на Варна и ще осигури 4500 паркоместа. Ще бъдат купени електрически лекотоварни автомобили, коли хибрид и нов паяк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Намаляват таксата за наказателния паркинг\t\t\t"}
{"url": "https://trud.bg/%d0%bd%d0%b0%d1%80%d0%ba%d0%be%d0%b4%d0%b8%d0%bb%d1%8a%d1%80-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4/", "text": "Окръжна прокуратура – Бургас предаде на съд Живко И., обвинен за притежание и разпространение на дрога. Наркотикът бил открит при проверка, в апартамента му, в ж.к. „Меден рудник“ в Бургас. В момента, в който полицаите го задържали, той носел у себе си 88 грама коноп на стойност 531 лв. и метамфетамин, на стойност 564 лв. Арестът станал миналото лято. Обвиняемият излизал от входа на блока, в който живеел, когато бил спрян от полицейските служители. Те се легитимирали и поискали документите му за проверка. След това го помолили да ги придружи до обитаваното от него жилище. Полицейските служители се качили до апартамента на обвиняемия. В жилището били открити по-голямата част от наркотичните вещества. Живко И. бил откаран в полицейското управление, където му бил извършен личен обиск и открита останалата част от процесните наркотични вещества. Окръжен съд – Бургас е насрочил заседанието си за 29.01.2019 г.", "date": "2019.01.28", "title": " Наркодилър отива на съд"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82%d0%b8-%d0%b7%d0%b0%d0%b4%d0%b8%d0%b3%d0%bd/", "text": "По искане на Районна прокуратура – Велико Търново, е наложена мярка за неотклонение „задържане под стража“ по отношение на двама мъже за извършена кражба в условията на опасен рецидив. Н. С. и Т. Х. и двамата от Варна са привлечени в качеството на обвиняеми за това, че на 21 януари разбили входна врата с техническо средство и задигнали преносим компютър и два скъпи мъжки часовници на обща стойност 5000 лева. Вещите са собственост на Х. П. Преценено е, че от събраните до момента доказателства може да се направи обосновано предположение за авторството на деянието в лицето на двамата задържани и е налице опасност те да се укрият или да извършат престъпление. Разследването продължава под ръководството на Районна прокуратура – Велико Търново.", "date": "2019.01.28", "title": " Оставиха в ареста рецидивисти, задигнали вещи от дом в Търново\t\t\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%85%d0%b0-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0-%d1%81-%d1%88%d0%b5%d0%b9%d0%bd%d0%b8-%d0%bd%d0%b0-%d0%b7%d0%b8/", "text": "Хижа „Чумерна“ за пореден път приюти участниците в традиционния зимен празник, който организират община Елена и туристическото дружество в града. Първенецът в Елено-Твърдишкия балкан бе обвит в мъгла и през двата почивни дни, но в неделя над 20 ентусиасти се качиха до връх Чумерна и преживяха чудесни емоции. Както всяка година, организаторите на празника се постараха и на малки, и на големи да бъде интересно и да разтоварят сред чудните зимни пейзажи в Балкана. Най-големите куражлии се включиха в състезания с шейни. По маршрута участниците трябваше да покажат и умения по спасяване на пострадал от лавина. При децата най-бързи в спускането  и игрите бяха Цветелина Дренчева и  Алекс Конгаров. Победители при големите станаха Кристина Василева и Красен Димитров. В съботната вечер забавленията продължиха в хижата. Децата се надпреварваха да изявят своите таланти, а възрастните се включиха в дегустация на домашни вина. Призът „Цар винар“ получи секретарят на туристическото дружество Стоян Димитров, който показа завиден по вкус резултат от комбинацията на сортове, расли в Балкана и в полето.  За победителите в състезанията организаторите осигуриха награди, на всички участници кметът инж. Дилян Млъзев връчи грамоти. Въпреки мъгливото време, майсторите на фотографията уловиха неповторими моменти от пейзажа и побързаха да ги публикуват на страницата във Facebook „Елена и околията в снимки“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.28", "title": " Организираха надпревара с шейни на зимния празник в еленския Балкан"}
