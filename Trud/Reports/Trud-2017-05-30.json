{"url": "https://trud.bg/%d0%b4%d0%bd%d0%b5%d1%81-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82-294/", "text": "Ивайло Калфин, бивш вицепремиер и министър на труда и социалната политика, 53 г.Николай Пешалов, олимпийски шампион по вдигане на тежести, 47 г.Павел Койчев, скулптор, 78 г.Станислава Стоянова, депутат от ГЕРБ в 44 НС.", "date": "2017.05.30", "title": " Днес да почерпят"}
{"url": "https://trud.bg/%d0%b8%d0%b4%d0%b2%d0%b0-%d0%bb%d0%b8-%d0%ba%d1%80%d0%b0%d1%8f%d1%82-%d0%bd%d0%b0-%d0%b7%d0%b0%d0%ba%d0%be%d0%bd%d0%be%d0%b2%d0%be%d1%82%d0%be-%d0%b1%d0%b5%d0%b7%d0%b2%d1%80%d0%b5%d0%bc%d0%b8%d0%b5/", "text": "На времето съветският лидер Никита Хрушчов завиждал на човека, който го замества – Брежнев. Често е цитиран да казва: „Ето погледнете Леонид – не стига, че е красавец, буря за жените, а как го обичат хората! Те за него ще влязат и в огън, и във вода…“. Така е било през 1966 година, когато става генерален секретар на комунистическата партия. През 1982-ра, когато умира пак на същата позиция, неговото управление се приема като най-големия застой на Русия изобщо. Една от причините за този застой е, че след няколко инсулта, няколко инфаркта и практически преглед на енциклопедия на заболяванията, включително и тежка злоупотреба с водка, системата му позволява да управлява близо 20 години. Легендите около неговата незаменимост бяха толкова силни, че когато изненадващо развалината на онзи красавец отиде в подвалите на Кремъл, комунистическият свят плачеше: „Няма кой да те отмени!“ Имаше, и някак светът стана по-добър след това. Вода, която не се движи, пак е вода, но й казват блато.Това е причината опитните демокрации да въведат мандатността. Тук ще подчертая: за постове, които разпределят публични средства. В частния бизнес всеки може да прави каквото му е угодно.Единственият ръководител в Русия, който може да го изпревари по дълголетие начело на държавата, е Владимир Путин. Путин обаче не си позволи да наруши мандата си дори с един ден, макар че намери начин да стане отново президент. Казва, че няма да наруши закона и този път. Може да го промени обаче, но стига с руското безвремие.В Българската национална телевизия от година се играе една доста странна игра, свързана точно с мандатността. Интересното е, че тя продължава да се играе точно в съветски стил: „Ако аз си тръгна, на кого ще ви оставя“.Изключително е важно да отбележа, че качеството на новини, публицистика, спорт, култура и българско съдържание без никакъв спор е еталон. Това се дължи на две причини: колегите, които работят там (без десетките гноми, които излизат само за заплата от дупките си), и това, че телевизията е обществена и не се влияе от пазарния принцип. Този последен принцип обаче трябва да ни държи нащрек и да настояваме Законът за радио и телевизия (ЗРТ) да се спазва и да се предпазваме от брежневски практики. Той обаче се манипулира вече близо година.Според закона генерален директор на Българското национално радио и Българската национална телевизия (чл. 66, ал. 2) се избира за срок от 3 години, а следващата алинея ни казва, че шефовете не могат да бъдат такива повече от два последователни мандата. Изборът е възложен на Съвета за електронни медии (СЕМ). В началото на август миналата година мандатът на настоящия генерален директор Вяра Анкова изтече, а конкурс трябваше вече да е излъчил новия такъв. СЕМ така и не обяви нов конкурс и това продължава и до ден днешен. Не е ясно защо. Според мен смърди на политика. Точно политиците от управляващата партия през юни 2016-а, за да не прекратят престоя на госпожа Анкова начело на БНТ, без да погазват закона, приеха поправка в ЗРТ, като добавиха в закона плужешкото изречение, че „в случай че при изтичане на мандата на генералния директор на БНР, съответно на БНТ, изборът по ал. 1 не е осъществен, те продължават да изпълняват своите правомощия до встъпване в длъжност на новите генерални директори.“ (ДВ, бр. 46 от 2016 г.). Защо е плужешко ли? Защото вече няма срок за избор на нов генерален директор изобщо. По тази норма всеки шеф на БНТ и БНР да управлява до няколко инсулта и инфаркта като Брежнев. Така законът се подменя, контролът върху обществените средства изчезва.В телевизията специално незаменими са само талантливите работохолици – тези, дето не знаят що е утро, що е вечер и си влагат сянката в името на зрителя, на обществото. Директор може да бъде всеки и това сме го виждали неведнъж. Хубаво е обаче, че след такива експерименти се създаде този Закон за радио и телевизия. Наложи се и мандатността. Ако управляващите смятат, че добър директор се ражда веднъж на петдесет години, нека променят закона и да махнат тази норма, но да го направят честно, открито и да кажат: „Ей, това е нашият човек!“ СЕМ е независим орган, но политическият натиск върху регулатора е чудовищен. Топката сега е в него и съм уверен, че най-накрая ще поеме инициативата в свои ръце. За добро или лошо. В шахмата има една норма – „Най-лошата стратегия е липсата на стратегия“. Всяко действие ще раздвижи законовото безвремие в БНТ. За останалото си има прекрасните колеги, които и без генерален директор са се посветили на „Телевизора“, както му казват те. „Под прикритие“, Евровизия и културните риалитита – приоритетПрез двата мандата и третина на Вяра Анкова акцентите бяха поставени върху няколко направления. БНТ извади първия наистина успешен сериал след промените – “Под прикритие”. Той се превърна в субкултурен феномен в страната, при това със запомнящи се персонажи, каквито другите телевизии не успяха да извадят. Черешката на тортата е Евровизия, където за няколко години България спечели второ място на детския фестивал, спечели четвърто място с Поли Генова и второ с Кристиян тази година. Най-голямата заслуга на телевизията обаче бяха културните риалити формати като “Голямото четене”.  ", "date": "2017.05.30", "title": " Идва ли краят на законовото безвремие в БНТ"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0%d0%bd%d0%b8-%d1%81%d0%bd/", "text": "Британската полиция публикува снощи снимка на атентатора от Манчестър Салман Абеди, на която той носи голям син куфар на колелца в деня на самоубийственото нападение, предаде Ройтерс, цитирани от .Абеди уби 22-ма души на концерт на американската певица Ариана Гранде – най-смъртоносното нападение във Великобритания за последните 12 години.„Продължаваме да проследяваме последните действия на Салман Абеди и особено се интересуваме от това къде е бил от 18 до 22 май“, каза в комюнике главен детектив Ръс Джаксън от звеното за борба с тероризма към полицията в северозападна Англия.По думите му синият куфар е бил у нападателя в дните преди концерта в „Манчестър арена“, но не той е бил използван при атаката.Джаксън отправи призив към всеки, който може да даде полезна информация къде е бил и какво е правил Абеди в дните преди атаката.Бяха разпространени и кадри от камера в магазин в близост до апартамента, който е наел атентатора. Те са от деня преди кървавата атака: ", "date": "2017.05.30", "title": " Британската полиция разпространи снимки и видео с атентатора от Манчестър"}
{"url": "https://trud.bg/10-%d1%83%d0%b1%d0%b8%d1%82%d0%b8-%d0%b8-%d0%bd%d0%b0%d0%b4-20-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%bd%d0%b0-%d0%ba%d0%be/", "text": "В Ирак 10 души бяха убити и над 20 ранени в експлозия на кола бомба. Взривът е избухнал до популярен магазин за сладолед в центъра на Багдад. „Ислямска държава“ пое отговорност за нападението, предаде .Нападението в столицата на Ирак е извършено с взривени от разстояние експлозиви в паркиран лек автомобил, броени дни след началото на свещения месец Рамазан, в момент, в който насилието в Ирак се разраства.Иракски войски постепенно изтласкват бойците на „Ислямска държава“ от последните им позиции в северния град Мосул.Иракски военни командири твърдят, че настъплението, което продължава вече осми месец, ще сложи край на така наречения халифат на екстремистката групировка в Ирак.Очаква се атентатите в страната да се засилят, докато „Ислямска държава“ понася военни поражения. ", "date": "2017.05.30", "title": " 10 убити и над 20 ранени при експлозия на кола бомба в Багдад, ИДИЛ пое отговорност"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%85%d0%b8%d0%bb%d1%8f%d0%b4%d0%b8-%d1%81%d0%b0-%d0%b5%d0%b2%d0%b0%d0%ba%d1%83%d0%b8%d1%80%d0%b0%d0%bd%d0%b8-%d0%b2-%d0%b1%d0%b0%d0%bd%d0%b3%d0%bb%d0%b0/", "text": "Циклонът „Мора“ връхлетя във вторник Бангладеш, като скоростта на вятъра достигна до 117 км/ч, предава . Стотици хиляди хора са били евакуирани от разположените ниско крайбрежни села.Циклонът е предизвикал и свлачище по брега близо до пристанищния град Читагног в около 6:00 ч. (местно време), съобщи метеорологичната служба на страната.Бангладеш повиши степента на климатична опасност до най-високото равнище при приближаването на бурята, която наложи спешното евакуиране на близо 300 хил. души.„Те бяха евакуирани в близо 400 укрития, училища и правителствени сгради в крайбрежните райони“, заяви сътрудник на правителството, координиращ дейността по евакуация. Той уточни, че е постъпвала информация за жертви и ранени, но има материални щети и изкоренени дървета. ", "date": "2017.05.30", "title": " Стотици хиляди са евакуирани в Бангладеш заради достигналия бреговете на страната циклон"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b2%d0%b8%d0%ba%d0%b2%d0%b0-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5-%d0%bd/", "text": "За първи път президентът Румен Радев свиква заседание на Консултативния съвет за национална сигурност, информират от пресслужбата на държавния глава.Темата на срещата е „Рискове и заплахи за националната сигурност на Република България и необходими мерки за нейното укрепване“.От прессекретариата на президента не дават повече подробности за целта на заседанието.Кои ще бъдат лекторите и кои точно аспекти от националната сигурност ще се разискват, засега не е ясно.Това е първият Консултативен съвет, който Радев свиква от встъпването си в длъжност на 22 януари.Предишното заседание бе посветено на политическата криза в страната преди изборите. Тогава Росен Плевнелиев покани новоизбрания президент Румен Радев, но той не присъства на съвещанието.", "date": "2017.05.30", "title": " Президентът Радев свиква заседание на Консултативния съвет за национална сигурност"}
{"url": "https://trud.bg/%d1%82%d1%83%d0%bd%d0%b5%d0%bb-%d0%b2%d0%b8%d1%82%d0%b8%d0%bd%d1%8f-%d0%bd%d0%b0-%d0%b0%d0%bc-%d1%85%d0%b5%d0%bc%d1%83%d1%81-%d1%89%d0%b5-%d1%81%d0%b5-%d1%80%d0%b5%d0%bc%d0%be%d0%bd%d1%82/", "text": "Тунел „Витиня“ на автомагистрала „Хемус“ вече ще се ремонтира само нощем, за да може през деня да е отворен за движение, информират от АПИ.Съоръжението беше изцяло затворено вчера заради ремонт, а трафикът – пренасочен през обходни маршрути. Това обаче предизвика колони от автомобили и затруднено движение в района. Затова от Агенция „Пътна инфраструктура“ решиха да изместят ремонтните дейности от 22 часа вечерта до 6 сутринта като в този часови интервал автомобилите ще трябва да преминават през обходните маршрути. Очаква се ремонтът да продължи до петък.", "date": "2017.05.30", "title": " Тунел „Витиня“ на АМ „Хемус“ ще се ремонтира само през нощта"}
{"url": "https://trud.bg/%d1%81%d1%8a%d0%b4%d1%8a%d1%82-%d1%80%d0%b5%d1%88%d0%b0%d0%b2%d0%b0-%d0%b4%d0%b0%d0%bb%d0%b8-%d1%86%d0%b5%d0%bd%d0%ba%d0%be-%d1%87%d0%be%d0%ba%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4/", "text": "В Административния съд във Враца тръгва делото за това дали скандалният кмет на Галиче Ценко Чоков трябва да остане на поста си, предаде .Делото е образувано по настояване на Районната прокуратура в Бяла Слатина.Тя протестира решението на Общинската избирателна комисия, която отказа преди месец да го отстрани от длъжност с мотива, че Чоков бил в законен, в момента неплатен, отпуск.Според прокуратурата решението на комисията е незаконосъобразно и при вземането му са допуснати съществени нарушения.Магистратите са категорични, че са налице предпоставки Чоков да бъде освободен.Ценко Чоков е в ареста по обвинение за ръководене на организирана престъпна група, занимавала се с лихварство, рекет и насилие. ", "date": "2017.05.30", "title": " Съдът решава дали Ценко Чоков трябва да остане кмет на Галиче"}
{"url": "https://trud.bg/%d0%bb%d1%8f%d1%81%d0%ba%d0%be%d0%b2%d0%b5%d1%86-%d1%87%d0%b5%d1%81%d1%82%d0%b2%d0%b0-200-%d0%b3%d0%be%d0%b4%d0%b8%d0%bd%d0%b8-%d0%be%d0%b1%d1%80%d0%b0%d0%b7%d0%be%d0%b2%d0%b0%d1%82%d0%b5%d0%bb%d0%bd/", "text": "Първоприемникът на най-старото училище в Лясковец – Начално училище “Цани Гинчев” чества две юбилейни годишнини – 200 години образователно дело в Лясковец и 110 години от построяването на училищната му сграда.По най-стари данни първото училище в Лясковец е открито през периода между 1815 и 1820 година. Първи учител там бил Груята – шивач-кожухар. Той учел децата на славянско четмо и писмо. Учениците пишели на панакида – дъска от кайсиево-зарзалово дърво. По-късно била въведена и друг вид дъска – шкедра, обшита с кожа, която се измивала от написаното и след изсушаване пак се използвала.През периода от 1904 до 1906 година, със средства, дарени от братята Атанас, Цоню и Илия Бурови и тяхната майка – Стана, по архитектурни планове на Петко Иванов Момчилов от Горна Оряховица, се построява училище, станало известно като Буровото училище. В него вече 110 години се учат децата на Лясковец. Днес то се нарича Начално училище „Цани Гинчев“ и носи името на известния учител и възрожденски деец, роден и живял в Лясковец.По време на тържествата ще бъде излъчени филм за братя Бурови и изпълнения на Николай Чочев, който прослави Лясковец в цяла България и по света. Програмата ще продължи с тържествен концерт на възпитаниците на Начално училище “Цани Гинчев”. По време на празника ще бъде връчена за пръв път и учредената през тази година награда “Випускник на годината”. Тя се дава на един от завършващите четвъртокласници за показан отличен успех по време на обучението в училище и добро отношение към учениците и учителите. Пръв неин носител е Дарина Хараламбус.Честването ще приключи с тържествен коктейл във Ваканционно селище “Манастира”.", "date": "2017.05.30", "title": " Лясковец чества 200 години образователно дело"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b0-%d0%bf%d0%b0%d0%bb%d0%bc%d0%b0-%d0%b7%d0%b0-%d0%ba%d0%b2%d0%b0%d0%b4%d1%80%d0%b0%d1%82%d1%8a%d1%82/", "text": "70-ият фестивал в Кан приключи без награда за КомандаревАплодисменти на крака за „Посоки“Филмът „Квадратът“ на шведския режисьор Рубен Йостлунд – копродукция между Швеция, Германия, Франция и Дания, спечели „Златната палма“ на юбилейния 70-ти фестивал в Кан.Един от най-оригиналните филми в конкурсната програма, „Квадратът“ е сатира на света на модерното изкуство и пиар индустрията, който майсторски поставя и въпроси за моралната отговорност в напредналите общества. На самата церемония видимо изненадания от високата награда режисьор благодари на продуцента си, който дори е настоявал 142-минутния филм да бъде още по-дълъг. На пресконференцията на журито след обявяването на наградите Педро Алмодовар изрази възторга си от дързостта на този филм, говорейки как „диктаторството на политическата коректност съсипва творците“ и заяви, че цялото 9-членно жури е било единодушно възхитено от виртуозността на този филм.Никол Кидман, която имаше цели 4 филма в официалната селекция (от които 2 в конкурса) бе отличена със Специална награда по случай 70-годишнината на фестивала.С второто по значимост отличие – Голямата награда на журито – бе отличен френския филм „120 удара в минута“ на режисьора Робен Кампийо – въздействаща гей любовна история от 90-те години, когато обичащите своя пол е трябвало да се борят с много повече предразсъдъци, провокирани от СПИН, отколкото днес.След „Златния лъв“ за филма си „Някъде преди 7 години“, сега София Копола си тръгна с наградата за режисура за филма си „Измамените“ – историята на ранен войник в Гражданска война, който намира убежище в девически пансион и успява да омая както момичетата, така и тяхната възпитателка. Единственият филм на голямо холивудско студио (Universal) в програмата, „Измамените“ е с участието на Колин Фарел, Никол Кидман, Кирстен Дънст и Ел Фанинг.Друга американска звезда – Хоакин Финикс, също бе видимо изненадан (дори се извини, че вместо с официални обувки е по кецове) от присъдената му награда за мъжка роля за „Ти никога не беше тук“ на британската режисьорка Лин Рамзи – брутален филм, наречен от критиката „модерна версия на „Шофьор на такси“.Наградата за женска роля отиде при Диане Крюгер за филма на Фатих Акин „От нищото“ – наистина разтърсващо изпълнение на майка, загубила сина си и съпруга си при терористичен акт (и първа роля на родената в Германия актриса на родния й език).Фаворитът на критиците Нелюбов на Андрей Звягинцев остана само с Наградата на журито, а наградата за сценарий бе поделена между „Ти никога не беше тук“ и „Убиването на свещения елен“ на Йоргос Лантимос.Въпреки, че беше посрещнат с аплодисменти на крака, които видимо трогнаха и развълнуваха всички актьори, дошли специално за премиерата – Ирини Жамбонас, Иван Бърнев, Стефан Денолюбов, Добрин Досев – филмът на Стефан Командарев „Посоки“ остана без отличие в програма „Особен поглед“, където журито бе водено от Ума Търман.Голямата награда в тази програма отиде за иранския филм „Почтен човек“ на Мохамад Расулоф, а наградата за режисура (която съвсем достойно можеше да стои и на нашия филм – заснет във виртуозно режисирани дълги кадри) бе дадена на индианския трилър „Реката на вятъра“ на Тейлър Шеридън. Вече 12 държави са купили българския филм „Посоки“Досега 12 държави са закупили филма „Посоки“ на режисьора Стефан Командарев, който беше в официалната селекция на фестивала в Кан в състезантелната програма „Особен поглед“. Китай е сред първите страни, заявили поръчка за филма. След тях „Посоки“ са пожелали Франция, Италия, Полша и др. Ума Търман като шеф на журито за категорията „Особен поглед“ настоявала актьорският състав да получи специална награда. Актрисата лично споделила това на двама души от екипа в края на фестивала.", "date": "2017.05.30", "title": " Златна палма за „Квадратът“"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b5-%d0%b3%d0%be%d1%82%d0%be%d0%b2%d0%b0-%d0%b4%d0%b0-%d1%81%d0%b5-%d0%be%d1%82%d1%82%d0%b5%d0%b3%d0%bb%d0%b8-%d0%be%d1%82-%d0%bf%d1%80%d0%b5/", "text": "Британският премиер Тереза Мей е готова да се оттегли от преговорите за Брекзит с Европейския съюз, ако на тях не бъде постигнато добро споразумение. Излизането на страната от Общността остава основна тема в дебатите преди изборите на 8 юни, предаде В предизборно студио Тереза Мей и лидерът на опозицията Джереми Корбин един след друг обясниха вижданията си за бъдещето на преговорите. За разлика от Мей, Корбин беше категоричен, че ако партията му спечели, ще има сделка за Брекзит.Преднината на консерваторите на Тереза Мей продължава да се топи преди изборите на 8 юни. Те имат подкрепа от 43%. Преднината за опозиционните лейбъристи се увеличава до 37 на сто.„Ще бъда там, за да преговарям за добра сделка, но това, което казах е, че е по-добре да няма сделка, отколкото да има лоша такава.Трябва да сме готови да се оттеглим,“ заяви Тереза Мей.", "date": "2017.05.30", "title": " Тереза Мей е готова да се оттегли от преговорите за Брекзит с ЕС"}
{"url": "https://trud.bg/%d0%bf%d0%be%d1%87%d0%b5%d1%82%d0%be%d1%85%d0%b0-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b0-%d0%b6%d0%b5%d1%80%d1%82%d0%b2%d0%b8%d1%82%d0%b5-%d1%81%d0%b5%d0%b4%d0%bc%d0%b8%d1%86%d0%b0/", "text": "В Манчестър снощи стотици хора се събраха на площад „Сейнт Ан“ и почетоха с минута мълчание точно в 22 ч. и 31 минути паметта на 22-те жертви от атентата, извършен преди една седмица в „Манчестър арена“.Разследването на полицията продължава като през последната седмица бяха задържани над 16 души по подозрения за връзки с терористичната атака. Властите публикуваха вчера нова снимка на атентатора самоубиец Салман Абеди .Те отправиха нов призив за съдействие към всички, които разполагат с информация за терористичната атака. ", "date": "2017.05.30", "title": " Почетоха паметта на жертвите, седмица след атентата в Манчестър"}
{"url": "https://trud.bg/%d0%bf%d0%be%d0%bb%d0%b5%d1%82%d0%b8%d1%82%d0%b5-%d0%bd%d0%b0-%d0%b1%d1%80%d0%b8%d1%82%d0%b8%d1%88-%d0%b5%d1%8a%d1%80%d1%83%d0%b5%d0%b9%d0%b7-%d1%89%d0%b5-%d1%81%d0%b5-%d0%b8%d0%b7%d0%bf/", "text": "Авиокомпанията „Бритиш Еъруейз“ обяви, че днес ще бъдат изпълнявани всички полети на лондонското летище „Хийтроу“, предаде .Заради срив на компютърната система на компанията в последните три дни бяха отменени стотици полети, а хиляди пътници останаха блокирани по летищата. Компютърните системи вече са в изправност, увери най-голямата британска авиокомпания. Като причина за случилото се беше посочен проблем в електрозахранването.Изключена беше версията за кибератака. ", "date": "2017.05.30", "title": " Полетите на „Бритиш Еъруейз“ ще се изпълняват нормално"}
{"url": "https://trud.bg/%d0%ba%d0%be%d1%81%d1%82%d0%b0%d0%b4%d0%b8%d0%bd-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bf/", "text": "Фондация „Америка за България“ командва нашето образование и го разрушава– Г-н Костадинов, преди дни бихте тревога, че зам.-председателят на Асоциацията на българите в Украйна и общински съветник в Белгород Днестровски Василий Кащи е бил пребит и хвърлен в кофа за боклук от активисти на Народния фронт. На етническа основа ли се е случил този грозен инцидент?– Това не е инцидент, а последователна политика, която Украйна провежда, откакто на власт там дойдоха проамерикански управляващи. Те системно се стараят да ограничават правата на малцинствата и само България мълчи. Отмениха Закона за регионалните езици заради руския, но покрай него изгоряха и българският, румънският, унгарският. Законът бе възстановен само благодарение на острата реакция от страна на Румъния и Унгария. Националистически групировки системно тормозят български активисти и правят провокации с етнически привкус. Последната бе на 3 март, когато паметникът на българските опълченци в центъра на Болград осъмна осквернен с боя и надписи „Чемодан, вокзал, София“. („Куфар, гара, София“ – б.р.)Нито този акт, нито побоя над Василий Кащи на 18 май бяха осъдени от нашите власти. Нямаше реакция дори от консула ни в Одеса. България с нищо не подкрепя сънародниците ни в Украйна и с парадоксалната си пасивност ги принуждава да търсят защита и справедливост от европейските институции в Брюксел.– Как си обяснявате това мълчание, дори от „Обединени патриоти“, които са в управляващата коалиция?– Нека не ги наричаме патриоти! Те могат да се нарекат и космонавти, но не са. За това дали един човек е патриот, говорят делата. Конфликтът върви вече четвърта година, а те не правят нищо, за да защитят етническите българи в Украйна. Причината за мълчанието на управляващите през целия този период е ясна – България не е суверенна държава! Затова властта насажда избирателен патриотизъм. Ето, Путин каза една реплика в Македония и се втурнаха премиер, министри, русофоби и грантаджии да бранят българския национален интерес. По същото време в Украйна пребиха българин активист, но това за България не е проблем – никой не го коментира, нито взема мерки. Впрочем, така е от началото на конфликта в Украйна. Други държави членки на ЕС като Полша и Унгария с големи диаспори в тази многонационална страна тогава си изтеглиха сънародниците, а нашата ги прати да стават пушечно месо, защото били украински граждани. Приехме хиляди маскирани като бежанци икономически емигранти араби и негри, пресекли незаконно границата ни, но нито един етнически българин – беглец от зоната на кръвопролития в Украйна.– Тази година обаче държавата осигурява бърз достъп до сезонна работа за бесарабските българи. Не е ли това добър знак?– Ако някой мисли, че като облекчим режима за сезонни работници в туризма, тук ще дойде армия от гладни бесарабски българи, готови да работят за жалки пари, се заблуждава. В Украйна и Молдова колкото и да са нищожни заплатите, такива са и разходите за живот. И хората могат добре да преценят, че у нас с 600 лв. ще живеят точно така, както с малко по-малко пари у дома. Добре е нашите робовладелци, които се считат за работодатели, да разберат, че сънародниците ни от Бесарабия не са по-прости от българите у нас. Ако го осъзнаят и повишат заплатите, персоналът им ще спре да бяга в чужбина. Но такова е нивото на част от крупните бизнесмени.– С един от крупните бизнесмени – Веселин Марешки, който вече е и зам.-председател на Народното събрание, имате съдебна сага в ролята на ищец за нанесен побой. След като имунитетът му бе свален, надявате ли се на бърз финал на процеса? – Не съм оптимист. Грозната случка стана през есента на 2014 г. и бе нужна цяла година, за да тръгне делото, което се точи вече три години. Въпреки че то започна във Варненския окръжен съд далеч преди Марешки да стане депутат, сега ще бъде прехвърлено в Софийския градски съд, тъй като той вече е народен представител и законът е такъв. По същество става дума за елементарен криминален казус. В нашите съдилища годишно се гледат стотици подобни. Ако не беше намесено лице с ранга и позициите на Веселин Марешки, делото отдавна щеше да е в архив, а виновникът – осъден и влязъл в затвора, защото това се полага за рекет и побой.– Но самият Веселин Марешки нееднократно е казвал, че е заинтересован делото да приключи по най-бързия начин, за да изчисти името си.– Странно твърдение, тъй като неговите адвокати са причина заседания да се отлагат толкова много пъти, два от които точно преди избори. Марешки твърдеше също, че иска публичност, но на практика пак неговата защита упорито настояваше изслушването на записите от СРС-та да е при закрити врата. Само намесата на нашите адвокати и на прокурора осуетиха това. Нагло и безочливо е да говориш в публичното пространство едно, а защитата ти да върши точно обратното в съдебната зала.– Марешки обяви, че смята да съди държавата, тъй като бил единственият арестуван за един шамар. Смятате ли, че ще успее?– У нас всеки може да съди когото си иска и ако има пари, може и да успее. В България въпреки всички приказки за съдебна реформа, правосъдието не е нито бързо, нито справедливо, а за богатите хора въобще правосъдие няма!– Водите дълга борба и с МОН за промени в съдържанието на учебниците в началния курс, касаещи българската история. Вече започна подмяна на част от помагалата. Доволен ли сте?– Не, защото подмяната е бавна и не е качествена. Съгласно нормативната уредба на МОН този процес трае години. Поставих въпроса за първи път през 2013 г. Четири години по-късно скандалните примери за фалшифициране на българската история в учебниците все още са факт. Срещах се с трима министри – с проф. Анелия Клисарова от правителството на Орешарски, с Румяна Коларова от служебния кабинет на Марин Райков и с проф. Тодор Танев от кабинета „Борисов 2“. И тримата ми обясниха едно и също – че реформата е бавна и от тях нищо не зависи. Когато един министър на образованието ти каже, че нищо в образованието не зависи от него, осъзнаваш болезнено и драматично тежко как всъщност България не е независима държава. Нашето образование се командва от фондация „Америка за България“, от възпитаници на Сорос. Те са се внедрили във всички нива на йерархията, като се започне от директори на училища и се стигне до зам.-министри. И имат една цел – да разрушават българското образование и да превръщат българчетата в аморфна маса без национално самосъзнание, която да е подготвена да стане поредната емигрантска доза за попълване на демографските ресурси на големите западни нации.– Затова ли написахте учебника „Родинознание“ за началния курс, който раздавате безплатно?– Безсилието срещу системата ме наведе на мисълта да направя този учебник – българският еквивалент на „Човекът и обществото“. Наскоро го преиздадох за трети път, с което тиражът достигна 14 000. Една част отива в българските училища в чужбина. Отделно, само от моя блог учебникът е изтеглен над 400 000 пъти. При положение, че всички ученици у нас са 700 000, значи съм си свършил работата. Доволен съм, че родителите масово го поръчват за децата си.– А учителите ползват ли го?– Навсякъде в страната преподавателите използват „Родинознание“ при занятия в 3 и 4 клас. Учебникът е писан по всички стандарти, но в него няма въпроси, за да се чете по-лесно, като книга. Не е обаче съобразен с методическите изисквания на МОН, според които трябва да се показва етническото многообразие, да се възпитават децата в дух на толерантност към различните и различността. Не съм против това, но в България преди всичко живеят българи и техните традиции и история трябва да се изучават. Не мога да си обясня защо до края на 90-те години на миналия век това беше факт и не създаваше напрежение, а после се оказа проблем. Сега например, учебникът „Човекът и обществото“ в трети клас започва с обръщение към децата, че живеят в България, която е населена от различни хора с различни традиции, без да става ясно какви са тези хора. Сякаш България е като автобус, натоварен с пътници за Западна Европа. Това е еманация на безродието, което се шири в МОН. Резултатът от всичко е, че държавата ни в момента е влязла в ролята на потисник и ни принуждава – родители и учители, да правим паралелна образователна система. Това показва, че държавата не е наша. Тя само носи името България и действа като огромен и мощен инструмент за отродяване на българите от българската нация. Думите на Левски: „В България ще се живее по българските закони“ са забравени от управляващите. Но „Възраждане“ ще продължи да ги повтаря и да се бори за съхраняването на историята и оцеляването ни като народ. В тази връзка започвам и нов проект – за пътеводител из старите български земи на Балканския полуостров.– Какво ще съдържа този пътеводител?– Ще представлява нещо като 100-те национални обекта, но в чужбина и ще включва непознати, но важни места, свързани с българската история, които вече са извън пределите на държавата – в Гърция, Турция, Румъния, Косово, Сърбия и Македония. Важен елемент в пътеводителя ще е описанието на районите, в които се говори български език. В цяла Източна Сърбия и в някои селища от Източна Албания хората го знаят. В Северна Гърция половин милион от местното население са етнически българи. 300 000 помаци живеят в Източна Тракия. Там дори има едно чисто българско градче – Пехливанкьой. Жителите му са издигнали единственият паметник на жена в Турция – на майката на Кемал Ататюрк, която е българска мохамеданка. Нашият гостКостадин Костадинов е общински съветник от Варна и председател на политическа партия „Възраждане“. Завършил е балканистика и право, владее руски и английски език. Бивш областен координатор на ВМРО за Варненска, Добричка и Шуменска област. Напуска ВМРО в началото на 2013 г. Автор е на документални филми за българите в Албания, Егейска Македония, Северна Добруджа, както и на най-четената електронна българска книга – учебникът по „Родинознание“ за деца от 1 до 4 клас, който разпространява безплатно. Един от ищците по делото срещу Веселин Марешки за изнудване и побой.", "date": "2017.05.30", "title": " Костадин Костадинов, председател на ПП „Възраждане“, пред „Труд“: Точенето на делата срещу Марешки доказва, че в България няма правосъдие срещу богатите"}
{"url": "https://trud.bg/%d0%b0%d0%bd%d1%82%d0%be%d0%bd-%d0%ba%d1%83%d1%82%d0%b5%d0%b2-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d1%81%d0%b5%d1%80%d0%b8%d0%be%d0%b7%d0%bd%d0%b8-%d1%80%d0%b0%d0%b7%d0%bc%d0%b8/", "text": "Няма да има сериозни разминавания в политическите позиции относно сигурността на КСНС. Въпросът е, че това е нещо, за което трябва да се вземат спешни мерки и най-накрая трябва да стигнем до някакви общи съгласия в цялата политическа система и се надявам, че това няма да срещне съпротива от никъде. Това каза депутатът от БСП Антон Кутев пред Той отбеляза, че част от темата за сигурността са демографската криза и здравеопазването.„Проблемите на здравеопазването и на социалната сфера, както и демографският проблем, са ключовите неща, върху които трябва да работим. Разбира се има и нещо, което касае сигурността, но конкретната сигурност. Става дума за Наказателния кодекс и ние внесохме и законопрооект по темата. Битовата престъпност е нещо ужасяващо, което касае всекиго. Огромен проблем е това.“Той отбеляза, че именно в подреждането на приоритетите може да се откроят лявото и дясното, защото за БСП са важни здравеопазването и социалната система.", "date": "2017.05.30", "title": " Антон Кутев: Няма да има сериозни разминавания в политическите позиции относно сигурността на КСНС"}
{"url": "https://trud.bg/169-%d0%b7%d1%80%d0%b5%d0%bb%d0%be%d1%81%d1%82%d0%bd%d0%b8%d1%86%d0%b8-%d1%81%d0%b5-%d1%8f%d0%b2%d1%8f%d0%b2%d0%b0%d1%82-%d0%bd%d0%b0-%d0%bc%d0%b0%d1%82%d1%83%d1%80%d0%b0-%d0%bf%d0%be-%d1%84%d0%b8/", "text": "В Министерството на образованието и науката беше изтеглен „Вариант II“ за държавния зрелостен изпит по желание за зрелостниците, избрали да се явят по физика и астрономия, химия и опазване на околната среда или философски цикъл, информират от МОН.Изпитът започва  в този час и ще продължи  четири астрономически часа. Заявление за участие в него са подали общо 169 зрелостници. Утре е матурата по желание по география и икономика, биология и здравно образование и история и цивилизация.", "date": "2017.05.30", "title": " 169 зрелостници се явяват на матура по физика, химия или философия"}
{"url": "https://trud.bg/%d0%b7%d0%be%d1%80%d0%bd%d0%b8%d1%86%d0%b0-%d1%80%d1%83%d1%81%d0%b8%d0%bd%d0%be%d0%b2%d0%b0-80-%d1%82%d0%b5-%d0%bc%d0%bb%d0%bd-%d0%bb%d0%b2-%d0%be%d1%82-%d0%b5%d0%b2%d1%80%d0%be%d0%bf%d0%b0-%d0%bd/", "text": "Заместник-социалният министър Зорница Русинова отрече 80-те милиона лева европейски средства за проекти да имат връзка с ромското включване. Парите не са насочени към ромите, а към уязвими групи, каза тя пред .Зорница Русинова отрече също парите да са насочени към 12 000 души.По думите й става въпрос за част от средствата по оперативна програма „Развитие на човешките ресурси”, които ще подпомогнат общините за справянето с неграмотността. „Не може в XXI век да има неграмотни деца и деца, които не ходят на училище, което е предпоставка за бедност и ниски доходи”, отбеляза тя.Русинова обясни, че тези 80 милиона са голяма схема с две компонента – първият е 50 милиона, а вторият – 30. Втората част на тези средства е насочена към общините, които ще подпомогнат тези интегрирани мерки и с инфраструктура, допълни тя.В първата част за момента има получени 50 концепции от общини, от които само 28 са одобрени на стойност 25 млн. лева, каза още Русинова.„Едно от изискванията е общината задължително да работи с работодател от региона, в който се изпълняват проектите, защото ако нямаме сигурност, че родителите ходят на работа и не са интегрирани на пазара на труда, няма как да имат доходи”, заяви тя.Русинова подчерта, че хората няма да кандидатстват сами, а през проект, подготвен от общината.По думите й целта е да се създадат възможности тези хора да не са в общинските програми да метат улиците, а да бъдат квалифицирани.Финалът на програмата е 2020 г. Стойността на всеки един от проектите е различна – според нуждите на общината те варират между 100 000 и 500 000 лв. ", "date": "2017.05.30", "title": " Зорница Русинова: 80-те млн. лв. от Европа не са насочени към ромите, а към уязвими групи"}
{"url": "https://trud.bg/%d0%bc%d0%b5%d0%b3%d0%bb%d0%b5%d0%bd%d0%b0-%d0%ba%d1%83%d0%bd%d0%b5%d0%b2%d0%b0-%d0%bd%d0%b5-%d0%b2%d1%81%d0%b8%d1%87%d0%ba%d0%b8-%d0%bf%d1%80%d0%be%d0%b4%d1%83%d0%ba%d1%82%d0%b8-%d0%b2-%d0%b5%d1%81/", "text": "Не всички продукти в ЕС имат стандарти, много малко от тях са базирани на директива – като шоколада, конфитюра, меда. От една страна казваме, че са много директивите и не искаме Европа да ни се меси, но в момента, в който производителите са свободни да направят това което решат, казваме: „Не”, дайте ни едно законодателство, което да е еднакво за всички. Това каза пред  Меглена Кунева.По думите й на нас ни трябват много сериозни лаборатории. Много от нашите храни, продукти и стоки се пращат в Германия, за да бъдат тествани, защото нямаме лаборатории.Честни лаборатории, липса на корупция, за да се спре фалшивото и много ясни етикети са нужни според Кунева.„Не съм против това да има директиви за всичко, но това е много сериозен разговор с промишлеността и с обществото, за да се види наистина ли искаме това – да има директиви за всичко и дали ще се купува, ако е различно от вкуса на нацията”.Стандартът на живот е нещо много важно, но той зависи от самите страни членки. Колкото до продуктите ние имаме възможност, когато се съберем всички нови страни, да кажем дали има едни и същи изисквания към всички продукти, което го няма в момента като формално написано като изискване. Този проблем лесно може да се реши, смята Кунева.Когато поставяме такова изискване, аз съм „За” да има повече защита за Източна Европа отколкото за Западна.", "date": "2017.05.30", "title": " Меглена Кунева: Не всички продукти в ЕС имат стандарти, малко от тях са базирани на директива"}
{"url": "https://trud.bg/%d0%bd%d0%b0%d0%bb%d0%b0%d0%b3%d0%b0%d0%bd%d0%b5%d1%82%d0%be-%d0%bd%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d0%bf%d0%b0%d1%80%d0%b8-%d0%bc%d0%be%d0%b6%d0%b5-%d0%b4%d0%b0/", "text": "Гледахте ли най-новата осма част на „Бързи и яростни“? И да не сте, не сте изпуснали. Поредният екшън филм с най-невероятни и зрелищни каскади. На тези, които са го гледали, сигурно им се е сторило фантастично как злата героиня успя да хакне компютрите на стотици автомобили, да ги управлява дистанционно и използва за нападение срещу кортежа на някакъв министър. Всъщност руския военен министър.Само преди три дни излезе информация, че 11-годишният Рубен Пол от Тексас е потресъл с уменията си делегатите на конференция по сигурността в Холандия.„От самолетите до автомобилите, до умните къщи – всяко нещо, всяка играчка може да бъде част от интернета на нещата. От терминаторите до плюшените мечета, всяко нещо може да бъде превърнато в оръжие и използвано срещу хората“, заявил малчуганът. След това демонстрирал как може да хакне телефоните на присъстващите в залата специалисти по киберсигурност и да ги използва, за да получи контрол върху една играчка и да направи запис на пространството около нея. Стряскащо нали? Присъстващите определено са били впечатлени.Само преди дни се осъществи и първата масирана атака, целяща получаване на откуп, с помощта на кибероръжия разработени от ЦРУ и АНС (Агенцията за национална сигурност на САЩ – б.р.) и откраднати от арсенала им. В резултат на атаката бяха блокирани стотици хиляди компютри по света. Няколко болници, германските железници и не знам какво още бяха парализирани. Имаше и човешки жертви.Очевидно лошата новина е, че тези атаки ще зачестяват и ще нанасят все повече поражения. Скоро хората ще започнат да осъзнават, че техниката не е само прогрес, но и сериозен проблем. Под въпрос е поставена нашата сигурност, правото на личен живот, та дори и нашето съществуване.Смятате, че се шегувам и преувеличавам? Дали ще ви е спокойно, ако знаете, че телевизорът ви вероятно ви подслушва и предава какво си говорите? Не вярвате? Програмата „Плачещият ангел“ е разработена точно за целта от ЦРУ. Случайно ли Марк Цукърбърг, милиардерът-създател на Фейсбук си е сложил лепенка на камерата на компютъра? Как ли ще се чувствате, ако знаете, че някой би могъл да ви хакне компютъра на колата и да ви „катастрофира“? Фантазии? Напротив, това вече се случва на практика и е само началото. Само преди месец изби скандал, че производителят на аудиооборудване „Босе“ всъщност използва произведените от него безжични слушалки, за да подслушва какво слушат клиентите и да продава тази информация.Двете най-големи разузнавателни агенции в света с астрономически бюджети, в които работещите ги проверяват постоянно за благонадеждност, въпреки драконовските мерки за сигурност не успяха да опазят кибероръжията си.Покрай тази атака, излезе информация, че един от обектите на шпионаж е била и системата СУИФТ, чрез която се осъществяват всички международни междубанкови плащания. Много вероятно в арсенала на програмите, откраднати от „Сенчестите брокери“, има специализирани програми за хакване на тази система.Защо ви разказвам тези събития? Защото от почти две години част от световният „елит“ открито говори за премахването на парите в брой и преминаването към изцяло безналично разплащане. Очевидно смятат, че така ще постигнат отколешната си мечта за тотален контрол върху хората. Разбира се, това е пакетирано като „борба с тероризма, прането на пари и данъчните измами“. Само наивник би повярвал, на подобни басни. За жалост този им стремеж ще ни изложи на сериозни рискове, ако не вземем сами мерки за своята сигурност.Докато изброените по-горе примери засягат съдбата на един или няколко души, финансовата система е свързана с живота и добруването на всички нас.Само за момент си представете живота без пари в брой. Няма вече банкноти и монети. Имате само пластмасова карта, с която плащате всичко. Мислите, че това ще е хубаво, защото няма какво да криете, а лошите ще ги хванат? Помните ли онази песен на Си Си Кеч – „Добрите момчета побеждават само във филмите“?Ставате напълно зависими от банките, компютрите и властите. При най-малък проблем с тока, мрежата, връзката между компютрите, вирус или нещо друго… всичко блокира.Освен това чрез банките властите ще имат пълна информация и контрол върху това къде и как харчите парите си. Ще бъдете напълно „прозрачни“. Отишли сте на „неправилния“ митинг. Дали сте пари на „неправилната“ партия или политик. Е, само с натискане на няколко клавиша сметките ви могат да бъдат блокирани и ставате парий. Ще ви се наложи да обяснявате, че сте невинни, че всъщност не симпатизирате на опозицията, че сте верни на управляващата партия. В противен случай няма да можете една вода или един хляб да си купите.Смятате, че съм краен? Огледайте се. Попитайте роднините на хората, които станаха жертва на компютърната атака миналата седмица. Или пък просто си припомнете всички скандали във финансовата система на милата ни родина. Тези предходни кризи ще ни се сторят като пролетен ветрец в сравнение с бурята, която се е задала.В скоро време очаквам да станем свидетели на първия глобален грабеж на банка/и. Всъщност той май се случи миналата година. През 2016 г. хакери успяха да отмъкнат 100 милиона долара от сметка на централната банка на Бангладеш във Федералния резерв на Ню Йорк. Представяте ли си?! Да откраднеш толкова пари от най-голямата и най-мощна централна банка в света!След като се видя, че специалистите в шпионската работа не могат да се опазят, кое кара политиците да вярват, че ще могат да опазят финансовата/банковата система от подобни атаки?В този смисъл е много късогледо от страна на правителствата, които се опитват да наложат електронни пари чрез несъвършените си системи. Явно не си дават сметка, че самите те могат да станат жертва на собствената си алчност за власт? Само си представете какво ще се случи с икономиката на една страна, ако банките и разплащателната система блокират? Невъзможно? Я пак си помислете. След всичко, което стана само миналата седмица, подобни сценарии са не само възможни, но и напълно вероятни в недалечно бъдеще.Като потвърждение и капак на всичко написано по-горе на 27 май се сринаха компютърните системи на „Бритиш Еъруейз“, в резултат на което бяха анулирани всички полети от летищата „Хийтроу“ и „Гетуик“. За тези, които не са пътували, да поясня мащаба на кризата. Дневно през „Гетуик“ минават около 127 000 пътници, или 770 полета на ден. „Хийтроу“ – 207 000 души, или 1300 полета на ден. Започвате ли да осъзнавате колко е сериозно? Това са преките щети; косвените – пропаднали връзки към други дестинации, недоставени товари и т.н., не знам дали някой може да изчисли.И понеже повечето, да не кажа всички правителства са доказано некадърни и хич не ги е еня за добруването на хората, наше задължение е да помислим как да се предпазим от подобни събития.Легендарният шеф на CISCO – Анди Гроув, беше казал: „Само параноиците оцеляват.“Както обичам да казвам – кой разбрал, разбрал. ", "date": "2017.05.30", "title": " Налагането на електронни пари може да бъде фатално\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%82%d0%b5-%d0%bd%d0%b0-%d0%b6%d0%b5%d0%bb%d0%b5%d0%b7%d0%bd%d0%b8%d1%87%d0%b0%d1%80%d0%b8%d1%82%d0%b5-%d0%b2-%d0%b3%d1%8a%d1%80%d1%86%d0%b8%d1%8f/", "text": "Обявените за днес и утре протести на железничарите в Гърция се отменят и влаковете в страната ще се движат нормално, съобщиха гръцките медии, предаде .24-часова стачка е предвидена за четвъртък, когато няма да се движат никакви влакове. Работещите в сектора са недоволни от условията на труд и от състоянието на железопътната инфраструктура. ", "date": "2017.05.30", "title": " Протестите на железничарите в Гърция се отменят днес и утре"}
{"url": "https://trud.bg/13-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-%d0%bd%d0%b0%d0%b4-170-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d1%83%d1%80%d0%b0%d0%b3%d0%b0%d0%bd/", "text": " Жертвите от московския ураганен вятър вчера достигнаха 13 души. Почти 170 човека пък са пострадалите, като 146 от тях са хоспитализирани и 108 остават в болничните заведения. Това съобщи , позовавайки се на изявление на Алексей Хрипун – завеждащия столичния департамент по здравеопазването.„За медицинска помощ са се обърнали 168 човека, като в 15 болници са разпределени 146 пациенти. 108 от тях, включително 22 деца, остават в болничните заведения“, заяви Хрипун като добави, че 8 от хоспитализираните лица се намират в тежко здравословно състояние. ", "date": "2017.05.30", "title": " 13 загинали и над 170 пострадали при ураган в Москва (ВИДЕО)"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b1%d0%b8%d0%b2%d1%88%d0%b8%d1%8f%d1%82-%d0%bf%d0%b0%d0%bd%d0%b0%d0%bc%d1%81%d0%ba%d0%b8-%d0%b4%d0%b8%d0%ba%d1%82%d0%b0%d1%82%d0%be%d1%80-%d0%bc%d0%b0%d0%bd/", "text": "Бившият панамски диктатор Мануел Нориега е починал, предава  позовавайки се на съобщение от президента Хуан Карлос Варела в социалната мрежа „Туитър“.Генерал Нориега бе начело на военната диктатура в Панама в периода между 1983 г. и 1989 г., когато бе пленен и отведен в САЩ. Осъден за трафик на кокаин, рекет и пране на пари. Излежава 40-годишната си присъда във федерален затвор до 27 април 2010 г., когато е екстрадиран във Франция.", "date": "2017.05.30", "title": " Почина бившият панамски диктатор Мануел Нориега"}
{"url": "https://trud.bg/%d0%bf%d1%80%d1%8a%d1%81%d1%82%d0%be%d0%b2-%d0%be%d1%82%d0%bf%d0%b5%d1%87%d0%b0%d1%82%d1%8a%d0%ba-%d0%b8%d0%b7%d0%b4%d0%b0%d0%b4%d0%b5-%d1%81%d0%b5%d1%81%d1%82%d1%80%d0%b8-%d0%be%d1%82%d0%ba%d1%80/", "text": "Две сестри бяха изправени пред Районния съд в Сливен по бързото производство за кражбата на 1000 лева от дома на 84-годишен дядо в твърдишкото градче Шивачево – съобщиха от съда. По-малката сестра оставила отпечатък от малкия си пръст, с което престъплението било доказано.Кражбата била извършена на 10 май. Двете жени, 21-годишната Д.Р. и по-голямата й сестра П.А., на 29 г., забелязали дядото в центъра на Шивачево. Веднага решили да отидат в къщата му, за да търсят пари. Пътната врата била залостена. Те прескочили в двора през плочата от другата му страна. Една от стаите не била заключена и влезли вътре. Ровили под дюшека, във вградения долап. Открили плика с банкнотите, скрит между одеалата в гардероба на стареца. Грабнали парите и избягали. Дактилоскопската следа била намерена върху гардероба.Сестрите похарчили 60 лева от сумата. На следващия ден, когато ги заловили, предали остатъка.  И двете били неграмотни, семейни, неосъждани. Поискали делото срещу тях да се гледа по съкратеното следствие. След редукция на наказанията им, те получили условни присъди от по 8 месеца затвор с 3 години изпитателен срок.", "date": "2017.05.30", "title": " Пръстов отпечатък издаде сестри, откраднали 1000 лева"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bd%d0%b0%d0%bc%d0%b0%d0%bb%d0%b8-%d0%bd%d0%b0-2000-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%bd%d0%b0%d0%bb%d0%be%d0%b6%d0%b5%d0%bd%d0%b0-%d0%bd/", "text": "Районният съд в Сливен намали от 3 хил. на 2 хил. лева размера на глобата, наложена на вече бившия директор на Социално-педагогическия интернат в сливенското с.Драгоданово – съобщиха от съдебната палата.  Наказателното постановление е било издадено от председателя на Държавната агенция за закрила на детето. А случаят влезе в съда по жалба на санкционираната директорка Павлина Иванова, която оспори основанията за наказанието, както и самата глоба.Проверката е била извършена от 8 до 10 август 2016 г. от инспектори на Държавната агенция за закрила на детето. Те са установили, че не са изпълнени всички от дадените по-рано задължителни предписания от агенцията. Констатирани са нарушения в 6 пункта, сред тях: не са били планирани конкретни действия за ограничаване на бягствата на децата, не са изготвени нови индивидуални планове спрямо седем деца, не са създадени досиета по жалбите на три от децата, а жалбите на други две въобще не са били разглеждани. Освен това, при проверката било установено, че базата е в лошо състояние. Имало счупени прозорци и оборудване, необезопасени ел.контакти, хигиената е била изключително занижена.Проверката е била извършена, докато тогавашната директорка Павлина Иванова е била в отпуск. Тя подала писмени възражения, че част от документите не били показани заради отсъствието й и отхвърлила обвиненията, че не е изпълнила предписанията. Съдът обаче посочва, че не е представено никакво доказателство, което да подкрепя тезата й и че констатираните от инспекторите нередности са били доказани по несъмнен начин.  На това основание жалбата на Иванова е допустима, но неоснователна – посочва Районният съд. Той е изменил единствено размера на глобата съобразно тежестта на нарушението. Решението може да бъде обжалвано пред Административния съд в Сливен.Социално-педагогическият интернат е държавен. Той стана център на скандал след серия от проверки на националния омбудсман Мая Манолова, при които бяха извадени наяве шокиращи факти за това заведение.  За година и половина се смениха трима директори на интерната. Наскоро жителите на селото събраха подписка с искане за закриването му заради липса на контрол спрямо децата, множеството вандалски прояви и кражби от тяхна страна, посегателствата върху възрастни хора, проституция. Напрежението ескалира след смъртта на 63-годишен мъж от селото. Причините все още се разследват, работи се и върху версията за евентуална съпричастност към случая на 17-годишно момиче от интерната.  Преди дни Мая Манолова се срещна в Сливен с представители на множество институции по повод съдбата на интерната и на 30-ината деца в него. Очаква се той да бъде закрит в началото на новата учебна година.", "date": "2017.05.30", "title": " Съдът намали на 2000 лева глоба, наложена на директора на скандален интернат"}
{"url": "https://trud.bg/%d0%b2%d0%b0%d0%bd%d1%8f-%d0%b4%d0%b6%d0%b0%d1%84%d0%b5%d1%80%d0%be%d0%b2%d0%b8%d1%87-%d0%b7%d0%bd%d0%b0%d0%bc-%d0%ba%d0%b0%d0%ba%d0%b2%d0%be-%d0%b5-%d0%b4%d0%b0-%d0%b1%d1%8f%d0%b3%d0%b0%d1%88-%d0%be/", "text": "– Ваня, видяхме те в почти всички риалити формати – „Сървайвър“, „Черешката на тортата“, „Биг брадър“, а сега и в „Капките“. Какво те провокира да участваш в тях?– Като бивш футболист никога не съм предполагал, че ще участвам в такива формати, но приключих футболната си кариера, а имах нужда да продължа да се състезавам. Съпругата ми Жени, която е участавала в третия сезон на „Сървайвър“, ме записа, без да знам. Това е любимият ми формат и реших да се включа в него. Имах достатъчно късмет да го спечеля. После ми се обадиха от „Биг брадър“, който е съвсем различен формат, и затова исках като експеримент да видя какво е. Аз не съм конфликтна личност и не се включвам в скандали, което ми помогна да стигна до второто място.– С какво успяваш да спечелиш публиката?– Винаги съм стъпил здраво на земята и не мисля, че съм нещо повече от останалите. Лесно намирам комуникация с всякакъв тип хора и съм откровен със зрителите. Когато нямаш някакви задни мисли, нещата се получават. Сега в „Капките“ също много се забавлявах. Тъпо е, когато някой влиза в риалити формат и казва, че не отива заради победата. Трябва да има някаква борба, някаква цел. За мен беше важно да покажа на хората, че съм един от тях. Минал съм през много трудни моменти в живота и знам какво е да имаш само две стотинки в джоба и какво е да разполагаш с повече средства.– Не се ли притесняваш, че след участието ти във всички тези риалити формати хората ще те свързват повече с телевизионните ти изяви, отколкото с футбола?– Има я тази опасност, но телевизията ме направи още по-известен и това ми помага в работата като футболен мениджър. Като отида да говоря с някои родители на бъдещи футболисти, те вече ме познават като личност. Знаят, че съм сериозен и имам добри намерения.– Какво научи ти за себе си от тези формати?– Научих, че всичко мога да направя. В „Сървайвър“ много се притеснявах дали ще успея, защото трябваше да гладувам, имаше много физически и психически натоварвания, но се убедих, че човек може да успее във всичко, стига да си вярва. Щом аз излязох на сцената на „Капките“ и изпях толкова много песни, значи всеки може. Само трябва да вярваш, че може да го направиш, да си достатъчно дисциплиниран и да имаш желание.– В „Капките“ изигра няколко женски роли. Коя ти беше най-трудна?– Да ти кажа, женските ми бяха най-лесни, защото знаех, че нищо няма да се получи. Излизах и се кефех максимално. Дори да не съм успял да вляза в образа, поне бях смешен и хората се забавляваха. Особеноа като Люси Дяковска беше доста тъпо, не знаех какво да правя и се въртях като пумпал на сцената, но пък беше смешно.– Ти имаш мюсюлманска фамилия. Откъде идва тя?– Майката на моя баща е мюсюлманка. Тя е живяла дълго време с мъж от католическо семейство, но родителите му били против това да са заедно и той ги напуска. Междувременно се ражда баща ми, а майка му остава сама. Отива да живее при баба си, която също е мюсюлманка, и взема нейната фамилия. Аз лично имам повече католически корени, но имам и мюсюлмански. Голяма каша е това в нашето семейство и по този причина не съм вярващ. Не ходя на църква, не съм кръстен.– Тази фамилия пречила ли ти е в живота?– Имаше моменти след войната, когато отидохме в Загреб да живеем, децата ми подвикваха, че съм мюсюлманин. И във футбола, когато носиш такава фамилия, в Хърватия специално, не ме приемаха много добре, но големи проблеми не съм имал. Когато пораснах, нещата вече се промениха. Марта Вачкова:Никого не съветвам да става актьор– Г-жо Вачкова, казват, че смехът лекува. Като комедийна актриса имате ли чувството, че сте всемогъща лечителка?– Аз съм абсолютно сигурна, че смехът е всемогъщ лек. Наблюдавала съм как хората си тръгват от един спектакъл с променени, подмладени лица. Нощес се върнах от Лондон, където имахме спектакъл, и там българите ни казаха: „Плакахме от смях! Коремите ни боляха от смях! Благодарим ви за радостта“. Всички бяха толкова щастливи, бяха довели децата си, бе прекрасно преживяване. Ето какво прави смехът! Колкото до мене, бих се радвала да съм наистина всемогъща лечителка, имам нуждата от тази дарба дори точно в този момент. Нали ме виждате колко съм уморена от снощното пътуване…– Кой се нуждае от терапия със смях у нас днес?– Всички, всички! И не само у нас. По цялата земя има толкова мъка. Вижте какво се случи в Манчестър на 22 май. Пак взрив, пак кръв, пак сълзи… Смехът е дефицит! И може би не толкова смехът, колкото радостта е дефицит! Да се засмееш, ако даде Господ, наистина е нещо хубаво, но радостта е нагласа, вид поглед върху живота, начин на светоусещане, умение да преминаваш през тягостното ежедневие. Ето, огледайте се, колко красиво е около нас – красиви градинки, весели и жизнерадостни деца. И докато пътувах към Ловеч, очите ми се радваха на красиви поляни, величави гори… И се радвах! Но има хора, които виждат същото като мене, а не се радват. Ето, това е тайната на живота, да намериш добрия поглед върху него.– Какво прави българинът, когато му забраняват да се смее?– Неее! Днес никой не му забранява да се смее. На българина нищо не може да му забраниш никога. Особено да се смее! Има обаче друго… Българинът сам се ограбва откъм радостта от живота, от това да разпусне. Впрочем, защо трябва да говорим само за българина в този случай?! По целия широк свят има хора, които избират да са в мрака, да хленчат и да се оплакват, и има други, които преброждат с усмивка през живота, въпреки че дните им не са никак лесни и без изпитание. Лично мене думата смях ме притеснява. Едно ха-ха-ха може да предизвиква много различни мисли и чувства… Усмивка, казвам аз, усмивка и радост! Добрина!– Българските политици кой знае защо губят чувството си за хумор, като дойдат на власт. Коя е причината?– Защото много бързо се вземат насериозно. И това е много голям проблем! Наблюдава се обаче често и сред актьорите. Мои колеги решават, че са големи звезди и стават много сериозни. И си мислят, че да си весел, да си радушен, си по-лековат. Много често у нас комедията я представят като лекия жанр. Под същия знаменател подвеждат и актьорите в нея. Не, не! Това е жанр на лъчезарността, на добротата и радушието, на актьори, огрени отвътре от светлина. А политиците не са огрени в светлина, повечето от тях са в мрака – в далаверите, хитруването, преструването.– Защо не умеем да се разделяме с усмивка с политическото си минало?– Нямам представа. И с кое политическо минало трябва да се разделяме изобщо? Трябва да вървиш със света в своето време, да провиждаш в настоящето, защото ние години наред правим тъпи избори, имам чувството, че хората са слепи, че нещо не разбират. Аз не мога да проумея и сега как партии с ужасни, плашещи хора успяха да се намърдат в 44-тото народно събрание?! Кой и какви люде избраха тия, които насаждат и проповядват омраза!– Кой комедиен автор бихте препоръчали на родните държавници да препрочитат по-често? Например на Бойко Борисов…– А, те нашите политици не четат, що да си губят времето с книги! (Смее се.) А колкото до Бойко Борисов, защо да му дават да чете комедийни автори? Той тях трябва да ги е чел отдавна! Сега той и другите ни политици трябва да четат книги за икономиката, за политиката, за да са наясно накъде върви светът. Наскоро четох, че много богатите и успели хора, но забогатели не чрез кражби, а чрез труд и таланта си, всеки Божи ден четат минимум 30 минути образователна, научна литература. Не сайтчета, не списанийца, не „Винету“ и друга разна развлекателна литература, а историческа, сериозни коментатори, така че съвсем не искам да съветвам политиците да четат весели книги. Ще живеем до 120 години през 2050-аНяма приятели в ХоливудКатя и Сергей откриват малки изобретателиГанчо Бояджиев покори Милано с модаПо Мелания – равнис!ТЕЗИ И ДРУГИ ЧЕТИВА – В „ЖЪЛТ ТРУД“ ОТ 1 ЮНИ!", "date": "2017.05.30", "title": " Ваня Джаферович: Знам какво е да бягаш от войната"}
{"url": "https://trud.bg/%d1%86%d0%b0%d1%86%d0%b0%d1%80%d0%be%d0%b2-%d0%bd%d0%b0-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2-%d1%80%d1%83%d1%81%d0%b8/", "text": "От 30 май 2017 г. главният прокурор Сотир Цацаров е на двудневно официално посещение в Москва по покана на генералния прокурор на Руската федерация Юрий Чайка. Цацаров е придружаван от заместника си и ръководител на Върховната административна прокуратура Ася Петрова, съобщават от Прокуратурата.Посещението е в рамките на подписаното между двете прокуратури Споразумение за сътрудничество през 2015 г. Документът предвижда взаимопомощ по наказателни дела, свързани с тероризъм, и оказване на помощ за връщане на корупционни активи от чужбина.Досега са осъществени по две взаимни визити от страна на прокурори и заместници на главните прокурори.Програмата на посещението на Цацаров предвижда обсъждане на мерки срещу терористични заплахи, идентифициране и наказателно преследване на т.нар. „чуждестранни бойци” и противодействие на дейността на организирани престъпни групи.", "date": "2017.05.30", "title": " Цацаров на официално посещение в Русия по покана на колегата си Юрий Чайка"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%bf%d0%b5%d1%82%d1%80%d0%be%d0%b2-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b5%d0%b0%d0%bd%d0%b8%d0%bc%d0%b0/", "text": "Да се излекува болното ни здравеопазване, разбира се, е задача, непосилна за един министър, още повече в рамките на един мандат. И все пак надеждите за промяна са големи – и от пациентското съсловие, и от медицинските среди, най-вече заради безкрайно отлаганите здравни реформи и натрупаните с години проблеми, нетърпящи отлагане.Доверието, което се гласува на екипа на проф. Николай Петров, е голямо най-вече заради личността му – авторитетна и некомпрометирана. Генералът има и управленски опит – той беше министър в служебния кабинет на Марин Райков (2013 г.), а след това застана начело на ВМА в един от най-тежките във финансово отношение периоди за болницата. Въпреки това по време на мандата му лечебното заведение успя да изплати част от задълженията си и да се стабилизира.Професорът е роден на 29 август 1959 г. в гр. Средец. Завършва медицина във ВМИ-Варна през 1985 г.Придобива образователна и научна степен “доктор” през 2001 г.; през 2002 г. се хабилитира като доцент; през 2011 г. придобива научната степен “доктор на медицинските науки”, а през 2012 г. се хабилитира като професор по анестезиология и интензивно лечение.Член е на Европейската асоциация по анестезиология и интензивно лечение – ESA (2004); Европейската асоциация по парентерално и ентерално хранене – ESPEN (2004); Европейската асоциация по интензивна медицина – ESICM (2006); зам.-началник по диагностично-лечебната дейност на МБАЛ-София към ВМА (от 2007 г.); член на Американската асоциация на анестезиолозите – ASA (2008).От 2008 г. е президент на Българското дружество по парентерално и ентерално хранене; от 2009 г. – президент на Дружеството на анестезиолозите в България. Избран за вицепрезидент на WorldSIVA (Световната асоциация по интравенозна анестезия) през май 2014 г.Проф. Петров прие министерското кресло от служебния министър д-р Илко Семерджиев – един от хората, успели да преодолеят съветския модел в здравеопазването ни по време на прехода към демокрация и пазарна икономика. Крайният резултат бе децентрализация на здравеопазването и по-малко държава в системата. Това постижение обаче беше почти заличено при предишното правителство, когато при д-р Петър Москов и екипа му станахме свидетели на държавна свръхнамеса в здравеопазването.Сред приоритетите, към които проф. Петров заяви, че ще се придържа, са въвеждане на финансова дисциплина в управлението на болниците в страната; преустановяване на реекспорта на лекарства и повече прозрачност по отношение на търговията с медицински изделия; възможност за по-информиран избор на пациентите относно цени и лекарства; въвеждане на т.нар. е-здравеопазване (електронна здравна карта и електронно досие) за по-гъвкаво управление на финансовия ресурс в сектора.Генералът встъпи в длъжност във време на скандали, свързани със злоупотреби с медикаменти; напрежение в болничния сектор и медицинските среди; проблеми със законодатели уредби в сферата на здравеопазването; здравна карта и медицински стандарти, отменени със съдебни решения; лошо разпределение на разходите. Твърде нереалистично би било да се смята, че всички тези проблеми (и не само) могат да се излекуват с магическа пръчица. Можем да се надяваме обаче, че достоен човек като проф. Николай Петров може да оглави екип, поставил началото на истинска реформа в сектора. Специализира в чужбина и у насПроф. Николай Петров има редица специализации във Франция, Швейцария, САЩ; по реанимация и интензивна медицина при медицинското осигуряване на международни военни мисии на НАТО, международно право на военните конфликти, регионална и проводна анестезия, обществено здраве и здравен мениджмънт в МУ-София и специалност по спешна медицина в МУ-София.Автор е на четири и съавтор на 10 книги и над 170 публикации – научна медицинска литература. Главен редактор е и на списанията “Анестезиология и интензивно лечение” и “Клинично хранене”. За негоЗдравеопазването няма цвятЖелая успех на проф. Петров, защото за здравеопазването няма никакво значение кой какъв пол е, какъв цвят е, какви политически разбирания има. Ние се грижим за хората и за нас е изключително важно тази грижа да е ефикасна, ефективна, целенасочена и резултатна. Животът на цяла БългарияПриемам със смесени чувства високата чест и отговорност. Извървяхме много труден път, но резултатите са видими. На добър път! От вас сега ще зависи здравето и живота на цяла България. Извървяхме много труден път, но резултатите са видими. Благодаря на ген. Петров – вие показахте какъв човек трябва да бъде началникът на Военномедицинска академия. За мен това е безценно, ще продължа традициите. Работа без разногласияОчаквам да работя в синхрон и без разногласия със здравния министър проф. Николай Петров. Получих предложение. Трябва ми време да се организирам малко. Буквално току-що започвам. Рано е да начертая някакъв план за дейността на екипа в министерството и за моята лично.", "date": "2017.05.30", "title": " Проф. Николай Петров – Министър реаниматор"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%b4%d0%ba%d1%80%d0%b5%d0%bf%d1%8f%d0%bc%d0%b5-%d0%b1/", "text": "„Няма да подкрепяме Борисов, но ДПС винаги последователно е следвало своята политика. Ние имаме ясно изписана програма и всичко, което е част от нашата политика и е за доброто развитие на страната, бихме подкрепяли”. Това каза пред лидерът на ДПС Мустафа Карадайъ.„Успоредно с това Борисов или който и да било няма да бъде подкрепян в толерирането на радикализми и национализми, което води със себе си рискове за бъдещето на нашата страна”, заяви лидерът на ДПС.ДПС не е искало да сваля правителството на Пламен Орешарски. Ако някой от ДПС го е правил, би трябвало да си носи отговорността, отбеляза Карадайъ.Една от причините за изгонването на Лютви Местан от Движението е едноличните решения и елиминирането на колективните органи. „Той имаше предупреждение на новогодишното тържество през 2014 г., че по този начин политическа партия не може да се управлява”, отбеляза Карадайъ.„Той се опита да подмени легитимните колективни органи на партията с някои персони, външни на партията”, подчерта той, но не разкри кои са те.Лидерът на ДПС каза, че не е запознат със стенограмата за КТБ, но с любопитство очаква да се запознае с нея.Не бих се скрил в турското посолство, категоричен беше Карадайъ. Запитан дали в ДПС са простили на Местан, той отговори: „На предателите някой да прощава?”.ДПС не си е разваляло отношенията с Турция, категоричен беше Карадайъ. По думите му не се е срещал с турския президент Реджеп Тайип Ердоган, защото не е имало такава необходимост.Карадайъ, който при нападението над Ахмед Доган на националната конференция на партията през 2013 г., пръв стана да защити тогавашния лидер на Движението и неутрализира Октай Енимехмедов, е категоричен, че пак би постъпил по този начин.„Тогава съм реагирал емоционално, импулсивно. Няма време, човек ако трябва да мисли…. И Вие бихте реагирали така, ако видите пистолет, насочен към слепоочието на който и да е човек, няма ли да го защитите”, обърна се той към водещия Антон Хекимян.„Мисля, че сме достатъчно близки с Ахмед Доган, доста дълго време сме били заедно в ДПС”, заяви Мустафа Карадайъ.„Не само се чуваме, а и се виждаме, говорим за всичко, което е част от живота, за политика все по-рядко. Негова идея е в ДПС оперативната част в политиката да си я вършим ние”, отбеляза той.По думите му основната заплаха у нас е включването и толерирането на крайни националистически формации в управлението на страната. Според ДПС това не предпоставя добро бъдеще пред България.„Толерирането на всякаква форма на национализми и радикализми е опасно”, посочи той. От ДПС ще поставят темата и на днешното заседание на КСНС при президента Румен Радев.Карадайъ определи като „цинизъм” оглавяването на Съвета за демографски въпроси от Валери Симеонов.", "date": "2017.05.30", "title": " Мустафа Карадайъ: Няма да подкрепяме Борисов, ДПС винаги е последователно в политиката си"}
{"url": "https://trud.bg/%d1%81%d0%bd%d0%b5%d0%b6%d0%bd%d0%b8%d1%8f%d1%82-%d1%87%d0%be%d0%b2%d0%b5%d0%ba-%d1%81%d0%b5-%d0%bf%d1%80%d0%b5%d1%80%d0%be%d0%b4%d0%b8-%d0%b2-%d0%b5%d1%81%d0%ba%d0%b8%d0%bc%d0%be%d1%81/", "text": "Дивото зове със страшна сила маркетинг специалистите по високите етажи на Skoda, когато трябва да мислят имена на нови модели.През 2009 г. те кръстиха първия SUV автомобил в 120-годишната фирмена история Yeti на загадъчното двукрако космато същество, което (уж) оставя отпечатъци от големите си стъпки по високите баири на Хималаите.През 2016 г. се появи вторият SUV на марката – Kodiaq, който също получи име на страховит космат звяр – голямата кафява мечка кодиак от едноименния архипелаг в Аляска.През 2017 г. Skoda пуска пуска трети SUV, а неговото звучно и непознато наименование Karoq отново ни запраща в дивата природа по островите край Аляска. На езика на едно от живеещите там племена ескимоси думите „kaaraq“ и „ruq“ означават „кола“ и „стрела“. Сливайки тези понятия в морфологичната конструкция Karoq, стратезите по маркетинга в Skoda едва ли целят да влизат още по-навътре в дълбоките дебри на Аляска и на етимологията, а по-скоро да дадат на новия продукт оригинално и запомнящо се име с конкретен символ зад него.Колата със стрелата – сигурно това означава на езика на племето ескимоси автомобилът на Skoda, който носи емблема с индианска стрела. А за останалата част от човечеството с други майчини езици и по-специално за хората с шофьорски книжки Karoq ще означава един разумен по размери SUV модел с добра издръжливост и проходимост. Качествата му тепърва ще бъдат проверявани и оценявани в реални условия. Първите снимки и официалните технически характеристики очертават един сериозен съперник, който влиза в пренаселената територия на компактните SUV-ове на своите технически близнаци от Volkswagen Tiguan и Seat Ateca и други утвърдени модели като Nissan Qashqai, Renault Kadjar и колата на 2017 г. в Европа – Peugeot 3008.Сбогом Yeti, добре дошъл Karoq! С това послание Skoda зарови в хималайските преспи „снежния човек“ и на негово място в гамата представи новия „ескимос“ от Аляска. След 8 години Yeti слиза от поточната линия, за да направи път на Karoq, който за първи път бе показан преди седмица в Стокхолм. Не само по името, но и по външен вид Karoq прилича на по-големия си 7-местен „брат“ Kodiaq. Двата SUV модела разкриват новия дизайнерски стил на Skoda и намерението в наименованията на автомобилите с повишена проходимост да присъства буквата „q“ (тя става любима на все повече производители, начело с Audi и Infiniti). Каросерията е с типични SUV пропорции – почти вертикална решетка, равен преден капак, висока странична линия, широка и мощна задна част, като навсякаде преобладават изчистените линии и строгите геометрични форми. Трубадурите на маркетинга в Skoda извисяват глас като Фреди Меркюри във възторжена рапсодия за LED фаровете, които са „вдъхновени от бохемските майстори на чешки кристал“. Те наистина са много ефектни с осемте „мигли“, които създават уникален светлинен подпис на модела.Просторната пътническа кабина и големият багажник са отличителни черти на автомобилите с марка Skoda във всички класове. Новият Karoq не прави изключение. Габаритите от 4,39 м дължина, 1,84 м широчина и 1,60 м височина са оползотворени по най-добрия начин, за да могат пътниците да се чувстват комфортно. Мястото е значително повече в сравнение с предшественика Yeti и в багажника, който вече побира 521 л. При сгъване на задните облегалки обемът на товарния отсек се увеличава до внушителната стойност от 1630 л. Когато купувачът избере опционалната система Vario Flex, вторият ред се състои от три самостоятелни седалки, които се настройват и демонтират поотделно. При премахването им багажният капацитет достига 1810 л и автомобилът се превръща в лекотоварен превозвач.Под предния капак работи доказана и модерна техника на концерна майка Volkswagen. Петте предлагани двигателя работят с най-съвременната технология на принудително пълнене, директно впръскване и функция старт-стоп. Четири от моторите са изцяло нови, в това число цялата бензинова гама. Трицилиндровият агрегат 1,0 TSI генерира 115 конски сили и 200 Nm, като ускорява за 10,6 сек до 100 км/ч, развива 187 км/ч и изминава 100 км с 5,3 л гориво. Четирицилиндровият 1,5 TSI разполага със 150 конски сили и 250 Nm, спринтира за 8,4 сек до 100 км/ч, постига 204 км/ч и харчи средно 5,1 л. При дизелите най-малкият вариант е 1,6 TDI със 115 конски сили и 200 Nm, ускорение 10,7 сек до 100 км/ч, максимална скорост 188 км/ч и консумация 4,5 л. По-големият мотор 2,0 TDI е наличен в два варианта – със 150 конски сили и 340 Nm и новото поколение със 190 конски сили и 400 Nm. Задвижване 4х4 се предлага с двигателите 1,5 TSI и 2,0 TDI. В зависимост от моторизацията и желанието на купувача скоростните кутии са 6-степенна механична или 7-степенна автоматична с двоен съединител.Режим за офроуд извън асфалтаВзискателните купувачи вече търсят в новите коли не само красив дизайн и солидна задвижваща техника, но и модерна електроника. Karoq предлага богат избор от актуални системи. Още базовият вариант дава възможност за интеграция на смартфони и свързване с Apple CarPlay и Android Auto. Централният контролен панел зад волана може да бъде дигитален (като при VW Passat) и водачът да настройва изображението му по свой вкус. Друг опционален 9,2-инчов сензорен дисплей на централната конзола служи за контрол на инфо-развлекателната и останалите системи на борда, като управлението може да се извършва не само с докосване, но и с жестове.Водачът разчита на асистенти за паркиране, за маневриране с ремарке (до 2 т), за разпознаване на умора, за наблюдение на мъртвата зона, за поддържане на избраната лента. Пътните знаци се разпознават от специална камера, която ги изобразява върху таблото. Адаптивният темпомат променя скоростта, за да поддържа зададената дистанция до превозното средство отпред, а аварийната спирачка със защита на пешеходци предотвратява челни сблъсъци в градски условия. В зависимост от режима на шофиране (стандартен, екологичен, спортен и индивидуален) се променят настройките на шасито, трансмисията и кормилната система. Вариантите 4х4 разполагат и с режим за офроуд, както и с допълнителен пакет за лоши пътища против механични повреди.", "date": "2017.05.30", "title": " Снежният човек се прероди в ескимос"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd%d1%8a%d1%82-%d0%ba%d0%b8%d1%80%d0%be-%d0%ba%d0%b8%d1%80%d0%be%d0%b2-%d1%81%d1%82%d1%80%d0%b5%d1%81%d0%b8%d1%80%d0%b0%d0%bd-%d1%81%d1%8a%d0%bc/", "text": "Бандата на „Наглите“ излиза на свобода. Седем години след ареста и три години след окончателните присъди – Ивайло Евтимов–Йожи и Любомир Димитров–Гребеца били стопили присъдите си с труд и се били превъзпитали. Администрацията на затвора ги е предложила за условно предсрочно освобождаване, а съдът одобрил.Учуден съм и съм стресиран, че такова нещо може да се случи, смятам, че това е наглост. Така коментира пред информацията бизнесменът Киро Киров, който беше един от отвлечените за откуп от престъпниците.„Единият от двамата беше осъден на 12 г., а другият на 18 г. – те са изкарали 7 години досега, т.е. единият се освобождава 5 г. предсрочно, другият 11 години предсрочно за добро поведение и за работа там, където се признават 2 работни дни за три излежани в затвора. Сметката обаче не излиза”, допълни Киров.Киров каза, че е разбрал за новината от вестниците и е шокиран, защото вероятността двама души да се превъзпитат на 100% е малка.По думите му „Наглите“ разполагат с около 3,5 млн. лв, според инофрамиця от медиите, като само от него те имат 1 милион. Тези пари не бяха намерени, допълни още бизнесменът.Според Киров, ако тези, които излизат предсрочно, са се превъзпитали, те трябва да започнат да работят. Те са осъдени освен на затвор и да изплатят обезщетения на жертвите си, на някои от по 100 000 лв.Киров пита ще започнат ли да изплащат обезщетенията на хората от заплатите си, ако започнат да работят?На въпроса дали се страхува за живота си, бизнесменът отговори, че това няма значение, че важното е какъв ще е ефектът върху обществото.Той съобщи, че полицията и съдът все още не са му върнали личните вещи, които са били намерени на местопрестъплението преди 7 години и които са му показали при следственото дело, за да го питат дали са негови.Държавата не ни оказва никаква подкрепа, нашата фирма е платила 35 млн. данъци през 2008 г., а когато на нас ни взеха тези пари, не бяха признати нито разходи, нито данъци, трябваше да платим данък печалба, заяви Киро Киров.Държавата ни подкрепи, когато ги хвана и това не е малко, но сега предстои пускане, допълни той.", "date": "2017.05.30", "title": " Бизнесменът Киро Киров: Стресиран съм, че пускат „Наглите“ предсрочно от затвора\t\t\t"}
{"url": "https://trud.bg/%d1%81%d1%82%d0%b8%d0%bd%d0%b3-%d1%81-%d0%ba%d0%be%d0%bd%d1%86%d0%b5%d1%80%d1%82-%d1%83-%d0%bd%d0%b0%d1%81/", "text": "Стинг ще пее в София на 16 септември. Концертът ще бъде в зала „Арена Армеец“, част от турнето 57th&9th, което представя последния албум на певеца.Билетите ще бъдат в продажба от 2 юни от 10:00 часа на цени от 70 до 140 лева.Стинг е един от най-популярните британски музиканти, чиято успешна кариера продължава над четири десетилетия. Гордън Матю Томас Съмнър, по-известен като Sting, е талантлив композитор, певец, текстописец, актьор и активист, продал над 100 милиона албума. Големият му пробив е през 1977 г., когато заедно със Стюарт Коупланд и Анди Съмърс сформира The Police. Групата издава десет успешни албума, печели шест награди „Грами“ и две „Бритс“ и е приета в Рокендрол Залата на Славата през 2003 г.В средата на 80-те Sting поставя начало на соловата си кариера, ознаменувана с хитове като “Fields of Gold”, “Englishman in New York”, “Fragile” и “Desert Rose”. Той печели още 10 награди „Грами“, две „Бритс“, „Златен Глобус“, „Еми“, има и четири номинации за „Оскар“. Изявява се и като актьор в популярни хитове като „Дюн“ на Дейвид Линч, „Приключенията на барон Мюнхаузен“ на Тери Гилиъм и „Две димящи дула“ на Гай Ричи. Легендарният музикант подкрепя и различни организации за защита на човешките права и на горите и изнася поредица от благотворителни концерти в защита на тези каузи.След повече от десетилетие мълчание, през ноември миналата година Sting представи своя дванадесети солов албум – 57th & 9th, издаден у нас от Анимато Мюзик/ Universal Music. Колекцията от 10 хита разкрива широк спектър от музикалния и лирически талант на британската звезда – от първия шумен и наситен с китарни рифове сингъл “I Can’t Stop Thinking About You” до разтърсващата “Petrol Head” и звучащата като химн “50,000”. Албумът, продуциран от Мартин Киршенбаум, е записан само за няколко седмици с участието на изключителните музиканти Доминик Милър (китара) и Вини Колайута (барабани), както и барабанистът Джош Фрийс (Nine Inch Nails, Guns n’ Roses), китаристът Лайъл Уъркмен и беквокалите на групата от Сан Антонио The Last Bandoleros.През февруари тази година Sting стартира световно турне в подкрепа на новия си албум – 57th & 9th Tour. Всички концерти в Северна и Южна Америка, Мексико и Европа бяха разпродадени за отрицателно време. Отзивите на музикалните специалисти са повече от хвалебствени:„В сърцевината на това, което Стинг прави, е висш талант за писане на текстове, леещи се мелодии, дръзки ритми и изпълнени със смисъл текстове, предадени от музикален майстор, чието истинско постижение са изпълнения на възможно най-високо ниво. Това шоу заслужава почетен медал!“, пише в своето ревюThe Telegraph, Великобритания.„Стинг не е просто изпълнител, който прави шоу. Той е артист, който излиза, за да твори изкуство на сцената.“ – Alto Voltaje, Пуерто Рико.След огромния успех при старта на турнето, Sting ще превземе Азия и ще има участия на фестивали из Европа през лятото, а есента ще свири в избрани градове в Европа. За наша радост ще го видим и в София на 16 септември. Освен парчета от новия му албум, ще чуем и всички обичани хитове на британския гений.Специален гост на турнето на Sting е неговият син Joe Sumner. През последните пет години Джо гради успешна солова кариера, заедно с изявите си като лидер на рок бандата Fiction Plane. С акустичната си китарата той твори страхотни парчета, които покоряват рок феновете по цял свят. Джо признава, че влияние върху него са оказали както баша му Sting и The Police, с които често е пътувал на турне, така и Snoop Dogg.", "date": "2017.05.30", "title": " Стинг с концерт у нас"}
{"url": "https://trud.bg/%d0%bf%d0%bb%d0%b0%d1%82%d0%b5%d1%82%d0%b5-%d0%bd%d0%b8-50-%d0%bd%d0%b0-%d1%81%d1%82%d0%be-%d0%be%d1%82-%d0%b4%d1%8a%d0%bb%d0%b6%d0%b8%d0%bc%d0%b8%d1%82%d0%b5-%d0%bc%d0%b8%d0%bb%d0%b8%d0%be%d0%bd/", "text": "Сливенската фирма „Бул-гейт“ ЕООД настоява за споразумение с общината по повод извършено от нея, но неплатено от общината строителство на обекти – съобщиха от администрацията. Проточилата се с години съдебна сага има вероятност да приключи с неочакван край.Фирмата води 5 търговски дела срещу общината за 5,5 млн. лева и лихви, които към момента са за над 1,7 млн. лева. В постъпилото писмено предложение „Бул-гейт“ заявява, че е готова да оттегли всички свои претенции, ако общината признае, че дължи 50 на сто от размера на главницата. А от своя страна тя да поеме ангажимент да изплати признатите претенции или половината от общо дължимата сума на равни месечни вноски за период от 2 години, считано от 1 януари 2020 година. „Става дума за обекти, изпълнени в периода 2008-2010 година при управлението на кмета Йордан Лечков – Националната художествена гимназия, зала „Младост“, градина „Детски рай 1″, Домашният социален патронаж. Извършени са саниране, вътрешни ремонти, а за домашния патронаж е доставено оборудване“ – поясни Мартин Стефанов, управител на „Бул-гейт“.Предложението е било входирано в администрацията в началото на април. Кметът Стефан Радев го внесе за разглеждане на предстоящото заседание на общинския съвет, но ден преди заседанието го оттегли. „Това не означава, че има отказ от споразумение с „Бул-гейт“. Кметът го оттегли, за да може да предостави на общинските съветници поисканата по-подробна информация. Предложението е много добро, още една глътка въздух за общинските финанси“ – коментира председателят на местния парламент Димитър Митев. Местната управа е ползвала услугите на адвокатски кантори и специалисти в строителния бранш по повод искането за споразумение – допълни той. Освен това, опасенията на администрацията били, че, ако делата продължат по обичайния ред, те няма да приключат с „кой знае какъв резултат за общината“.Очакванията са, че представителите на управляващата ГЕРБ ще подкрепят споразумението. Все още не е известно мнението на опозицията от БСП и на останалите 8 политически сили и коалиции в общинския съвет.", "date": "2017.05.30", "title": " Платете ни 50 на сто от дължимите милиони, останалите няма да ги търсим"}
{"url": "https://trud.bg/%d0%b2-%d0%b1%d0%b8%d0%b2%d1%88%d0%b5-%d0%ba%d0%b0%d1%80%d0%b0%d1%83%d0%bb%d0%bd%d0%be-%d0%b2%d0%bb%d0%b8%d0%b7%d0%b0-%d0%b3%d1%80%d0%b0%d0%b4%d1%81%d0%ba%d0%b0-%d0%bc%d0%be%d0%b1%d0%b8%d0%bb%d0%bd/", "text": "В караулното помещение на бивша казарма в центъра на Сливен ще бъде настанена администрацията на новото общинско предприятие „Градска мобилност“ – реши общинският съвет.Помещението е ремонтирано, площта му е от 70 квадрата, а поддръжката му ще е за сметка на предприятието.„Градска мобилност“ ще изпълнява дейностите, свързани с новата синя зона в областния град. Към момента около 30-40 на сто от местата за платено паркиране са разчертани. Очаква се синята зона да започне да действа на етапи. Върху част от терена на същата бивша казарма ще бъде изграден наказателния паркинг, където ще бъдат транспортирани автомобилите на нарушителите.Закритото армейско поделение е част от над 100 декара бивши военни имоти, които Сливен получи безвъзмездно от правителството на НДСВ при управлението на кмета Йордан Лечков. С изключение на района, отреден за нуждите на синята зона, останалите терени все още са под ключ и не се използват.", "date": "2017.05.30", "title": " В бивше караулно влиза „Градска мобилност“ в Сливен"}
{"url": "https://trud.bg/%d0%b7%d0%b0-%d0%ba%d0%b0%d0%ba%d0%b2%d0%be-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d1%85%d1%80%d0%b8%d1%81%d1%82%d0%be-%d0%b8%d0%b2%d0%b0%d0%bd%d0%be%d0%b2/", "text": "Миналата седмица героите от стенограмите „Арго“ организираха поредната си атака срещу държавността, институциите и главния прокурор.Сценарист на мероприятието е Иво Прокопиев, а неговите инструменти (както винаги) за битка срещу неудобното държавно обвинение са партията на Христо Иванов „Да, България“, инициатива „Правосъдие за всеки“, грантовите еколози и фейсбук обществениците на щат при олигарха. Всички те добре захранени от фондация „Америка за България“ – всекиму според заслугите.Формална причина за недоволството на Христо Иванов и приятелите му е начинът, по който съдии, прокурори и следователи ще излъчат своите представители в следващия Висш съдебен съвет. Според Иванов предвидената възможност за електронно гласуване щяла да компрометира процедурата.Нека припомним на аудиторията кой е Христо Иванов. Кой протестира срещу електронното гласуване за нов състав на Висшия съдебен съвет.До 2014 г. той ръководи Българския институт за правни инициативи. Юридическото НПО е сред най-щедрите бенефициенти на фондация „Америка за България“. Само от последното раздаване организацията на Иванов получи близо милион и 200 хиляди лева от фондацията, която „укрепва съдебната система, подкрепяйки програми, които целят повишаване на общественото доверие в съдебната система и допринасят за прозрачност в управлението й“. Явно Иванов е сред най-бележитите родни юристи, щом точно той получава милиони, за да допринася за прозрачността в съдебната система.Христо Иванов е не само бележит юрист. Той е и виден политик. Участваше дейно в летните протести през 2013 г. След това подкрепяше усърдно Близнашки при събиране на подписите за референдума на Плевнелиев – онзи за електронното гласуване. За старанието си бе награден от тогавашния президент с висок пост – правосъден министър в служебния кабинет на гореспоменатия Близнашки. А после остана и в редовното правителство. Според най-разпространената в обществото версия това се дължи на натиска от Прокопиев върху лидера на ГЕРБ. Косвено това потвърди и самият Иванов, който в студиото на Сашо Диков призна, че е виждал добрия олигарх в кабинета на Бойко Борисов през есента на 2014 г.Днес Христо Иванов е председател на партия „Да, България“. И организира протест срещу електронното гласуване за избор на нов Висш съдебен съвет.Как се появи въпросното електронно гласуване? Неговото прилагане бе заложено още през 2012 година. Когато Иванов бе просто директор на институт, прибиращ милиони от „Америка за България“. Нека видим къде е заровено кучето:Преходни и заключителни разпоредби към Закона за изменение и допълнение на Закона за съдебната власт, който е обнародван в „Държавен вестник“ на 3.07.2012 г.(брой 50). Законът е приет на второ четене от 41-вото НС на 27.06.2012 г. § 33. (1) В 30-месечен срок от влизането в сила на този закон в Закона за съдебната власт се създават правила за пряк избор на членове на Висшия съдебен съвет от квотата на съдебната власт чрез гласуване по електронен път.През въпросната 2012 г. бяха избирани сегашните членове на ВСС (все още не бе разделен на съдийска и прокурорска колегия). Следователно изискването за електронно гласуване се отнася към избора за новите кадровици на Темида. Условието е недвусмислено подсказано от 30-месечния срок.В края на 2015 г. 43-вото Народно събрание прие окончателните промени в Основния закон на републиката. Поправките предвиждаха серия от промени, касаещи дейността на Висшия съдебен съвет. Така стигаме до март следващата година. На 7.03.2016 г. Министерският съвет внася в деловодството на 43-тото Народно събрание Закон за изменение и допълнение на Закона за съдебната власт (ЗСВ). Нормативният акт трябваше да отрази конституционните промени.Ето и точните думи на Данаил Кирилов, председател на правната комисия, която на 9.03 е разгледала законопроекта. Изказването е направено при откриване на дебатите относно първото четене на промените в ЗСВ (16.03.2016 г.). „Предлаганите в Законопроекта промени са съобразени с приетите изменения в Конституцията на Република България и са в изпълнение на основните мерки, предвидени в Актуализираната стратегия за продължаване на съдебната реформа.“Към датата на дебатите Христо Иванов вече е подал оставка като правосъден министър в кабинета „Борисов 2“. Причина за неговото решение стана нежеланието на депутатите да приложат неговите идеи за квотите в съдийската и прокурорската колегия на ВСС. Но не чухме други негови аргументи срещу приетите конституционни промени.Не чухме и аргументи срещу споменатата Актуализирана стратегия за продължаване на съдебната реформа. Тя е приета на 21.01.2015 г. с гласовете на 173 депутати. По това време Иванов е министър, а стратегията отразява основните му виждания и желания.Тоест на база промените в Конституцията и стратегията за продължаване на съдебната реформа кабинетът внася промени в ЗСВ. Според част от тях е предвидена възможност новият Висш съдебен съвет да се избира и по електронен път.Иванов по това време не обелва и думичка. А приближените му тогава депутати са първи на амбразурата. Ето какво казва Петър Славов от така нареченото опозиционно крило в Реформаторския блок (излезли в опозиция, последвайки оставката на Иванов).Изказването е направено по време на дебатите преди приемането на промените в ЗСВ на второ четене от 43-тото НС, 31.03.2016 г.„Всички знаем позицията на БСП, че са против дистанционното електронно гласуване. Те са ни го казвали 101 пъти досега във връзка с Изборния кодекс. Сега да ни преповторят нещата за 102 път мисля, че абсолютно не е нужно. В Комисията проведохме вече сериозен дебат, тя подкрепи предложенията в този им вид, както са внесени. Обръщам Ви внимание, че даването на възможност и трите вида гласувания (хартиено, електронно и машинно) да се използват, гарантира на практика, че ще се проведе качествен и успешен избор. Ако случайно с някой вид гласуване има проблем, то тогава може да се гласува по алтернативните други начини.“Припомням, че въпросният Славов е пръв участник в стенограмите с Прокопиев и Христо Иванов. В тях видяхме, че Радан Кънев и Петър Славов са в близки контакти с друг виден радетел за съдебна реформа – Лозан Панов. (Кънев предлага на участниците той и Славов да информират Панов за кандидатпрезидентската му номинация.)В тях видяхме още, че Петър Славов и сиамският му близнак Мартин Димитров са на практика подчинени на олигарха Прокопиев. Те в прав текст казват, че Иво им е възлагал и поръчвал определени задачи. Всички те са най-яростните защитници на електронното гласуване за нов Висш съдебен съвет. Ето го и конкретния текст: Преходни и Заключителни разпоредби към Закона за изменение и допълнение на Закона за съдебната власт, който е обнародван в „Държавен вестник“ на 8.04.2016 г. (брой 28) Законът е приет на второ четене от 43-тото НС на 31.03.2016 г. § 78. (1) Прекият избор на членове на Висшия съдебен съвет от съдиите, прокурорите и следователите се провежда чрез електронно дистанционно гласуване, в случай че преди избора Висшият съдебен съвет внедри система, която да гарантира тайната на гласуването и свободното волеизявление. Електронното гласуване не отменя възможността за гласуване с хартиени бюлетини.Против са 7 от БСП, а въздържалият се депутат е от ДПС. Всички останали подкрепят.Видно е, че през пролетта на 2016 г. единствено БСП са против. Работещият по нов политически проект Христо Иванов не обели и дума. А неговите хора в парламента (с които впоследствие организираше проекта) бяха твърдо „За“.Иванов не каза и дума против електронното гласуване за Висш съдебен съвет, когато през 2015 г. се приемаха стратегията за съдебна реформа и предложенията за промени в Конституцията. А беше министър тогава.Иванов не каза и дума през 2012 г., когато 41-вото НС залага възможността за електронно гласуване при избор на нови членове на ВСС от съдебната квота.По онова време е директор на Българския институт за правни инициативи (БИПИ), получава пари от „Америка за България“ уж за да следи съдебните теми, но тази странно му убягва, защо ли?Съвсем съзнателно оставяме настрана факта, че Христо Иванов и половината Изпълнителен съвет на „Да, България“ рамо до рамо с Близнашки събираха подписи за референдума за електронното гласуване. Всички те създадоха инициативния комитет „Гласувай без граници“. Той подкрепяше отговора „да“, а негово лице бе Мануела Малеева – член на оперативното ръководство на „Да, България“.Има разлика между избори за депутати от всички българи и избор на ВСС от професионалните колегии на съдии, прокурори и следователи.Но за Христо Иванов такава разлика няма. Той защитава каузата, която е подсказана от ментора Прокопиев. Същата би послужила за атаки срещу прокуратурата, която разследва добрия олигарх.Днес повдига глас, за да обслужи олигархията. Която тръпне в очакване, копнее да вкара свои хора в следващия ВСС. Но за момента кроежите є са толкова прозрачни, че ритат възглавницата в земята (по думите на Христо Иванов) и организират поредните кльощави протести пред българските институции. Активни мероприятия, представляващи гротескно ехо от грандиозния изборен провал на олигархичния политически проект. Същият получи звучното неодобрение на над 97 процента от българските граждани. Дано най-накрая атакуващите държавността осъзнаят шамара, който им заби народът. Пък нека го мислят за тъп. В края на март той ги опроверга категорично.", "date": "2017.05.30", "title": " За какво протестира Христо Иванов?\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%ba%d0%be%d0%bd%d1%81%d1%83%d0%bb%d1%82%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%b7%d0%b0-%d0%bd%d0%b0%d1%86/", "text": "Започна Консултативният съвет за национална сигурност при президента Румен Радев. Пръв в сградата на президентската институция пристигна лидерът на ПП АТАКА Волен Сидеров, следван от зам.-председателя на ПП ГЕРБ и председател на парламентарната група на партията Цветан Цветанов. Премиерът Бойко Борисов също присъства на консултативния съвет. На „Дондуков“ 2 са и председателят на парламента Димитър Главчев, министърът на отбраната Красимир Каракачанов, лидерът на БСП Корнелия Нинова, председателят на ДПС Мустафа Карадайъ и лидерът на ПП ВОЛЯ Веселин Марешки, министърът на финансите Владислав Горанов.Президентът Румен Радев свиква заседание на Консултативния съвет за национална сигурност на тема „Рискове и заплахи за националната сигурност на Република България и необходими мерки за нейното укрепване“.", "date": "2017.05.30", "title": " Започна първият Консултативен съвет за национална сигурност при президента Румен Радев (СНИМКИ)"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%bb%d0%b8%d0%b2%d0%b5%d0%bd-%d0%b7%d0%b0%d0%b1%d1%80%d0%b0%d0%bd%d0%b8-%d0%bf%d1%80%d0%b5%d1%81%d0%b8%d1%87%d0%b0%d0%bd%d0%b5%d1%82%d0%be/", "text": "Кметът на Сливен Стефан Радев забрани пресичането на железопътните линии от стада, каруци и моторни превозни средства извън определените за това места – съобщиха от общината. Радев възложи на кметовете в селата да следят за изпълнението на заповедта.Повод за издаването й стана писмо от Държавното предприятие „Национална компания железопътна инфраструктура“ относно груби нарушения на нормативната уредба, констатирани в Сливенския регион. Стадо животни редовно пресичало линията на неразрешено място, в резултат на което бил компрометиран железния път между Сливен и с.Жельо войвода.", "date": "2017.05.30", "title": " Кметът на Сливен забрани пресичането на жп линиите извън прелезите"}
{"url": "https://trud.bg/%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bd%d0%b0-%d0%b3%d0%be%d1%80%d0%b0-%d0%bf%d1%80%d0%b5%d0%b1%d0%b8%d1%85%d0%b0-%d0%b3%d1%8a%d0%b1%d0%b0%d1%80/", "text": "Собственици на гора в Елена спипали млад мъж от Златарица да бере гъби и го набили. Екшънът се разиграл в понеделник по обяд. В злополучния ден 30-годишният Станимир Р. дочул, че след обилните дъждове има добра реколта на гъби и решил да изкара някой лев като набере манатарки и ги предаде на изкупвателен пункт в балканското градче. Докато обикалял из горските дебри обаче се натъкнал на баща и син, които се оказали собственици на масива. Като видяли гъбарят двамата мъже, които също обикаляли за гъби, се разярили и се нахвърлили с юмруци и ритници върху непознатия. След като го набили, го прокудили от горския имот. Като се прибрал в Златарица, Станимир Р. се ожалил на кмета на общината Пенчо Чанев. Градоначалникът пък го препратил към полицията. По случая е образувана преписка и се води разследване.В момента кипи кампания в Еленския Балкан по изкупуване на гъби. Цели семейства са плъзнали в горите и берат манатарка, пачи крак, челадинка. Най-скъпо се изкупува манатарката, като на пунктовете за килограм плащат по 6 лв. Конкуренцията в бранша обаче е изключително голяма.", "date": "2017.05.30", "title": " Собственици на гора пребиха гъбар"}
{"url": "https://trud.bg/%d1%82%d0%b0%d0%bb%d0%b0%d0%bd%d1%82-%d0%ba%d1%80%d0%b0%d1%81%d0%be%d1%82%d0%b0-%d0%bf%d1%8a%d1%81%d1%82%d1%80%d0%b8-%d0%bc%d0%b8%d0%bd%d0%b8%d1%81%d0%bf%d0%b5%d0%ba%d1%82%d0%b0%d0%ba%d0%bb%d0%b8/", "text": "Деца от седем детски градини демонстрираха талант и финес в първия ден на тазгодишния фестивал „Дни на детското творчество“. Инициативата се провежда за 11 поредна година и има за цел да даде сцена за изява на младите таланти и да насърчи тяхното развитие в различни аспекти, както и да покаже отличната работа на преподавателите с децата на Благоевград. Кметът на Благоевград д-р Атанас Камбитов изпрати поздравителен адрес, чрез който приветства малчуганите и техните преподаватели.Фестивалът „Дни на детското творчество“ бе открит с изпълнения на децата от ДГ №10 „Мак“, след тях излязоха и възпитаниците на детска градина „Здравец“, които изпълниха танцова композиция „Под дъгата“. Изключително добре подготвени, на сцената в зала „Яворов“, се представиха и малчуганите от ДГ „Роса”, които танцуваха,,Рожден ден“ и ,,В търсене на съкровищата“. Много настроение, красота и усмивки, предложиха и малчуганите от „Детски свят“, „Усмивка“, „Щастливо детство“, „Св. Богородица”. Във фестивала “Дни на детското творчество“ тази година участват около 600 деца.Фестивалът на малките таланти на Благоевград продължава и утре от 16:30 часа в зала „Яворов“.", "date": "2017.05.30", "title": " Талант, красота, пъстри миниспектакли показаха малчуганите в първия фестивален ден от „Дни на детското творчество“ в Благоевград"}
{"url": "https://trud.bg/1200-%d0%bb%d0%b5%d0%ba%d0%be%d0%b0%d1%82%d0%bb%d0%b5%d1%82%d0%b8-%d0%bf%d1%80%d0%b8%d1%81%d1%82%d0%b8%d0%b3%d0%b0%d1%82-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80/", "text": "Най-добрите родни лекоатлети пристигат във Велико Търново, за да стартират в държавното първенство за мъже и жени, за момичета и момчета до 16 години. Голямата спортна надпревара ще се състои от 2 до 4 юни. Новата лекоатлетическа писта в спортен комплекс „Ивайло” ще посрещне над 1200 състезатели и техните треньори. Със съдействието на Общинска туристическа агенция „Царевград Търнов” е осигурено настаняването на участниците, техните екипи, арбитрите и техническите лица.През есента на миналата година във Велико Търново гостува делегация от ръководството на Българската федерация по лека атлетика, начело с президента й Добромир Карамаринов. Той оцени високо инвестициите в базата на спортен комплекс „Ивайло”, която кметът на старопрестолния град Даниел Панов и екипът му в общинската администрация и ОП „Спортни имоти и прояви” превърнаха в една от най-съвременните в България. При срещата си с Даниел Панов Добромир Карамаринов обеща Велико Търново да домакинства настоящото първенство.Според предварителните заявки, на стадиона в старата столица ще стартира Габриела Петрова – европейската вицешампионка в зала на троен скок и Спортист №1 на България за 2015 г. Феновете на леката атлетика ще видят още Радослава Мавродиева – втора в Европа на гюле от първенството в Белград, аса в скока на височина Тихомир Иванов, европейския вицешампион за младежи под 23 години на 3000 метра стипълчейз Митко Ценов, който е и национален рекордьор в дисциплината.На стадион „Ивайло“ пристигат също Георги Цонов – европейски вицешампион за младежи под 23 г. на троен скок, националният рекордьор на гюле Георги Иванов, медалистът от Европейското за младежи на 100 и 200 метра Денис Димитров, както и Румен Димитров – финалист на първенство на стария континент на троен скок. С малки изключения тези спортисти представяха България и на Олимпийските игри в Рио де Жанейро, където Тихомир Иванов се класира десети в скока на височина.Състезанията започват на 2 юни от 9, 00 часа със старт на 60 метра и ще приключат на 4 юни /неделя/ около 20, 00 часа с бягането на 1500 метра от програмата на десетобоя при мъжете. Входът за публиката ще е свободен, като зрителите ще влизат от северната страна и ще гледат състезанията от централната трибуна. ", "date": "2017.05.30", "title": " 1200 лекоатлети пристигат във Велико Търново"}
{"url": "https://trud.bg/%d0%bb%d1%8e%d0%b4%d0%bc%d0%b8%d0%bb-%d0%b2%d0%b0%d0%b3%d0%b0%d0%bb%d0%b8%d0%bd%d1%81%d0%ba%d0%b8-%d0%b5-%d0%be%d1%82%d0%bb%d0%b8%d1%87%d0%b5%d0%bd-%d1%81%d1%8a%d1%81-%d0%b7%d0%bb%d0%b0%d1%82/", "text": "На официална церемония снощи в Дома на културата „Борис Христов“ в Пловдив министърът на културата Боил Банов връчи престижните годишни награди „Златен грифон“, които се присъждат за принос в развитието на българската археологическа наука. Министър Банов поздрави отличените, както и участниците и гостите на събитието. „В процеса на работа обикнах Вас, обикнах и това, което правите. За мен е голяма чест да бъда тук сред Вас, а присъствието на голяма част от екипа ми тук е знак, че в наше лице ще имате сериозни защитници на всичко, което правiте. Знаете, че тази година се увеличиха парите за теренни проучвания, за консервация и реставрация. И аз, както и екипът ми, ще направим всичко възможно тези пари да се увеличават, защото това, което правите, е изключително ценно за развитието на нашата държава, за съхранението на нашия дух“, заяви министър Банов, който пожела успех на 56-ата национална археологическа конференция.Заместник-министърът на културата Амелия Гешева също се обърна към гостите на официалната церемония с думите: „Аз вярвам в това, че ако човек не пази наследството и корените си, той няма и бъдеще. В наше лице имате съмишленици, които милеят за това наследството ни да бъде разкрито, показано на света, за да бъде един добър урок, добро самочувствие за децата ни утре.“ Зам.-министър Гешева призова местните власти също да бъдат партньори в този процес. По думите й община Пловдив е един от добрите примери за това как местните власти също допринасят със средства за археологически разкопки, както и за опазване на наследството. „Златен грифон“ – изображение на грифон с огърлие и грамота, за цялостен принос в археологическата наука получи доц. д-р Людмил Вагалински, а мотивите за връчването на тази награда бяха, че той е един от най-известните български археолози с много теренна практика и съществени приноси за областта, в която работи. Освен със собствените си научни изследвания допринася и за развитието и популяризирането на българската археологическа наука със създаването и развитието на научното списание за археология „Archaeologia Bulgarica“.Ето и останалите наградените археолози: I. Със „ЗЛАТЕН ГРИФОН“ – изображение на грифон – плакет и грамота за значим принос в развитието на археологическата наука през предходната 2016 г.:1. доц. д-р Андрей Аладжов 2. Александър Чохаджиев 3. доц. д-р Константин Кисьов 4. проф. д-р Валентин Плетньов:С грамота: 1. доц. д-р Мария Рехо – за значимия й принос в популяризирането на археологическата наука и развитие на музейното дело; 2. Атанас Каменаров – за приноса му в документирането на многобройни археологически обекти, проучвани на територията на цялата страна.", "date": "2017.05.30", "title": " Людмил Вагалински е отличен със „Златен грифон” за цялостен принос в археологията"}
{"url": "https://trud.bg/%d1%81%d1%82%d0%b0%d1%87%d0%ba%d0%b0-%d0%b2-%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%be%d0%bc%d0%b5%d0%bd%d1%8f-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0/", "text": "Във връзка с обявената тридневна стачка (30,31-и май и 1-и юни) в Гърция, временно се променя организацията на движение на два международни влака между България и Гърция, съобщават от БДЖ.Това са сутрешният международен бърз влак от Солун за София, както и следобедният международен бърз влак от София за Солун. На посочените дати тези два влака ще пътуват само между София и Кулата.„БДЖ – Пътнически превози” ЕООД ще възстановява сумите на всички пътници, закупили предварително билети за пътуване с отменените влакове за Гърция.За подробна информация клиентите на „БДЖ – Пътнически превози” ЕООД могат да се обръщат към служителите на гишетата „Информация” и билетните каси в най-близката гара или на националния информационен телефон 0700 10 200.", "date": "2017.05.30", "title": " Стачка в Гърция променя движението на два международни влака между София и Солун"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bd%d0%be%d0%b2%d0%b8%d1%82%d0%b5-%d0%b5%d0%ba%d0%b8%d0%bf%d0%b8-%d0%b2%d0%b8%d0%b4%d0%b5%d0%be/", "text": "Ръководството на „Левски“ ще представи в сряда новата екипировка, с която тимът ще играе от следващия сезон. От клуба загатнаха със специално за целта видео, от което става ясно, че екипировката отново е „Хома“.Фланелките ще бъдат представени в сряда от 10:30 часа в залата за пресконференции в хотела на ДЮШ на „Георги Аспарухов“.", "date": "2017.05.30", "title": " „Левски“ представя новите екипи (ВИДЕО)"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd-%d1%80%d0%b0%d0%b4%d0%b5%d0%bd%d0%ba%d0%be%d0%b2-%d0%b5-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f%d1%82-%d0%b7%d0%b0-%d0%bf%d0%be%d0%b4%d0%ba/", "text": "Задържан е съдията по вписвания Йордан Раденков при получаване на подкуп. Това каза на брифинг в Съдебната палата административният ръководител на СГП – Емилия Русинова във връзка с „Във вчерашния ден бе задържан съдията по вписвания Йордан Раденков при получаване на неследваща се причина сума, за да извърши действия по служба. Парите са получени от представители на нотариални кантори“, обясни прокурор Русинова. По думите й целта на предаването на парите е по-бързо да издадени по-бързо удостоверения за тежести. „Съдията се наблюдава повече от 4 месеца. Събрали сме достатъчно доказателства за това, че той ежедневно извършва такива действия. В една част от случаите парите, които получава са за издаване на по-бързо удостоверения за тежести и други за по-бързото вписване на определена сделка“, допълни тя.", "date": "2017.05.30", "title": " Йордан Раденков е задържаният за подкупи съдия по вписванията\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bd%d0%be%d0%b2%d0%b0%d1%82%d0%b0-%d0%bd%d0%b0%d1%80%d0%b5%d0%b4%d0%b1%d0%b0-%d0%b7%d0%b0-%d1%80%d0%b5%d0%b4%d0%b0-%d0%b7%d0%b0-%d1%83%d1%81%d1%82%d0%b0%d0%bd%d0%be/", "text": "На портала за обществени конултации е публикуван проект за нова Наредба за реда за установяване употребата на алкохол и/или наркотични вещества или техни аналози от водачите на моторни превозни средства. Срокът за обсъждане е до 12 юни.Новата наредба беше заръчана от премиера Бойко Борисов на МВР по време на съботната сбирка на министри за набелязване на мерки за намаляване жертвите на пътя.„Проектът цели създаване на цялостен, всеобхватен ред за установява употребата на алкохол и/или наркотични вещества или техни аналози, който да допринесе за спазване на забраната на Закона за движението по пътищата за управление на МПС под въздействието на алкохол и/или наркотични вещества или техни аналози“, гласят мотивите.„Създаваният ред за установява употребата на алкохол и/или наркотични вещества или техни аналози цели гарантиране на максимално обективни, точни и надеждни резултати. Цели се също създаване на ефективни механизми за превенция и контрол върху способността на водачите за управление на МПС. В проекта са включени текстове, отчитащи забраната на чл. 5, ал. 3 от Закона за движението по пътищата за управление на МПС не само под въздействието на алкохол, а и на наркотични вещества или техни аналози“, обясняват авторите на новата наредба.„Към момента липсва ред относно установяване на употребата на наркотични вещества или техни аналози. С проекта се цели създаване на такъв ред. Цели се и предвиждане на алтернатива на медицинското изследване, чрез въвеждане на изследване с техническо средство – доказателствен анализатор за установяване на концентрацията на алкохол в издишания въздух. За обсъждането на проекта е определен 14-дневен срок, тъй като през последните месеци се увеличва броя на пътнотранспортните произшествия след употребата на алкохол. Предприемането на спешни, решителни мерки за намаляване на пътния травматизъм и за борба срещу нарушителите на правилата за движение по пътищата е от изключителна важност с оглед намаляване на инцидентите по пътищата и броя на пострадалите“, посочват вносителите.", "date": "2017.05.30", "title": " Вижте новата Наредба за реда за установяване употребата на алкохол и наркотици от шофьорите"}
{"url": "https://trud.bg/%d0%b7%d0%b0-%d0%ba%d0%b0%d0%ba%d0%b2%d0%be-%d1%81%d0%b0-%d0%b1%d0%b5%d0%bb%d0%b8%d1%82%d0%b5-%d0%b8-%d1%87%d0%b5%d1%80%d0%bd%d0%b8%d1%82%d0%b5-%d0%ba%d0%be%d0%b7%d0%bb%d0%b8-%d0%b2-%d0%bf%d0%bb%d0%b0/", "text": "– Снощи се събрахме с приятели, решихме да се отдадем на спиритизъм и пробвахме да извикаме духове, но нещо се обърка и… дойдоха мадами… Форт някъде в Дивия запад. Белите са се укрепили вътре и чакат да ги нападнат индианците. Командирът на форта казва на индианския съгледвач, който работи за белите:– Прериен вълк, опитай да разбереш колко индианци ни нападат.Ония ляга на земята, долепва ухо до пръстта и казва:– 200 души са, всичките на коне, боядисани в цветовете на войната. Вождът е яхнал дорестия си кон на бели петна, помощникът му е на сива кобила. Шаманът и той е с тях.Командирът е поразен:– И ти разбра всичко това само като се вслушваш в тропота на копитата им?– Не, капитане. Видях ги през процепа под портата. Влиза шефът:– Колеги, днес ще имаме брейнсторминг.– Кво е тва!?– Ами казвате каквото първо ви дойде на акъла.– А бе, я си …! – Здрасти, съседе! Как е бебето?– Бебето е добре, ама ние двамата се смачкахме от недоспиване. Ужасно се чувствам.– Мими как е?– Аз съм Мими! Гошо изглежда още по-зле… Капризна дама в шивашко ателие:– Искам да ми ушиете рокля с цвят кафе с мляко!Шивачът:– Със захар или без? – Наскоро при нас в планината един орел отнесе от стадото черен козел и след половин час се върна и донесе бял козел. Какво ли означава това?– Нищо особено, просто орелът играе шах с пастира. Спира ме катаджийка.Отварям прозореца и питам:– Какво сгафих?– Оффф, нищо, няма значение. Две приятелки си говорят:– Знаеш ли, не е вярно, че мъжът ми ме мами.– Как разбра?– Ами тайно му прегледах тефтерчето с телефони и там имаше само имена на мъже – Сузанов, Мариянов, Светланов, Камелиев… Директор на банка пита постъпващия на работа в банката счетоводител:– Колко време се задържахте на предишната си месторабота?– Четири години!– Не е лошо! А защо напуснахте?– Защото обявиха амнистия… През нощта. Чува се подозрителен шум. Мъжът буди жена си:– Струва ми се, че са влезли крадци. Стани и си облечи набързо нещо за всеки случай!– Коя рокля? Зелената или розовата? Приключвайки прегледа на знойна блондинка, докторът казва:– Положението е сериозно. Затова ще направите така – няма да се връщате на работа, идете си направо вкъщи. И веднага си лягайте. Изпийте направо от бутилката с това лекарство една трета. След около четвърт час ще почувствате затопляне и ще започне да ви оборва лека дрямка. Не вдигайте телефона и не отваряйте на никого, докато не чуете три ето такива почуквания по вратата… На преглед при психиатър.– Докторе, мисля че полудявам… Мебелите ми говорят и аз им отговарям!– Интересно. И как разбра това?– Дремя си с жената в спалнята, а гардеробът казва:– Според мен той заспа…..Жена ми му отговаря:– Да, заспа…Гардеробът:– Тогава аз ще тръгвам вече…Аз викам на гардероба:– Къде ще тръгваш, бе? Не съм изплатил още кредита за тебе! Баба се кара на внучката:– Къде си хукнала така, ма?– На купон…– Бърже да си сложиш гащи…– Бабо, ти на опера кат ходиш, слагаш ли си тапи в ушите? Мечо берял гъбки, навел се да откъсне гъбка и възкликнал:– Ахх каква красива гъбкаа! Гъбке, ще те набера!Гъбката отвърнала:– Не, мечо, затвори, аз ще те набера! Имам безплатни минути! Свинарник. Около дългото корито са се наредили прасенцата и скоростно мляскат топла помия. В края стои розово свинче, бавно яде от помията с лъжица и старателно забърсва зурла със салфетка след всяко гребване.– Ти какво, бе, интелигент? – промърморва свинята майка. – Да не мислиш, че вместо на наденица ще те направят на тирамису, а? Мъж отишъл в полицейския участък и поискал да разговаря с крадеца, който предишната нощ влязъл с взлом в дома му.– Ще имате възможност в съда – отвърнал му дежурният.– Не, вие не разбирате – възразил човекът. – Искам да знам как е влязъл вкъщи посред нощ, без да събуди жена ми. От години се опитвам да направя същото! – Киркор, честито! Скоро ще се сватосваме с вашето семейство…– Ама как така бе Гарабед? Синът ми и дъщеря ти?– Не. Аз и жена ти.", "date": "2017.05.30", "title": " За какво са белите и черните козли в планината"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%85%d1%8a%d1%80%d0%b2%d0%b0%d1%82%d0%b8%d1%8f-%d0%bc%d0%be%d0%b3%d0%b0%d1%82-%d0%b4%d0%b0-%d0%b8/", "text": "България ще продължава активно да работи за европейската перспектива на Западните Балкани и гарантирането на стабилността в региона, заяви премиерът Бойко Борисов по време на среща със заместник министър-председателя и министър на външните работи и европейските въпроси на Република Хърватия Давор Иво Щир, който е на официално посещение у нас, съобщават от правителствената пресслужба.„За страните от Западните Балкани няма друга алтернатива освен тяхната европейската и евроатлантическата интеграция“, посочи премиерът Борисов и подчерта, че по тази тема страната ни винаги е заявявала последователна позиция. Той изтъкна също, че България и Хърватия, които са и географски, и исторически свързани със страните от региона, много по-добре разбират проблемите и процесите на Балканите и могат да играят водеща роля в ЕС за постигането на мир и стабилност в тази част на континента.Като инструмент в тази посока беше посочен и Процесът за сътрудничество в Югоизточна Европа, който се председателстваше от България през миналата година, а в момента – от Хърватия. Изразено беше очакване за задълбочени разговори между страните-участнички в ПСЮИЕ на предстоящата в края на юни среща на върха, чийто домакин ще е Дубровник.Борисов и Щир обсъдиха и сътрудничеството между двете страни в Европейския съюз. Те се обединиха около необходимостта от провеждането на обща европейска енергийна политика и подчертаха заинтересоваността на България и Хърватия от идеята за обща европейска отбранителна политика.Министър-председателят изтъкна, че политическият диалог между България и Хърватия в последните години е изключително активен и изрази задоволство, че между двете страни няма нерешени въпроси. Като перспективна сфера на двустранно сътрудничество беше посочено развитието на инфраструктурата. Вицепремиерът Давор Иво Щир изрази специална благодарност на България за споделения опит в усвояването на средствата от еврофондовете.", "date": "2017.05.30", "title": " Борисов: България и Хърватия могат да играят активна роля за постигането на стабилност на Балканите"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%ba%d0%be%d0%bc%d1%83%d0%bd%d0%b8%d1%81%d1%82%d0%b8%d1%82%d0%b5-%d1%83-%d0%bd%d0%b0%d1%81-%d0%be%d0%b1%d1%8f%d0%b2%d0%b8-%d0%b2-%d0%bf%d0%bb/", "text": "Председателят на Съюза на комунистите в България Павел Иванов обяви в Пловдив премиера Бойко Борисов и лидера на БСП Корнелия Нинова за „астрални политически близнаци“ и призова да се засили и укрепи гражданската съпротива срещу тях. „Важното е днес българските работници да видят, че освен Съюза на комунистите в България в родната политическа система няма друга модерна опозиционна партия, която да работи неуморно, упорито, всеотдайно и единствено за укрепване на класовия характер на Съпротивата срещу силите на Злото, мимикрията и лъжата, представлявани от „астралните“ политическите близнаци Борисов и Нинова“, декларира на среща с привърженици в Пловдив Павел Иванов, който на последните парламентарни и местни избори бе включен в листите на БСП в града под тепетата като коалиционен партньор.Лидерът на комунистите у нас разясни на съпартийците си под тепетата и кои са основните заплахи и възможностите в страната ни. „Липсата на реален растеж в икономиката, превръщането на заетостта и на труда в стока, пазарният хаос непрестанно генерират и подхранват противоречия, чието преодоляване не е по силите на системните партии, подкрепящи НАТО и ЕС в Народното събрание. Частните капиталистически интереси оставиха България без собствена суверенна национална стратегия за развитие. Това дава възможност на политици като Борисов и Нинова да шикалкавят, да лъжат и да си променят мненията според класовите капиталистически интереси, които те представляват и с които търгуват“, допълни председателят на СКБ. Според него дебатът по отношение отнетите граждански, политически и трудови права тепърва предстои, но този път ще бъде израз на политическата воля на наемните работници, а не продължение на правителствена или парламентарна политика.", "date": "2017.05.30", "title": " Лидерът на комунистите у нас обяви в Пловдив: Борисов и Нинова са „астрални политически близнаци“"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-6-%d0%bc%d0%be%d0%b4%d0%b5%d0%bb%d0%b0-%d0%b7%d0%b0-%d1%81%d1%82%d0%b0%d1%80%d1%82%d0%b8%d1%80%d0%b0/", "text": "Младежи са създали 6 модела за стартиране на бизнес. Проектът „Срещу младежката безработица чрез социално предприемачество” е с продължителност 5 месеца – от 1 февруари до 31 май и има за основна цел споделянето на добри практики между младежи, експерти, представители на публичните власти, бизнеса и социални предприемачи да се повишат знанията на 32 младежи на възраст 15-24 години. от NEETs групата и 8 тийм лидери на възраст 18+, които да са способни самостоятелно или в група да развият процесът от идея до работещ модел на социалното предприемачество. Това обясни във Велико Търново Ахмед Куйтов, ръководител на проекта.По думите му нуждата от проекта се поражда от твърде високият дял на т.нар. „NEETs – група“ – младите хора, които нe работят, нe се образоват, нe се обучават. По данни на Евростат от 11 август 2016, на ниво 28 страни членки на ЕС, равнището на младежите на възраст 15-24 години, които попадат в NEETs групата е 12%. Отчитайки предизвикателствата, произтичащи от мигрантската криза, населването на Европа с хора от други култури и националности, възниква нуждата от иновативни решения за бъдещето съвместно съжителство. Вземайки предвид съществуването на социални проблеми, които са извън икономическата сфера и не се превъзмогват чрез иманентните социални функции на предприемачеството и пазарната икономика.Според Ахмед Куйтов основните дейности по проекта са младежки обмен- програмни страни, който се проведе в Свищов, България с участието на всички партньорски организации от Румъния, Гърция, Белгия, Франция, Словакия, Португалия и Италия. Чрез младежкият обмен с участието на 32 младежи и 8 тийм лидера и съвместна им работа за 9- дневен период. За да се въздейства пряко върху младежите на възраст 13-30 години живеещи в регионите на организациите партньори, които попадат в NEETs групата, всички участници ще организират по една самостоятелна инициатива за мултиплициране на опита, чрез която ще се приложат директно новопридобитите компетенции по време на младежкият обмен.„В настоящият проект се използват основно методите и техниките на неформалното учене. Всички участници подготвиха съвместно 6 идеи за стартиране на бизнес, основан на принципите на социалното предприемачество. Идеите са детайлно разписани в книга с добри практики. Всяка идея е визуализирана чрез късометражни филми. Чрез изпълнението на дейностите по проекта предоставяме възможност на участниците да осъзнаят основният мотив на социалното предприемачество, според който личността трябва да спомага за решаването на социални задачи на уязвими групи и членове на обществото. При разработването на идеите за социалното предприемачество, взехме предвид възможността за включването на мигранти в процесът по имплементиране на социалните предприятия, което от своя страна ще благоприятства създаването на условия за ангажирането на неактивната работна сила сред мигрантите и ще насърчи както толерантността, така и утвърждаването на модели за работа и взаимопомощ между „старите“ и „новите“, европейци, което ще бъде предпоставка за устойчив и приобщаващ растеж на ЕС”, допълни Ахмед Куйтов.„Ще се постигне стимулиране на образованието и обучението. Ще се разшири равният достъп до възможностите за учене на описаните целеви групи, чрез използваните неформални методи. Участниците ще осъвременят своите познания, компетенции и умения за развитието на социално предприемачески идеи. Чрез реализирането на идеите в работещи бизнес модели, ще се повишат възможностите за наемането на безработни младежи, което ще понижи все още високите нива на младежката безработица в ЕС. Новосъздадените идейни модели на социалното предприемачество, ще спомогнат за обединението на усилията на младежи, бежанци, неправителствени организации и инвеститори срещу огромният проблем на младежката безработица, чието решение според участващите в проекта партньорски организации е възможно чрез създаването и прилагането на предприемачески идеи, благоприятстващи социалното развитие на цялата европейска общност”, поясни ръководителят на проекта.Първият модел се казва „Лети към бъдещето”.“Той беше съставен с идеята хора от NEETs – групите да намерят работа и да се научат на някакви компетенции, които са им нужни в живота и след като вече са минали обучителен курс, съставен от младежите, които се занимават с тези групи, те да продължат да обучават техните връстници и приятели, които също са в тази NEETs-група. По този начин ще се направи един постоянен цикъл, в който те ще имат нещо, с което да се занимават и да намерят по-добра работа”, обясни Сандра Хенриксон от СУ „Вела Благоева” във Велико Търново.Вторият модел е „Пийте по-добре, пийте заедно”. Тук не става въпрос за пиене на алкохол, а за черпене на знания.“Идеята е да се създаде кооперация в сферата на винопроизводството, където да започнат работа младежи от NEETs-групите. Те трябва да работят в организацията поне една година, след което те ще получат сертификат. Целта на модела е да успеем да помогнем на малките производители”, каза Виктория Иванова от Професионалната търговска гимназия във Велико Търново.Третият модел е под наслов „Печем за теб”. „Идеята е да използваме храната от ресторанти и магазини, която те изхвърлят около седмица преди да изтече срокът и на годност. Ние решихме да използваме тази храна като я приготвяме и я продаваме на социално слаби хора на много ниски цени, а след определено време ще я даваме безплатно. За тази цел ще използваме хора от NEETs-групите и доброволци, които ще получават опит по този начин. Моделът е така направен, че може да бъде използван във всяка страна, тъй като има гладуващи хора навсякъде, а също и много голям процент изхвърлена храна”, обясни Любослав Лисичков, координатор на доброволческия корпус в организацията. Четвъртият модел е озаглавен „Зелена пчела” и има за идея да подпомогне на еко туризма в България. Начинът, по който може да се реализира това нещо е като се използва къща или неизползваемо пространство, което би могло да се ремонтира и обнови по начин, който да се превърне в център за туризъм.„Така хората от NEETs-групите ще бъдат имплементирани и ще могат да работят и да развеждат туристите”, коментира Сандра Хенриксон.Петият модел „Младежка връзка” е свързан с NEETs-групите и бежанците.“Целта е да приобщим бежанците, защото между нас и тях има голяма езикова бариера, има много необразовани – било то българи или чужденци. Идеята е чрез смарт приложение да може да се достига до всеки един младежки работник”, каза Виктория Иванова. Шестият модел е наречен „Устойчив инкубатор за генериране на мрежа”. Идеята е да се създаде мрежа от обучители, която ще създава курсове за NEETs, придошли емигранти и хора с увреждания. Това ще им помогне да си намерят работа като идеята е треньори да ходят при тях и да им дават нужните компетенции. Тази идея може да приложи абсолютно навсякъде.", "date": "2017.05.30", "title": " Младежи създадоха 6 модела за стартиране на бизнес"}
{"url": "https://trud.bg/%d0%bd%d0%b0%d0%b4-170-000-%d0%b4%d0%b0%d0%bd%d1%8a%d1%87%d0%bd%d0%b8-%d1%83%d0%b4%d0%be%d1%81%d1%82%d0%be%d0%b2%d0%b5%d1%80%d0%b5%d0%bd%d0%b8%d1%8f-%d1%89%d0%b5-%d0%bc%d0%be%d0%b3%d0%b0%d1%82-%d0%b4/", "text": "Над 170 000 удостоверения за дължими данъци ще могат да се издават автоматизирано, без да се налага посещение в офис на НАП, съобщават от приходната администрация.От 01.11.2016 г. НАП е осигурила възможност за предоставяне по служебен път на удостоверение за наличие или липса на задължения на административните органи и възложители на обществени поръчки. Достъп до тази електронна услуга ще бъде предоставен от приходната администрация и на банкови институции, нотариуси и общински власти.В момента представяне на удостоверение за наличие или липса на задължения към НАП се изисква от 97 нормативни акта, като документите се предават на обществени и частни организации, като например при участие в обществени поръчки, получаване на кредит и др.Близо 400 000 годишно са удостоверенията за дължими данъци, издавани от НАП, като процедурата по снабдяване с тях отнема време и минимум едно посещение в офисите на приходната агенция. Тази административна тежест може изцяло да бъде премахната след въвеждането на новия модел, чрез който банкови институции, нотариуси и общини ще могат да изискват и получават удостоверенията директно чрез електроните услуги на НАП, без да се налага да ангажират гражданите с набавянето на документите.От НАП допълват, че предстоят срещи с представителните организации на банките, на общинските власти и нотариусите, за да се уточнят техническите параметри на обмена на информация.", "date": "2017.05.30", "title": " Над 170 000 данъчни удостоверения ще могат да се издават автоматизирано"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be%d1%82%d0%be-%d0%bd%d0%b0-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%b8%d1%8f-%d0%b4%d0%b8%d0%bc%d0%b8%d1%82%d1%8a%d1%80/", "text": "Откриха, който беше в неизвестност от 11 май, предава Момчето е намерено в района на „Свети Панталеймон“ над Смолян, в урва. Автомобилът е бил смачкан до неузнаваемост, потвърди директорът на ОД на МВР–Смолян старши комисар Николай Димов.За издирването на момчето бяха организирани редица акции. Днес при масирано претърсване от униформени и горски, момчето е открито.За последно Димитър е видян от родителите си в дома си в смолянското село Кутела, като излязъл на 11 май по обяд и потеглил с колата си, с която катастрофирал.В момента се изясняват обстоятелствата около инцидента. Работи се по няколко версии, като не се изключва и тази момчето само да е предизвикало произшествието.", "date": "2017.05.30", "title": " Откриха тялото на изчезналия Димитър от Кутела"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%ba%d1%80%d0%b0%d0%b4%d0%bb%d0%b0-%d0%be%d1%82%d0%bc%d1%8a%d0%ba%d0%bd%d0%b0%d0%bb%d0%b0-1750-%d0%b5%d0%b2%d1%80%d0%be/", "text": "Кражба на пари от жилище в село Благоево, разкриха за броени часове служители на полицейското управление в Стражица. Сигнал за извършеното престъпление е получен в полицията в понеделник. По данни на тъжителя в периода 5-23 май от жилището били откраднати 1750 евро. От проведените незабавни действия по разследването е установено, че извършител на деянието е 29-годишната М. А. от същото село. Материалите по случая ще бъдат докладвани в прокуратурата с мнение за образуване на досъдебно производство.Криминалисти от Велико Търново пък разследват взломна кражба на 2500 лв. и 180 евро от жилище в областния град. Престъплението е извършено на 29 май, чрез взломяване на входна врата. На местопроизшествието е извършен оглед. По случая е започнато досъдебно производство.", "date": "2017.05.30", "title": " Спипаха крадла, отмъкнала 1750 евро"}
{"url": "https://trud.bg/11-%d0%b3%d0%be%d0%b4%d0%b8%d1%88%d0%b5%d0%bd-%d1%81-%d1%84%d1%80%d0%b0%d0%ba%d1%82%d1%83%d1%80%d0%b0-%d0%bd%d0%b0-%d0%ba%d0%bb%d1%8e%d1%87%d0%b8%d1%86%d0%b0-%d0%b1%d0%bb%d1%8a%d1%81%d0%bd%d0%b0/", "text": "11-годишен е с фрактура на ключица, след като изскочил на пътя да хване куче и бил насметен в средата на шосето от кола, която опитала да избегне удара и едва не се попиляла в дървета.Инцидентът с момчето е станал към 19 часа в понеделник на пътя към търговищкото село Лиляк. Детето, което от котелското село Градец, отскоро било в Лиляк заедно с родителите си дървосекачи. Вечерта преди произшествието то се возело в каруца с други хлапета и съседка, а около тях бягало кучето им. Точно преди завой, малкият слязъл от каруцата да хване кучето си и така се озовал в средата на платното. В този момент насреща от завоя излязла кола „Форд Ка”, управлявана от 29-годишния К.Д. от Търговище.Младият водач видял хлапето, но времето за реакция било малко, набил спирачки и завъртял волана, докато слисаното хлапето заковало в средата на пътя. Колата го закачила с лявата си предна част и то паднало, чупейки ключица. После автомобилът заорал край пътя, едва промушвайки се между две дървета. Пострадалото дете е откарано в болницата в Търговище без опасност за живота.Шофьорът се разминал без тежки травми. Проверен е за алкохол и пробата е отрицателна, съобщиха от полицията в Търговище.Инцидентът за малко не станал истинска трагедия, коментираха униформени. Благодарение на бързите реакции на водача станалото се разминало без фатални последици.", "date": "2017.05.30", "title": " 11-годишен с фрактура на ключица, блъснат докато прибира кучето си от шосето\t\t\t"}
{"url": "https://trud.bg/%d1%84%d0%b8%d0%bb%d0%b8%d0%bf%d0%b8%d0%bd%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%b7%d0%b0%d0%bb%d0%be%d0%b2%d0%b8%d1%85%d0%b0-604-%d0%ba%d0%b8%d0%bb%d0%be%d0%b3%d1%80/", "text": "Филипинските власти са заловили 604 килограма метамфетамини, като част от съвместна програма с Китай за борба срещу трафика на наркотици, съобщава “Ройтерс“.По текущи данни операцията се е провела миналата седмица в град Валенсуела, само на 14 километра от столицата Манила.Заловеното количество наркотици, на стойност 6.4 милиарда филипински песос, е най-големият удар върху трафика на наркотици от началото на общата работа между двете държави.Успехът на акцията се дължи на информация, предоставена от китайска страна непосредствено преди наркотиците да бъдат вкарани във Филипините, скрити в 5 печатни машини.„Високото ниво на обмен на информация между Филипините и Китай изпраща силно предупреждение за всички замесени в разпространението на наркотици,“ коментира Никанор Фелдън, комисар на филипинските митнически служби.Двете азиатски държави се договориха миналия октомври да обединят усилията си в борбата срещу наркотиците по време на визитата на филипинския президент Родриго Дутерте в Китай.", "date": "2017.05.30", "title": " Филипинските власти заловиха 604 килограма метамфетамини"}
{"url": "https://trud.bg/%d1%80%d1%83%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d1%82%d0%b5%d0%b6%d0%ba%d0%be/", "text": "Руски военен загина, а други пет бяха ранени след тежко приземяване на военно-транспортен самолет, модел Антонов Ан-26, на военно летище в Западна Русия, предава ТАСС.Инцидентът се е случил по време на учебен полет в 5:40 сутринта руско време. Самолетът е правел опит да кацне в авиобаза Балашов, когато се отклонява от зададения курс и се запалва.Към този момент се смята, че аварията се дължи на отказването на един от двата двигателя на самолета, допълва ТАСС, цитирайки Руското министерство на отбраната.", "date": "2017.05.30", "title": " Руски военнослужещ загина след тежко приземяване на самолет Ан-26"}
{"url": "https://trud.bg/%d1%80%d1%83%d0%bc%d1%8f%d0%bd%d0%b0-%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%bd%d0%b0%d0%b4%d1%8f%d0%b2%d0%b0%d0%bc%d0%b5-%d1%81%d0%b5-%d1%87%d0%b5-%d1%81%d0%b0%d1%81-%d0%bd%d1%8f/", "text": "Надяваме се, Софийски Апелативен съд да уважи нашия протест и да не допусне предсрочното освобождаване Любомир Димитров и Ивайло Евтимов. Това каза на брифинг говорителят на главния прокурор Румяна Арнаудова във връзка с решение на съда двамата мъже, които са обвинени за отвличания. който беше един от отвлечените за откуп от престъпниците, каза пред , че е „шокиран“ от решението бандата на „Наглите“ да излезе на свобода.„Лицата са поискали от СГС да бъдат предсрочно освободени. Съответно на 5 май и 10 май СГС е постановил тяхното условно предсрочно освобождаване. Димитров беше осъден на 10 години лишаване от свобода, а Ивайло Евтимов – на 18 години лишаване от свобода по т.нар дело „Наглите”, обясни Арнаудова.„По време на разглеждането на производството пред СГС прокурорът от Софийска градска прокуратура е заявил, че не следва да се уважава искането за условно предсрочно освобождаване, тъй като не са налице законовите изисквания за това – най-малкото е неморално. Не е налице доказателство за поправянето на тези лица, освен че са полагали труд“, обясни Арнаудова.По думите й, въпреки тази позиция на Прокуратурата СГС е органът, който е постановил условното предсрочно освобождаване и на двамата. „Незабавно след това СГП е депозирала протест пред Софийски Апелативен съд за отмяна на това, според прокуратурата незаконосъобразно, решение за условно предсрочно освобождаване и на двете лица. Надяваме се, Софийски Апелативен съд да уважи нашия протест и да не допусне предсрочното освобождаване и на двамата”, каза още Румяна Арнаудова.", "date": "2017.05.30", "title": " Румяна Арнаудова: Надяваме се, че САС няма да допусне предсрочно освобождаване на „Наглите“"}
{"url": "https://trud.bg/%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%b5%d0%bd-%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb-%d0%b2-%d1%82%d1%8a%d1%80%d0%bd%d0%be%d0%b2%d0%be/", "text": "Благотворителният спектакъл „Йерма” ще бъде представен във Велико Търново. Постановката на артистите от Университетския театър към Нов български университет ще бъде на сцената на читалище „Искра” в старата столица. Средствата, събрани от продажбата на покани и билети, ще бъдат дарени изцяло на фондацията „Искам бебе” и в частност – на двойка от Велико Търново с репродуктивни проблеми.Спектакълът е част от националното турне в подкрепа на ин-витро процедурите, организирано от фондацията и Университетския театър. Артистите от представлението играят абсолютно безвъзмездно. Преди Велико Търново благотворителната кауза обхвана София, Бургас. Пловдив, Смолян и Дупница.„Йерма” от Федерико Гарсия Лорка е драматичен разказ, отвеждащ в началото а миналия век, когато родителите все още имат последната дума за кого да се венчаят децата им. Йерма е омъжена по волята на баща си, но приема покорно бремето да прекара живота си с мъж, когото не обича, в името на това детето й да осъществи нейните копнежи и неизживени дни. Несподелената любов и невъзможността да има дългоочакваната рожба предизвикват героинята да се изправи пред собствените си кошмари и съмнения, хиперболизирани до застрашителни размери и водещи до необратими действия.Режисьор на постановката е младият Николай Младенов, а в главните роли са Стойка Стефанова, Филип Гуляшки и Симеон Гълъбов.", "date": "2017.05.30", "title": " Благотворителен спектакъл в Търново подкрепя двойки с репродуктивни проблеми"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8-%d1%8e%d0%b2%d0%b5%d0%bb%d0%b8%d1%80-%d1%81-%d0%b2%d1%82%d0%be%d1%80%d0%be-%d0%b4%d0%b0%d1%80%d0%b5%d0%bd%d0%b8%d0%b5-%d0%b7%d0%b0-%d1%86%d1%8a%d1%80%d0%ba/", "text": "Сръбският ювелир Горан Ристович-Покимица е подготвил второ дарение за църквата на Иван-Асен II във Велико Търново-„Св. 40 мъченици“. През май 2015 г той предостави на историческия храм икона с образа на Свети Сава. Това стана при откриването на негова изложба в музей „Възраждане и учредително събрание“ в старата столица, която представи 32 изящни предмета.„Тази изложба затваря един десетгодишен цикъл в моята работа като ювелир. Точно преди 10 г. бях във Велико Търново и оттук започна моето лично вдъхновение да направя това, което виждате сега. Затова за мен тази експозиция е толкова важна и я приемам като знак на благодарност към вашия град. Искам да подаря за знаковата църква на Велико Търново една икона, която също е знак на благодарност, че толкова години сте опазили гроба на свети Сава, един светец с особено значение за Сръбската православна църква”, каза при откриването на изложбата Горан Ристович.Иконата е с филигранна декорация от сребро. Сега той е финансирал изработването на проскинетарий за въпросната икона.„Това е поставка във вид на катедра, върху която ще бъде поставено изображението на Свети Сава. Проскинетария е изработен от мрамор по проект на великотърновския скулптор Панайот Панайотов и е изваян от каменоделеца Петър Петров. Дарението ще бъде връчено официално в събота“, обясни директорът на Регионалния исторически музей в болярския град Иван Църов.Горан Ристович се занимава с църковно изкуство от 15 г., преди това е работил като арабист. От години той е този, който изработва всички корони на сръбския патриарх, прави и реплики на пръстени на царе от династията Неманич. Гостува във Велико Търново с експозиция, която се нарича „Филигранни връзки” и показва архиерейски кръстове и жезли, икони, потири, епископски пръстени, олтарни и стенни кадилници, престолни кръстове. Всички те са изработени от сребро, злато, слонова кост и полускъпоценни и скъпоценни камъни.", "date": "2017.05.30", "title": " Сръбски ювелир с второ дарение за църквата „Св. 40 мъченици“ в Търново"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b8%d0%b7%d0%bc%d1%8a%d0%ba%d0%bd%d0%b0%d1%85%d0%b0-5540-%d0%bb%d0%b2-%d0%be%d1%82/", "text": "Телефонни измами по схемата „съдействие за задържане на телефонни измамници“ разследват полицейски служители от Велико Търново и Свищов. Потърпевшите са две жени на 79 г. от В. Търново и 74 г. от Свищов и възрастно семейство от Свищов.Измамниците се свързали с потърпевшите на домашните им телефони и се представили за полицейски служители. След разговора измамените били убедени, че съдействат на полицията. Те събрали всички средства, с които разполагали и по получените указания ги хвърлили през терасите на жилещата си.Общата сум, предадена на измамниците, възлиза на 5540 лв. По трите случая са започнати досъдебни производства.", "date": "2017.05.30", "title": " Телефонни измамници измъкнаха 5540 лв. от две жени и възрастно семейство за ден"}
{"url": "https://trud.bg/%d0%b7%d0%b0%d0%ba%d0%b0%d0%bd%d0%b0-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81%d0%bb%d0%b5%d0%b4-%d0%be%d1%82%d0%bd%d0%b5%d1%82%d0%be-%d0%bf%d1%80%d0%b5%d0%b4%d0%b8%d0%bc/", "text": "Варненец с богато криминално минало отново отива на съд заради закана за убийство, която отправил след отнето предимство на пътя, съобщиха от прокуратурата.На 15 май Галин Я. пътувал с жена си и децата си, когато колата му била засечена от автомобила на Нено Ст., в който се возел и сина му. Наложило се Галин рязко да натисне спирачка, за да предотврати катастрофа. Той се вбесил, изпреварил нарушителя и го принудил да спре.Виновният Нено се извинил и понечил да потегли, когато чул виковете на Галин, че ще гръмне и него, и сина му и видял в ръката му пистолет. Подал сигнал на тел. 112. Пристигнали полицаи, които открили в колата на Галин пневматичен пистолет с 22 сачми, 2 дървени бухалки, метален бокс и 2 сгъваеми ножа. Подсъдимият е осъждан многократно, включително и за хулиганство, уточниха от прокуратурата.", "date": "2017.05.30", "title": " Закана за убийство след отнето предимство\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d1%81%d1%82%d1%80%d0%be%d0%b8-%d0%b7%d0%b0/", "text": "„Категорично няма да има заведение на скалите над морски плаж „С. Лозенец“. Проверката ни показа, че координатите, които са представени в схемата, се разминават с реалното фактическо положение.“ Това каза министърът на туризма Николина Ангелкова пред Bulgaria ON AIR, съобщават от пресцентъра на Министерството на туризма.Тя подчерта, че първоначалната схема, предоставена от наемателя, ще бъде отменена. Необходимо е да се извърши ново заснемане на терена, за да бъде променена кадастралната карта.Нашата политика е незаконните обекти да бъдат премахнати. Има правила и те трябва да се спазват, коментира още Ангелкова и съобщи, че на морски плаж „Слънчев бряг-север“ са премахнати 1 500 кв. м незаконни преместваеми обекти. Съвместно с община Несебър се предприемат действия за промяната на цялостния облик на Слънчев бряг. „Кметът ме информира, че на територията на курорта са издадени 190 заповеди за премахване на незаконни обекти, като 180 незаконни обекта вече са премахнати“, съобщи Ангелкова. Съвместните действия по премахването на незаконни обекти ще продължат от 1 октомври.По повод темата за къмпингуването министърът на туризма информира, че предстои работната група, която бе създадена, да рестартира своята дейност. По този начин ще се препотвърди взетото решение при предишното обсъждане по отношение на това, какво трябва да бъде възприемано като къмпингуване, къде може да се осъществява то и др. Във връзка с контрола в тази сфера Николина Ангелкова акцентира, че първо трябва да има ясни правила, а след това ще се извършват и съответните проверки. „Задължително е да бъде улеснен режимът за изграждане на къмпинги“, подчерта Ангелкова и уточни, че ще бъдат направени промени в Закона за устройството на територията.Стана ясно още, че през периода януари-април 2017 г. общият брой посещения на чуждестранни туристи в България е 1 575 635, като ръстът спрямо същия период на 2016 т. е 16,7%. Само през месец април в страната се отчитат 496 171 посещения на чуждестранни туристи. Увеличението спрямо април 2016 г. е над 10%.По думите на министър Ангелкова, основен приоритет в работата й е развитието на планинския туризъм. Тя коментира още, че за министерството това е приоритетна тема, по която се работи целогодишно. Необходимо е да се намери балансът между околната среда и развитието на туризма, защото те са взаимосвързани. Все още достъпът до планините е изключително труден. Най-вече поради липса на лифтове и влекове, които са едни от най-зелените видове транспорт, уточни Николина Ангелкова.", "date": "2017.05.30", "title": " Ангелкова: Няма да се строи заведение на скалите над плажа в Лозенец"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b0%d0%ba%d1%82%d1%83%d0%b0%d0%bb%d0%b8%d0%b7%d0%b8%d1%80%d0%b0%d0%bc%d0%b5-%d1%81%d1%82%d1%80/", "text": "Актуализация и усъвършенстване до края на 2017 г. на стратегията за национална сигурност е приоритет, каза президентът Румен Радев след провелия се първи КСНС под негово ръководство.„Изключително съм удовлетворен, че всички представители и участници в съвета се отнесоха отговорно към разискването на проблемите и разработването на предложенията“, каза президентът.Обединихме се около схващането, че съвременната среда за сигурност е изключително динамична и съществуват предизвикателства, които пораждат рискове за страната във вътрешен и във външен план, поясни Радев.Като основен приоритет по време на Съвета е бил откроен попълването на недостига от личен състав в сектор „Сигурност“, повишаване на неговата мотивация и престиж и ускоряване на проектите за модернизация. Президентът Радев посочи, че поддръжката на наличната техника, въоръжението и оборудването, до замяната им с нови образци, е било подкрепено с консенсус от членовете на КСНС, както и създаването на условия за повишаване на квалификацията и подготовката на личния състав.Решенията, които взехме, се основават на няколко точки.Стратегията за национална сигурност може да бъде ефективна, ако имаме хармонично развитие на всички елементи в тази система, отбеляза Румен Радев.  „Актуализация и усъвършенстване на държавни органи и структури, системата за национална сигурност може да бъде ефективна ако имаме хармонично развитие на всички елементи в нея“, каза президентът. Актуализация и усъвършенстване на нормативната уредба недопускаща външна намеса в политическия живот на страната.Да бъде изготвен анализ и предложения до 20 юни т.г. за перспективите за интегрирано развитие на сектор „Сигурност“ и разпределение на ресурсите по отделните държавни органи и структури за следващите 5 години, е било решено още по време на заседанието.Важно е да разработим и да формулираме програми за индустриално сътрудничество, с тяхна помощ да се създават нови работни места.Важно е да се разработят конкретни планове за недостига от личен състав на сектор „Сигурност“ и повишаване на неговата квалификация и престиж, каза още Радев.   ", "date": "2017.05.30", "title": " Президентът Радев: Актуализираме стратегията за национална сигурност до края на годината"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%bc%d0%be%d0%b1%d0%b8%d0%bb%d0%bd%d0%b0-%d0%b8%d0%b3%d1%80%d0%b0-%d0%bd%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba-1300-%d0%bd%d0%b0%d0%b4-%d1%88/", "text": "Всички посетителите на Паметник „Създатели на българската държава“ над Шумен и любители на мобилни устройства вече ще могат да научават историята му сами, следвайки стъпките на най-новата игра „Изследователите“. Тя е създадена от шуменските ученици Габриел Атанасов, Радостин Емануилов и техният учител по информационни технологии Ангел Ангелов от СУ „Сава Доброплодни“.Нейният финал освен с исторически знания е и с награда, която си струва – стрелба с лък на воля в Прабългарската юрта на Паметника. Това съобщи във вторник Ваня Стоянова, управител на общинското предприятие „Туризъм, публични прояви и атракции“. Изненадата стартира масово на 1 юни, когато играта ще се тества от десетки ученици. Играта се реализира благодарение на специалното мобилно приложение „1300 години България“, създадено от Габриел и Радостин и което може да се открие в Google Play.Освен това, в различни точки на територията на Мемориала над Шумен са разположени 10 плочки с QR кодове. След като посетителите стартират приложението на телефоните или таблетите си, излиза карта с местата на плочките. Щом стигнат до тях, сканират кодовете им. Така получават пълна информация и детайлни изображения за мястото. Един от QR кодовете по емблематичните 1300 стъпала дава обстойна информация и за Шумен. Посетителите трябва да сканират 10-те кода без значение от поредността. После ще трябва да отговорят правилно и на въпрос, който играта ще им предложи. Въпроси ще се зареждат до получаване на първи правилен отговор. След това получен код ще им осигури наградата от информационния център на Паметника.Играта е съчетание на любимите занимания на децата с историята и със сигурност ще увеличи интереса им към Паметника над Шумен, един от 100-те национални туристически обекта.", "date": "2017.05.30", "title": " Пускат мобилна игра на Паметник 1300 над Шумен"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%bf%d0%be%d1%81%d0%bb%d0%b0%d0%bd%d0%b8%d1%86%d0%b8-%d1%81%d1%82%d1%80%d0%b0%d0%bd%d0%b0/", "text": "Страната ни има изключителен потенциал да развива културно-историческия туризъм. Тенденциите сочат, че все повече туристите не просто избират България за своята ваканция, а искат да получат знания за нея, да се докоснат до автентичното, до историята. Това каза министърът на туризма Николина Ангелкова по време на работна закуска с посланиците у нас, която се организира от МТ, съобщиха от ведомството. На събитието присъстваха около 50 ръководители и представители на дипломатическите мисии у нас.Пред ръководителите на дипломатическите мисии министър Ангелкова отново подчерта, че основната цел на Министерството на туризма е страната ни да бъде целогодишна устойчива туристическа дестинация – България на четири сезона, като действията са насочени към достигане на позиция в топ 5 на страните от Югоизточна Европа.Министър Николина Ангелкова изтъкна, че усилията на всички институции са координирани и насочени към гарантиране безопасността и комфорта на туристите, не само през летния сезон, а и през цялата година. „За да създадем спокойствие и сигурност на почиващите, сме изискали от концесионерите и наемателите да съдействат за максимално осветление на плажовете“, посочи още министърът на туризма. Тя съобщи, че към момента прогнозите са за 10% ръст на туристите през лятото в България.От думите на министъра стана ясно, че България предлага все по-добра среда за развитие на бизнес. В тази връзка Николина Ангелкова информира, че ще работи за отпадането на прекатегоризацията на хотели и заведения на всеки пет години. Целта е по този начин да се премахне излишната административна тежест за бизнеса, а качеството да може да се гарантира с повишаване на конкуренцията на продукта и постоянен контрол.", "date": "2017.05.30", "title": " Ангелкова на среща с посланици: Страната ни има изключителен потенциал да развива културно-историческия туризъм"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b1%d0%be%d1%80%d1%83%d1%81%d0%b8%d1%8f-%d0%b4%d0%be%d1%80%d1%82%d0%bc%d1%83%d0%bd%d0%b4-%d0%be%d1%81%d1%82%d0%b0%d0%bd%d0%b0-%d0%b1/", "text": "Само 2 дни, след като „Борусия“ (Дортмунд) спечели купата на Германия, ръководството на клуба уволни Томас Тухел. Причина за крайното решение на шефовете е обтегнатите отношения между двете страни.Причина за раздора стана решението на клуба да играе само ден след атентата в Германия 1/4-финалния мач с „Монако“ в Шампионската лига.Именно Тухел замени Юрген Клоп на „Сигнал Идуна Парк“ през 2015 година, а в последствие записа общо 105 мача за „жълто-черните“. В тях „Борусия“ претърпя едва 18 загуби, а в двата сезона под ръководството на Тухел финишира в Бундеслигата съответно 2-и и 3-и.", "date": "2017.05.30", "title": " Официално: „Борусия“ (Дортмунд) остана без треньор"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d0%bb%d0%b5%d0%b4-%d0%ba%d1%81%d0%bd%d1%81-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%81%d0%bb%d1%83%d0%b6%d0%b5%d0%b1/", "text": "До 2024 г. ще бъде достигната договорката с НАТО България да отделя 2% от БВП за отбрана, заяви премиерът Бойко Борисов след заседанието на КСНС.Той отрече да е отменяно решението на служебното правителство за изтребителите. Решението на служебното правителство е да се вземе решение, обясни той.„Няма никакъв конфликт между мен и президента Румен Радев за модернизацията на въоръжените сили и изстребителите“, заяви Борисов. „По тази тема много ясно, точно и даже и аз съм офицер и съм завършил такова училище. Мога да споря много за кой е майката или царицата на боя. Това е пехотата“, посочи премиерът и подчерта, че във всички военни доктрини пише, че където не мине пехота, няма спечелена война.Всички войски имат нужда. Имаме единодушие по въпроса. И трите рода войски трябва да се поставят едновременно и да се отложат във времето, на по-малки вноски, добави премиерът.„Това са търговски преговори, дали да са танкове, дали да е транспортьори, дали е за кораби, няма значение. Фирмите, които ги произвеждат в света са няколко държави. Те печелят много големи пари от тях. Има държави, които постигнали до 15 -20 години разсрочване на вноските на даден самолет, кораб или машина. Ние нямаме никакъв спор с президента, че трябват нови самолети, танкове и всичко останало“, каза Борисов.По думите му, решението идва в Министерски съвет.„Единствената задача ,която ще получат от мен е да направят така, че следващите 15-20 години на вноски да ги плаща“, коментира Борисов. Според премиера така ще може да се модернизират не само самолетите, но и сухопътните войски и флота. „Ако отидете във флота ще видите, че с един специален бетон заливат дъната на корабите, да не потънат. Всичките родове войски имат нужда“, допълни Бойко Борисов.Той поясни, че с президента имат абсолютно единомислие по въпроса. Премиерът обясни, че не казва да се поставят изтребителите на първо място, а трите рода войски едновременно и да се отложи във времето на по-малки вноски за по-дълго. „Опит да се намери конфронтация може да се търси, но ние спорим като различен род войски“, каза Бойко Борисов.Присъствал съм на консултативни съвети, на които не можехме да се чуем. Сега беше един нормален съвет. Имаше смисъл и по много въпроси намерихме решение, обобщи Борисов.На въпрос дали по време на КСНС е взето решение кога точно ще бъде разсекретена стенограмата за КТБ премиерът обясни, че не е говорено за конкретен срок. Изразено било опасение да не се превърне в практика искането за оповестяване на стенограмите от заседанията на КСНС. Участниците в съвета се обединили около тезата, че ако това се случи, е по-добре, заседанията да са открити и на тях да присъстват журналисти. ", "date": "2017.05.30", "title": " Борисов: Решението на служебния кабинет за изтребителите е било да се вземе решение\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d1%82%d1%80%d0%b0%d0%b4%d0%b8%d1%86%d0%b8%d0%be%d0%bd%d0%bd/", "text": "На 31 май ще се проведе традиционният абитуриентски бал за младежи, израснали в специализирани институции за деца. Събитието е част от благотворителната инициатива на държавния глава „Подкрепи една мечта“.Oт 18.00 часа в Гербова зала на „Дондуков“ 2 държавният глава ще посрещне абитуриенти от над 50 специализирани институции, центрове за настаняване от семеен тип, домове за деца, лишени от родителска грижа от 33 населени места, съобщиха от пресслужбата на държавния глава. Младежите ще бъдат придружени от своите наставници, ръководителите на домове и специалистите от бюрата по труда, които ще споделят историите на успешното си партньорство за подпомагане на децата в неравностойно положение.В 20.00 часа в София Хотел Балкан ще започне тържественият бал за абитуриентите, който продуцентска къща „Дрийм Тийм Прадакшънс” АД организира благотворително за пореден път. Изпълнителите, които ще подкрепят инициативата, са Поли Генова, Михаела Маринова, Пламен и Иво, Михаела Филева, Виктория Георгиева, Невена Пейкова, Преслава Пейчева, Сантра, Дивна, Искрата, Вензи и Скандау, група Остава, Дичо и групата, Веси Бонева, Маги Джанаварова, Жаклин Таракчи, DJ Роско и Танцов ансамбъл „Пламъче“.„Подкрепи една мечта“ е инициатива на държавния глава, която за шеста поредна година обединява усилията на редица държавни институции и неправителствени организации в подкрепа на професионалната реализация на абитуриентите, както и на тяхната мотивация за продължаване на обучението и квалификацията. През учебната 2016/2017 г. в инициативата са включени 124 младежи, завършващи средно образование или професионално обучение и напускащи специализирани институции за деца.Над 45 дарители подкрепиха събирането на средствата, необходими за провеждането на абитуриентския бал. С останалата част от даренията ще бъдат осигурени стипендии за младежите, които ще продължат образованието си. Редът и условията за отпускане на помощта ще бъдат допълнително оповестени на сайта на Президентството.", "date": "2017.05.30", "title": " Президентът организира традиционния абитуриентски бал за младежи в неравностойно положение"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d1%81%d0%bb%d0%b5%d0%b4%d0%b2%d0%b0%d1%89%d0%b8%d1%8f%d1%82-%d0%ba%d1%81%d0%bd%d1%81-%d1%89%d0%b5-%d0%b5-%d0%b7%d0%b0-%d0%b7%d0%b4%d1%80%d0%b0%d0%b2%d0%b5%d0%be/", "text": "Трябва да се разработи темата свързана с контрабандата, влошаване на здравеопазването, неграмотността и влошаването на образователната система, както битовата престъпност. Това каза лидерът на БСП Корнелия Нинова на излизане от Президентството след края на Консултативния съвет по национална сигурност.За мое съжаление днес Министерски съвет и министрите не споменаха и дума по тези теми. Директно казвам на правителството на Борисов, че това не е правилния подход“, каза тя. по думите на Нинова президентът е дал уверение, че следващият КСНС ще бъде по тези въпроси, включително и демографската катастрофа.Лидерът на БСП информира, че на съвета е постигнато единодушие по една точка – некомплекта на състава на полицията и армията и нуждата от увеличаването на заплатите. „Аз обаче се съмнявам, че правителството ще свърши нещо по този въпрос“, посочи Корнелия Нинова. Тя добави, че според финансовия министър Владислав Горанов тази година не са предвидени пари за това.„Решението на правителството е да отложи във времето изпълнението на проектите за модернизацията. Миналия парламент те настояваха това да стане бързо и с мнозинство на ГЕРБ беше решено то да се случи, а сега те го замразиха“, каза още лидерът на БСП. Тя призова Борисов или да внесе предложение за промяна на това решение на НС или да го изпълнява.БСП би подкрепила мерки за намаляване смъртността по пътищата, но ще настоява в дебатите да се включи и темата за качеството на пътното строителство, каза още Корнелия Нинова.", "date": "2017.05.30", "title": " Нинова: Следващият КСНС ще е за здравеопазването, образованието и престъпността"}
{"url": "https://trud.bg/%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%81%d1%8a%d0%b4-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb-7900-%d0%bb/", "text": "Районна прокуратура – Велико Търново внесе в съда обвинителен акт срещу 44-годишен рецидивист откраднал пари на манастир. Обвинението срещу, Емил И. е за това, че на 8 декември 2015 г. нахлул в манастира „Св. Никола“ във великотърновското село Арбанаси. Апашът се промъкнал в светата обител като взломил врата на спално помещение в жилищна постройка. За пъкленото деяние той използвал отвертка. Емил И. задигнал от монахиня 7900 лева, собственост на манастира.Обвиняемияте осъждан с деветнадесет влезли в сила присъди за извършени престъпления. През 2013 г , докато изтърпявал ефективно наказание лишаване от свобода в Затворническо общежитие във Велико Търново се запознал със свещенослужител към БПЦ-храм „Три Светители“ от Горна Оряховица, който на доброволни начала посещавал затвора.На 20 октомври 2015 г. обвиняемият отишъл при свещеникът и го помолил за помощ, защото не разполагал с никакви средства, нямал къде да живее и нямал какво да яде. Свещеникът се свързал със монахините от манастир „Св. Никола“ в Арбанаси и ги помолил при възможност да му осигурят храна и подслон, а при нужда, той ще им помага с работа в манастира. Двете монахини се съгласили да приемат обвиняемия в манастира. Емил И. се справял добре с работата, която му възлагали и не създавал проблеми. Докато пребивавал в манастира, забелязал, че в стаята си монахините кътат пари.На 8 декември около 6 часа калугерките излезли от манастира, като в него останал само обвиняемият. Първоначално започнал да мете и постепенно се доближил до жилищната постройка, където живеели монахините. Решил да влезе в стаята и ако намери пари, да ги открадне. С помощта на отвертка разбил заключената врата, претърсил помещението и в чекмедже на бюро намерил парите, които взел. Веднага след като извършил кражбата, напуснал манастира без да уведоми никой.Предстои насрочване на делото за разглеждане от съда.", "date": "2017.05.30", "title": " Дадоха на съд рецидивист откраднал 7900 лева от манастир в Арбанаси"}
{"url": "https://trud.bg/6-%d0%bc%d0%b5%d1%81%d0%b5%d1%86%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%b7/", "text": "Районният съд в Горна Оряховица постанови 6 месеца условно с 3-годишен изпитателен срок за 60-годишният общински служител от железничарския град Минко Сираков заради зверски побой на рибар.Присъдата е след одобрено споразумение с местната прокуратура за нанасяне на средна телесна повреда. След извършване на престъплението Сираков бе с драстична парична гаранция от 5000 лева, наложена от държавното обвинение. Той е пазач в общинското предприятие „Пазари и охрана“. Според адвоката му Тодор Иринчев наложеното условно наказание е несправедливо, защото нямало доказателства за боя .Въпреки това те обаче защитникът и клиентът му са приели предложението на прокурора за спогодба, която пък е одобрена от съда и е влязла в сила преди два дни.Жестокият  побой бил нанесен на 69-годишен рибар от горнооряховското село Първомайци, който по време на разследването е разпознал своя нападател. Драмата се разиграла в началото на ноември 2016 г. Досега обаче са правени различни експертизи за травмите на пребития Йордан Михайлов. Той и Минко Сираков се скарали за място край реката. Минко Сираков поискал Йордан да отиде другаде да мята въдицата, но той отказал.Тогава общинският охранител започнал да налага опонента си с ръка в лицето и да го рита в корема. После обърнал дебелия край на въдицата си и продължил с боя. В резултат на това Йордан Михайлов постъпил за лечение в горнооряховската болница с разкъсан черен дроб и вътрешен кръвоизлив. Хиpypзите д-р Елиас Хаддат и д-р Димитър Макавеев cпacили мъжа c тeжък кpъвoизлив и 10-caнтимeтpoв хeмaтoм. След битовата свада край реката Йордан e бил закapaн в бoлницaтa нa 3 нoeмвpи c oпacнocт зa живoтa зapaди гoлямaтa кpъвoзaгyбa и нecпиpaщo къpвeнe, a ocвeн тoвa пaциeнтът e yпoтpeбявaл пpoтивocъcиpвaщи мeдикaмeнти пopaди oпepaция нa cъpдeчнaтa клaпa.", "date": "2017.05.30", "title": " 6 месеца условно за общински служител за побой на рибар"}
{"url": "https://trud.bg/%d0%b2%d0%b0%d1%82%d0%b8%d0%ba%d0%b0%d0%bd%d1%8a%d1%82-%d0%bd%d0%b5-%d1%81%d0%b5-%d0%bd%d0%b0%d0%bc%d0%b5%d1%81%d0%b2%d0%b0-%d0%b2-%d1%81%d1%8a%d1%81%d1%82%d0%b0%d0%b2%d0%b0-%d0%bd%d0%b0-%d0%b4%d1%8a/", "text": "Ватиканът не се намесва в състава на държавните делегации, дошли на аудиенция при Римския папа, това заяви папският нунций в София монсеньор Анселмо Гуидо Пекорари след среща с Негово Високопреосвещенство Западно- и Средноевропейски митрополит Антоний, оповестиха на официалния сайт на Светия Синод на Българската православна църква.Изказването е във връзка с възникналата ситуация с невключването на духовници в състава на делегацията на Президента на Република България за аудиенцията по повод 24 май, при Негово Светейшество папа Франциск, и появилите се твърдения в медиите, че това е изрично изискване на папския протокол.Публикуваме изказването митрополит Антоний без редакторска намеса:„След срещата Негово Високопреосвещенство заяви следното:Ватиканът не се намесва в състава на държавните делегации, дошли на аудиенция при Римския папа, това заяви папският нунций в София монсеньор Анселмо Гуидо Пекорари при срещата ни днес. Сред другите въпроси, които обсъждахме, беше и този за отсъствието на духовници – православни и католически в делегацията, срещнала се с папа Франциск на 26 май по повод Деня на славянската писменост и култура. От президентската администрация обясниха, че от Ватикана са поставили условие членовете на делегацията да бъдат само светски лица. За да бъдем коректни, трябва да заявя, че това явно не отговаря на истината. Подобни нелепи оправдания обаче внасят напрежение в отношенията не само между Българската държава и Ватикана, но и между БПЦ и Римокатолическата църква, което е недопустимо. Западно- и Средноевропейската епархия на БПЦ има дългогодишни добри отношения на уважение и сътрудничество с Римокатолическата църква, които се основават на честност, откритост и добронамерен диалог.Смея да се надявам, че добрите отношения между Българската православна църква и президентската институция няма да пострадат от този инцидент и през следващата година представители на държавата и църквата заедно ще участват в срещата с папата в Рим по случай деня на нашата писменост и култура. Това единство на църковната и държавна власт в отбелязването на този значим за българската духовност празник не е формален протокол, но изпраща важно послание за това как разбираме делото на светите Братя и дали наистина сме техни наследници.Западно- и Средноевропейски митрополит Антоний“  ", "date": "2017.05.30", "title": " Ватиканът не се намесва в състава на държавните делегации, дошли на аудиенция при Римския папа"}
{"url": "https://trud.bg/%d0%b3%d1%80%d0%b8%d1%88%d0%b0-%d0%b3%d0%b0%d0%bd%d1%87%d0%b5%d0%b2-%d0%b2%d0%b7%d0%b5-%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b0-%d0%bd%d0%b0-%d1%86%d1%81%d0%ba%d0%b0-%d0%b7%d0%b0-8/", "text": "Гриша Ганчев стана притежател на емблемата на фалиралото дружество ПФК ЦСКА АД. Това стана ясно след края на търга, който се проведе в кантората на синдик Дора Милева в Кърджали, предаде . Представителите на Ганчев са дали огромна оферта от 8 млн. лева – с 5 млн. повече от тази на Никола Газдов от ЦСКА 1948.За разлика от осуетения предишен търг на „Българска армия“, този път не се стигна до никакви ексцесии. Директорът на Областната дирекция на МВР заяви пред репортерите, че в града са пристигнали около 100-150 фенове на ЦСКА-София на Гриша Ганчев. Няма запалянковци, които да не са били допускани до Кърджали, това е версията на полицията, докато според други източници автобус с ултраси е бил спрян и върнат обратно.Кандидатите за емблемата и другите активи на фалиралия ЦСКА отново бяха същите – „Ред енимълс“ ЕООД (представители на ЦСКА-София), фирмите „Интегрис Лаб”, „Еко Депозит Солюшънс” и Никола Газдов (член на Управителния съвет на четвъртодивизионния ЦСКА 1948). Минималната цена бе 1 646 325 лв., като голяма част от сумата ще отиде за покриване на дълговете на армейския клуб към държавата. ", "date": "2017.05.30", "title": " Гриша Ганчев взе емблемата на ЦСКА за 8 млн. лева"}
{"url": "https://trud.bg/%d1%81%d1%8a%d0%b4%d1%8a%d1%82-%d1%81%d0%b5-%d0%bf%d1%80%d0%be%d0%b8%d0%b7%d0%bd%d0%b5%d1%81%d0%b5-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc%d1%8a%d1%82-%d0%bd%d0%b0-%d1%81%d0%bb/", "text": "Петчленният състав на Върховния административен съд (ВАС), който разглежда на втора инстанция делото срещу резултатите от референдума, иницииран от „Шоуто на Слави“, е потвърдил решението на тричленката на съда, съобщи „Блиц“.Това означава, че резултатите от допитването остават незадължителни за Народното събрание. Решението е окончателно и не подлежи на обжалване.Последното заседание по делото беше вчера и все още протоколът не е публикуван, нито има съобщение от съда, от което да станат ясни мотивите на магистратите.След като съдът се произнесе, ЦИК ще трябва да коригира обявените резултати с около 500 гласа, които съдебна експертиза призна за непреброени. Избирателната комисия ще уведоми официално парламента за изхода от гласуването и депутатите ще трябва да се произнесат в пленарната зала по всеки един от трите въпроса в срок от три месеца.В края на предишния мандат от ГЕРБ внесоха решение за одобряване на решенията и по трите въпроса. А в началото на този депозираха и законопроект за въвеждане на мажоритарна избирателна система с абсолютно мнозинство в два тура и намаляване на партийната субсидия до 1 лв. на глас годишно.", "date": "2017.05.30", "title": " Съдът се произнесе: Референдумът на Слави не е задължителен за депутатите"}
{"url": "https://trud.bg/%d0%bd%d1%8f%d0%bc%d0%b0-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d1%8f-%d0%ba%d0%be%d0%bb%d0%ba%d0%be-%d1%80%d0%b5%d0%bb%d0%b8%d0%b3%d0%b8%d0%be%d0%b7%d0%bd%d0%b8-%d0%b4%d0%b5%d0%b9/", "text": "Службите не са представяли информация колко служители на турското министерство на религията (Дирекцията по вероизповедания на Турция, Дианет Вакъф – бел.ред.) работят на територията на България. Това каза пред журналисти премиерът Бойко Борисов след заседанието на Консултативния съвет за национална сигурност при президента.Запитан дали службите са представили доклад с актуализирана информация по този въпрос, Борисов отговори, че няма такъв документ.По думите му е правилно държавата да направи така, че да може да обучава религиозни дейци, както Семинарията обучава български духовници. „Парламентът има много работа да свърши в тази посока, както сме обещали в темата за безопасност да движението по пътищата“, категоричен е Борисов.На въпрос кои закони ще се променят, така че законовата рамка да не позволява намеса на чужд държави във вътрешните дела, Борисов поясни, че това е работа на парламента. „Те ще коментират Закон за вероизповеданията, Изборен кодекс, Закон за българското гражданство“, каза премиерът.", "date": "2017.05.30", "title": " Няма информация колко религиозни дейци е пратила Турция у нас"}
{"url": "https://trud.bg/%d0%b2-%d0%b0%d0%bd%d0%b3%d0%bb%d0%b8%d1%8f-%d0%be%d0%b1%d1%8f%d0%b2%d0%b8%d1%85%d0%b0-%d0%b2%d0%b5%d0%bd%d0%b3%d0%b5%d1%80-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d1%81%d0%b5/", "text": "Мениджърът на „Арсенал“, 67-годишният Арсен Венгер, остава начело на тима. Според „Дейли Мейл“, двете страни вече са постигнали принципна договорка, а днес трябв французинът единствено да подпише нов 2-годишен контракт.Основната причина за обрата на „Емирейтс“, въпреки фенсоко недоволство срещу треньора, е спечелването на ФА Къп срещу „Челси“ (2:1).Шефовете ще направят и последен опит да задържат двете големи звезди – Месут Йозил и Алексис Санчес.", "date": "2017.05.30", "title": " В Англия обявиха: Венгер остава в „Арсенал“"}
{"url": "https://trud.bg/%d0%bb%d0%b8%d0%bf%d1%81%d0%b0-%d0%bd%d0%b0-%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%be%d1%82%d0%bb%d0%be%d0%b6%d0%b8-%d0%b7%d0%b0-%d0%bf%d0%be%d1%80%d0%b5%d0%b4%d0%b5%d0%bd-%d0%bf%d1%8a/", "text": "Апелативният съд в Пловдив отложи за пореден път делото срещу Ахмед Муса, обвинен в проповядване на антидемократична идеология, заради невъзможност да се намерят експерти, които да изготвят поръчаната от ВКС комплексна тюркологична, арабистка и теологична експертиза, предаде .Подобни специалисти у нас са рядкост, затова днес съдът посочи точно вещите лица, които трябва да я изготвят до края на юни, когато е насрочена следващата дата.Двама арабисти, преподаватели в Нов български университет, един историк, д-р по Османска история и вещото лице Сафер Хасан, който има две специалности – теология на исляма и арабистика. Делото бе върнато за ново разглеждане от ВКС. При първото гледане обвиняемият получи присъда от 2 години затвор.Днес по собствено желание Ахмед Муса не присъстваше на заседанието.", "date": "2017.05.30", "title": " Липса на експерти отложи за пореден път делото срещу Ахмед Муса"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d1%81-2/", "text": " Прокурори от Апелативна прокуратура – Велико Търново и от Окръжна прокуратура – Ловеч извършиха проверки по линия на надзора за законносткато посетиха затворническо общежитие „Атлант“ в Троят и се срещнаха с лишени от свобода. Прокурорите са отговорили на всички направени запитвания, а при констатирани слабости в дейността на администрацията на затвора са направили препоръки.Дейността по надзора обхваща планови проверки в местата за лишаване от свобода на територията на апелативната зона и ев изпълнение на Плана за контролно-ревизионната дейност на ВТАП за 2017 г и във изпълнение на указанията за дейността на прокуратурата по надзора върху изпълнение на наказанията и други принудителни мерки, утвърдени със заповед на Главния прокурор.В изпълнение на задълженията по надзора Ловешка окръжна прокуратура извърши тематична проверка за установяване спазването на изискванията на ЗИНЗС и ППЗИНС при реализиране на имуществена отговорност на затворниците. Обхваща Затвора в Ловеч и поделенията му в гр. Ловеч и гр. Троян за периода ноември 2016 до 31 май 2017 г.Проверката е установила, че срещите с лишените от свобода се провеждат всеки месец в Затвора в Ловеч и съответните Затворнически Общежития по предварително определен и обявен календарен план и се документират. При срещите затворниците, които предварително са подали заявление за консултация с прокурор поставят своите въпроси. Касае се за техни запитвания и оплаквания във връзка със заповеди за заплащане на увредено от тях имущество -скъсани чаршафи, счупени предмети. Изслушани са оплаквания срещу служители на затвора, въпроси свързани с възможностите за полагане на труд, искания за предсрочно освобождаване, промяна на режим на изтърпяване на наказания, право на учене, неправомерно поведение на лишените от свобода, наказания за допуснати нарушения на дисциплината.В тази връзка прокурорите са участвали в 92 съдебни производства, свързани с предложения за условно предстрочно освобождаване на лишени от свобода.Предстои провеждане на срещи с лишени от свобода и проверки и в останалите пенициарни заведеният на територията апелативната зона.", "date": "2017.05.30", "title": " Апелативната прокуратура в Търново с планови проверки в затворите"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%bd%d0%b0-%d0%b1%d0%b0%d1%80%d0%bc%d0%b0%d0%bd%d0%ba%d0%b0-%d0%bf%d1%80%d0%b8%d1%81%d0%b2%d0%be%d0%b8%d0%bb%d0%b0-67/", "text": "Районна прокуратура – Тетевен предаде на съд 36-годишна барманка, присвоила пари в букмейкърски пункт.Обвинението срещу Наталия Д. е за това, ч ев периода от 23 март до 7 октомври миналата година в Тетевен като длъжностно лице в бистро е присвоила 2548,71 лв. от оборота от продажба на стоки и 4208,95 лв. от средства за залагания или общо сумата от 6757,66 лв.В обекта се извършва букмейкърска дейност. Освен от залози за участие в хазартни игри, средства в търговския обект се получавали и от продажба на напитки и хранителни стоки. Съгласно длъжностна характеристика на обвиняемата, заемала длъжността „барман“, едно от основните й трудови задължения било да води редовно отчетността и представя отчетите в регламентираните срокове и е носела отговорност за поверените й ценности – касова наличност, парични средства и средствата от извършени залагания в полза на „Евробет“ ООД. Служителката обаче се изкушила и на няколко пъти присвоявала различни суми.Предстои насрочване на делото за разглеждане от съда.", "date": "2017.05.30", "title": " Изправят на съд на барманка, присвоила 6757 лв от букмейкърски пункт"}
{"url": "https://trud.bg/%d1%86%d1%81%d0%ba%d0%b0-%d1%81%d0%b8-%d0%b2%d0%b7%d0%b5-%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b0/", "text": "Под рядко срещана полицейска охрана и мощни скандирания на стотици запалянковци ЦСКА си взе емблемата! Тя олицетворява историята на фалиралото дружество ПФК ЦСКА АД.Фирмата на феновете „Ред Енималс“ даде оферта за 8 милиона лева при начална цена 1,6 милиона. Никола Газдов, представителят на аматьорския ЦСКА 1948, внесе предложение за малко над 3 милиона. Още по-ниски бяха офертите на другите две фирми, които доста странно за втори път участваха в търга, без да имат спортна дейност.Екшънът стана в Кърджали, от където е синдик Дора Милева. Първият опит за търг на „Българска армия“ се оказа неуспешен заради блоката на арената. Сега се оказа се, че загубилите желаещи рано-рано са влезли в апартамента на Милева. Докато представителят на „Ред Енималс“ и на елитния ЦСКА Иван Велчев отиде 10 минути преди старта на търга. Полицаите проверяваха всички автомобили още на влизане в Кърджали.След края на търга Газдов се усъмни, че ЦСКА ще внесе сумата от 8 милиона лева. И отново отказа да назове как един аматьорски клуб като неговия може да извади повече от 3 милиона. Парите били въшно финансиране. Газдов е син на Теменуга Газдова, директор в „Лудогорец“.В същото време административният директор на втория в Първа лига Милко Георгиев стреля огън и жупел срещу „Лудогорец“. Шефът от „Армията“ твърди, че останалите три оферти са били под крилото на Кирил Домусчиев. Подобна схема начерта и предаването „Господари по ефира“ по Нова миналата седмица, опитвайки да докаже зависимости. От Разград нямаше коментар по въпроса.„Феновете на ЦСКА участваха в търга, защото емблемата е тяхна – каза Георгиев. – Тя не е на Гриша Ганчев или на някой друг. Нашите фенове дойдоха, защитиха с обичта си своя клуб. Сега започва сложна процедура. Синдикът трябва да разпредели парите – колко на кого ще бъдат преведени. Тогава ще трябва да се доплаща. Срокът е от порядъка на 3-4 месеца, не съм сигурен.“След това Георгиев се нахвърли изцяло върху „Лудогорец“: „Тук номерът не мина, но очаквам още атакщи. „Лудогорец“ иска сам да участва в българския футбол. Преди две лета на Домусчиев му предложиха акциите на ЦСКА, а той не поиска да ги вземе. Сега защо праща тези на търга? Българският футбол се управлява от Разград. Въпросът на БФС към УЕФА за участието на ЦСКА е така формулиран, за да е отговорът „Не“. Футболният съюз не искаше да играем, защото се ръководи от един член на изпълкома…“Георгиев твърди, че през последната година ЦСКА е похарчил над 10 милиона лева. И продължава да се развива по начертания път – оправяне на базата в Панчарево и стадион „Българска армия“ редом правейки силен отбор. Тепърва предстои търг и за използваните от ЦСКА имоти. Въпреки че шансът клубът да спечели обжалването на Спортния арбитаржен съд в Лозана за участие в евротурнирите, ръководството ще продължи да развива отбора и всички футболисти остават за новия сезон.След разпада на старото акционерно дружество огромната част от фенове на ЦСКА приеха за своя тим ръководения от Гриша Ганчен, Юлиян Инджов и Христо Стоичков елитен тим. На мачовете на аматьорския ЦСКА 1948 в четвърта дивизия ходят обикновено стотина души.", "date": "2017.05.30", "title": " ЦСКА си взе емблемата (обзор)"}
{"url": "https://trud.bg/%d1%83%d0%b7%d0%b1%d0%b5%d0%ba%d0%b8%d1%81%d1%82%d0%b0%d0%bd-%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0-%d0%bd%d0%b0%d1%80%d1%83%d1%88%d0%b0%d0%b2%d0%b0%d1%89%d0%b8-%d1%86%d0%b5/", "text": "Узбекистан забрани редица видео игри, които според азиатската страна са “нарушаващи ценностите“ и “представляват опасност за стабилността“, предава Би Би Си.Към този момент забрана е наложена върху 34 игри, между които Grand Theft Auto, Mortal Kombat, Doom, The Sims и Silent Hill и е обявено за нелегално внасянето и разпространението им на цялата територия на страната.Узбекистанските власти защитават решението си относно забраната, като заявяват, че изброените игри могат да окажат негативно влияние върху ценностите, междуетническите отношения и гражданския мир в страната.", "date": "2017.05.30", "title": " Узбекистан забранява “нарушаващи ценностите“ видео игри"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%bf%d0%be%d0%b4%d0%bd%d0%be%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d1%8a%d1%82%d0%bd%d0%b0%d1%82%d0%b0/", "text": " Продължава подновяването на хоризонталната пътната маркировка във Велико Търново. Боядисани ще бъдат т.нар. „островни пространства” в кръстовищата, нанесени ще бъдат и напречните линии, маркиращи зоните за престой за товаро-разтоварна дейност.След окончателното стабилизиране на метеорологичните устройства ще бъдат боядисани пешеходните пътеки. Приоритет е поставен върху пресечките с най-голям интензитет на пешеходното движение, край учебните заведения, детските градини и ясли, центровете за социални услуги. Поетапно ще бъдат обхванати и останалите пътеки в града.След приключване на тази фаза от дейността хоризонталната пътна маркировка ще бъде подновена и по улиците в града. На етапи ще бъдат обхванати първо главните транспортни артерии, а впоследствие и улици с по-слабо натоварване. Изпълнител е общинското дружество „Организация на движението, паркинги и гаражи” ЕООД.", "date": "2017.05.30", "title": " Продължава подновяването на пътната маркировка в Търново"}
{"url": "https://trud.bg/%d0%bf%d0%be%d0%b4%d1%80%d0%b5%d0%b4%d0%b8%d1%85%d0%b0-%d1%81%d0%b0%d0%b1%d0%b8%d1%82%d0%b5-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%82%d0%b5-%d0%bd%d0%b8-%d0%b3/", "text": "Сабите на Васил Левски, Христо Ботев, Стефан Караджа и Хаджи Димитър, на Георги Сава Раковски, на Панайот Хитов и Филип Тотю, на Матей Светопреображенски и на много други родни революционери, са подредени в музей „Възраждане и Учредително събрание“ във Велико Търново. Уникалната изложба ще бъде открита на 2 юни в Деня на Ботев и загиналите на националната ни свобода и ще остане във Велико Търново до 18 юли, когато честваме рождението на Апостола на свободата.18 музея и едно семейство от великотърновското село Ново село, са дали най-ценните си експонати за експозицията, която Регионалният исторически музей подготвя в продължение на една година.„Такава изложба не е правена никога до сега и може би и заради това преговорите продължиха дълго. Някои от музеите дадоха веднага и с удоволствие сабите на известните ни революционери, но други не приеха поканата ни с открито сърце. Аз ги разбирам, защото именно тези експонати са най-атрактивни за туристите, а според договора те ще останат при нас близо два месеца“, обясни директорът на Регионалния исторически музей във Велико Търново Иван Църов.Във стъклените витрини са подредени 44 саби . Изложбата е посветена на 180 г от рождението на Васил Левски и на 150 г от битката на четата на Филип Тотю при павликенското село Върбовка. „С тази битка започва реализацията на стратегията на Раковски за освобождаването на България чрез четническо движение, т.е. със собствени сили. Най-старата сабя, която посетителите могат да видят в експозицията е на търновеца Велчо Атанасов Джамджията. Оръжието е от 1835 г., когато той организира Велчовата завера. Заверата не успява, защото е разкрита, а самият той е заловен и обесен. Най-късните саби са от 1878 г., но някои от тях са били притежание и на революционери в доста по-късно време”, разказа Иван Църов.Той е категоричен, че най-интересната сабя е била притежание на Иван Кулин и е гордост, че е част от забележителната колекция, която търновският музей е успял да събере. Кулин е войвода, действал в района на Северозападна България. Организирал е няколко бунта и е участвал в освободителните борби на Сърбия. Неговата сабя е правена по поръчка и върху едната страна на острието се чете надпис: „Българино, братко мой, ти от турчин ся не бой. Вземи сабя, върви на бой“. А на другата страна на острието има надпис „Смърт или свобода“ , както и изображение на лъв.Регионалният исторически музей във Велико Търново е извадил от оръжейния си фонд общо 28 саби. Сред тях са сабята и ножът на Филип Тотю.„За по-голямата част от сабите, които притежаваме, нямаме информация чии са били. Това, което знаем е, че някои от тях са от района на павликенското село Мусина. Изковани са били за четата на Бачо Киро и поп Харитон. Ковани са тук, в нашия край и вечерта преди битката. Груби са, несъвършени, грозни дори, но въпреки това, четниците са се отбранявали с тях в продължение на 9 дни“, разказва Иван Църов.Директорът на музей допълва, че сред сабите има и трофейни оръжия с надписи на старотурски . Повечето саби са изработка на български майстори, но няколко от оръжията, са ковани извън страната. Такава например е сабята на Христо Ботев, която е предоставена за изложбата от музея във Враца. Тя е румънски армейски образец. Хладното оръжие е изработено през 1861 г. и е с герба на румънски владетел.Руски военни образци са сабите на Стефан Караджа и Хаджи Димитър.Тези две саби са уникални сами по себе си, защото са револверни, което ще рече, че към дръжката на всяка от тях е прикрепен револвер. „Двете саби са с последователни фабрични номера – 345 е на Хаджи Димитър и 346 – на Стефан Караджа. Произведени са в Лиеж, Белгия. През 1983 г. в Института по криминология са обследвали тези две саби и на тази на Стефан Караджа са открити инициалите на войводата. Изследването е установило още, че фирмата, която продължава да си съществува и работи, пази оригиналната фактура, с която оръжейният търговец е купил сабите за двамата българи“, обясни Иван Църов.Той уточни, че сабите, които българските музеи пазят, никога не са изследвани подборно, затова и се знае твърде малко за пътя им и техните производители. Сабята на Васил Левски е най-ценната и с най-висока застрахователна стойност. Застраховка е направена и на всички останали експонати.„Само като си представя, че това оръжие е държано от Апостола на свободата и настръхвам”, признава Иван Църов.Сабята идва от музея в Ловеч, откъдето са предоставили още щика и камата на Апостола. С по две хладни оръжия в експозицията присъстват Филип Тотю, Панайот Хитов и Иван Кулин. Едната от неговите саби му е била подарена лично от султан АбдулМеджит. В изложбата има саби с инкрустации, полускъпоценни камъни, надписи, подпечатани от производителя, със сребърен обков с емайл.Интересна история има и сабята на Раковски, която е открита случайно в село Еникьой в края на XIX в.„В селото са живели черкези преди Освобождението, които всяко лято са напускали родните си места за по два-три месеца. Къде са ходили, те си знаят, но са се връщали с плячка. На една от оградите е стояла забучена тази сабя и децата са си играели с нея. Военно поделение минава през селото и вижда хлапетата да подмятат сабята. Прибират я, почистват я и откриват, че на нея пише: „Сава С. Раковски 1 май 1854 г.“, разказва шефът на музея в старата столица.Последният експонат , който постъпил в културната институция специално за изложбата е ятаганът на отец Матей Светопреображенски,известен и като Матей Преображенски Миткалото. Предоставен е от семейство от Ново село, което е пряк наследник на рода на Миткалото. Фамилията е пазила много от вещите на прочутия българин, но с годините като ценна светиня е останал само ятаганът. Той присъства в изложбата, благодарение на съдействието на кмета на Ново село Христо Христов. Веднага след закриване на експозицията, ятаганът реликва ще бъде върнат на фамилията.Експозицията включва и 14 литографии от периода на оръжията допълват експозицията. Литографиите са били средството за популяризиране на важните събития в онези години, когато е нямало медии. Рисунките, които доста често са аматьорски, имат историческа стойност. На едната от тях е представена сцената с клетвата на четата на Хаджи Димитър и Стефан Караджа, на друга е изобразено посрещането на четата на Фили Тотю в село Бутово, вечерта преди битката при Върбовка, а на трета е нарисувана самата битка. Има и литография, на която се вижда Ботев със сабята, която присъства в изложбата.Специално за изложбата и експонатите в нея е издаден луксозен каталог. Той е дело на издателство „Фабер” във Велико Търново, което е дарило плакатите, поканите, както и част от стойността на каталога. ", "date": "2017.05.30", "title": " Подредиха сабите на националните ни герои в уникална изложба в Търново"}
{"url": "https://trud.bg/%d1%81%d0%b2%d0%b8%d1%89%d0%be%d0%b2%d0%bb%d0%b8%d0%b8-%d0%b2%d1%8a%d0%b2-%d0%b2%d0%b8%d0%b5%d0%bd%d0%b0-%d1%81%d1%8a%d0%b1%d1%80%d0%b0%d1%85%d0%b0-800-%d0%b5%d0%b2%d1%80%d0%be-%d0%bd%d0%b0-%d0%b1/", "text": " Под надслов ,,Виена ЗА Свищов“ милеещи за родния си град Свищовлии, заедно със свои съмишленици и приятели организираха благотворителен концерт в австрийската столица в помощ на две социални услуги. В концерта участваха 7 групи и 4 соло изпълнители.Доброто дело на Гергана и Юрген Ротенщайнер, Симон Пернерсдорфер, Роби Щер, Ерик Ришави, Хайке Каппес, Мария Памперл, Камен Попов, Светла Върбанова и Евангелия се реализира на сцената на Музик-клуб ,,Локал“, с една обща цел да подпомогнат дейностите на Център за социална рехабилитация и интеграция в Свищов и Социален учебно-професионален център село Овча Могила. Събраната сума от 800 евро ще бъде от голяма помощ за закупуване на облекло на абитуриентите от СУПЦ в Овча могила и материали за работа на потребителите на ЦСРИ в Свищов.", "date": "2017.05.30", "title": " Свищовлии във Виена събраха 800 евро на благотворителен концерт"}
{"url": "https://trud.bg/%d0%b2%d1%80%d0%b5%d0%bc%d0%b5%d0%bd%d0%bd%d0%be-%d1%81%d0%bf%d0%b8%d1%80%d0%b0%d1%82-%d0%bf%d1%80%d0%b5%d0%bc%d0%b8%d0%bd%d0%b0%d0%b2%d0%b0%d0%bd%d0%b5%d1%82%d0%be-%d0%bf%d1%80%d0%b5%d0%b7-%d0%b3/", "text": "Временно ще бъде спряно преминаването през ГКПП Видин Дунав мост, съобщават от пресцентъра на МВР.В Главна дирекция „Гранична полиция“ е получена информация от изпълнителния директор на „Дунав мост Видин – Калафат“ АД за временно спиране на трафика на всички моторни превозни средства поради техническа профилактика на мостовото съоръжение.Спирането на движението през пункта – утре, 31 май, от 9.30 ч. до 11.00 часа.", "date": "2017.05.30", "title": " Временно спират преминаването през ГКПП Видин Дунав мост"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%82%d1%80%d0%b0%d0%bd%d1%81%d1%84%d0%b5%d1%80-%d0%b2-%d0%bd%d0%b0%d0%b9-%d0%bd%d0%be%d0%b2%d0%b0%d1%82%d0%b0-%d0%b8%d1%81%d1%82%d0%be%d1%80%d0%b8%d1%8f-%d0%bd%d0%b0/", "text": "Първото ново попълнение на „Милан“ в ерата „Сунин Комерс Груп“ е защитникът Матеа Мусакио. Аржентинецът пристига на „Сан Сиро“ от „Виляреал“ срещу сумата от 18 млн. евро. 26-годишният футболист бе представен официално с екипа на „росонерите“  до лятото на 2021 година.След успешното затваряне на сделката, грандът от Милано се насочи към втората си цел – Франк Кесие от „Аталанта“. Халфът е едва на 20 години, но през завършилия вече сезон в Серия А записа 30 мача, в които реализира 6 гола.Талантливият африканец бе уловен от местни репортери на базата на „Милан“, където премина задължителните медицински прегледи. Интерес към него имаше и от страна на големия съперник „Интер“.Желанието на китайските собственици на клуба е през лятото да бъде взет и топ нападател, а набелязаните имена са Алваро Мората от „Реал“ (Мадрид) и звездата на „Торино“ Андреа Белоти.", "date": "2017.05.30", "title": " Първи трансфер в най-новата история на „Милан“"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%bf%d0%be%d1%81%d1%82%d0%b0%d0%b2%d0%b8%d1%85%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8-%d0%bf%d1%80%d0%be%d0%b1%d0%bb/", "text": "Силен интерес и оживена дискусия за приоритетите пред Горна Оряховица и населените места предизвикаха посетителите на приемната на народния представител Явор Божанков. Депутатът от „БСП за България“ започна поредицата срещи с граждините именно от общинския център, където посетителите се обърнаха към него с множество въпроси и проблеми.Често срещан е проблемът с осигуряването на заетост на хората в предпенсионна възраст. Една от посетителките в приемната подчерта, че макар да е изкарала курс за озеленител, не е могла да си намери място по програмите за временна заетост. Тя постави и проблема с недостатъчния брой на местата по тези социални програми към кметствата.Друг от гражданите разказа подробно борбата си с институциите на съдебната система, към които е отправил питания за достъп до обществена информация и от години не получава исканите отговори. Той повдигна темата за публичността на информацията и за разделението на властите.", "date": "2017.05.30", "title": " Граждани поставиха обществени проблеми на първата приемна на депутат  от БСП"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%be%d0%b1%d0%b2%d0%b8%d0%bd%d1%8f%d0%b5%d0%bc%d0%b8%d1%8f-%d0%b7%d0%b0-%d0%b4%d0%b2%d0%be%d0%b9%d0%bd/", "text": "Съдът остави в ареста обвиняемия за двойното убийство в столичния квартал „Витоша“, съобщават от прокуратурата.Днес, 30.05.2017 г., състав на Софийския апелативен съд остави без уважение искането на защитата на Д. Драгомиров за изменение на мярката за неотклонение „Задържане под стража“ в по-лека. Той е обвинен в извършване на престъпление по чл. 116, ал. 1, т. 4, алт. 3 вр. чл. 115 вр. чл. 18, ал. 1 от НК за това, че на 18.05.2017 г. в офис в столичния квартал „Витоша“ застреля двама души и тежко рани трети човек.От анализа на събрания до момента доказателствен материал, въпреки началния етап на разследването, може да се направи извод за наличието на обосновано предположение за авторството на деянието. Открито и иззето е оръжието на престъплението. Извършената съдебно психиатрична експертиза не установява доказателства за афектно състояние на Драгомиров към момента на извършване на убийството или че той се намирал в състояние на невменяемост.Съдът прие доводите на прокурора от Софийска апелативна прокуратура, че са налице всички предпоставки за задържането на обвиняемия: същият е обвинен в извършването на тежко умишлено престъпление, за което се предвижда наказание от петнадесет до двадесет години „Лишаване от свобода“, доживотен затвор или доживотен затвор без замяна. Налице и реална опасност Драгомиров да се укрие или да извърши друго престъпление.", "date": "2017.05.30", "title": " Оставиха в ареста обвиняемия за двойното убийство в столичния квартал „Витоша“"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd%d0%b5%d0%bd-%d1%82%d0%b5%d1%80%d0%be%d1%80%d0%b8%d1%81%d1%82-%d0%b7%d0%b0%d0%bf%d0%bb%d0%b0%d1%88%d0%b8-%d0%b7%d0%b0%d0%bb%d0%be%d0%b6%d0%bd%d0%b0-%d0%ba/", "text": "Криминалистите от Четвърто РУ на МВР-Пловдив установиха и задържаха автора на злоумишлено обаждане, който заплашил, че ще нахлуе с граната или ще постави бомба в заложна къща „Щедрите“ зад Джумая джамия.Заплахата е получена в понеделник около 17.50 часа на спешния телефон 112. След като не се потвърдил, стартирала и проверка за локализиране на номера и установяване на анонимния подател. Така бил засечен 42-годишен пловдивчанин, който е задържан за срок до 24 часа.Случаят е докладван на дежурния районен прокурор и е образувано досъдебно производство за престъпление по чл. 326 от Наказателния кодекс. Предвиденото от закона наказание за това престъпление е лишаване от свобода до 2 години.", "date": "2017.05.30", "title": " Телефонен терорист заплаши заложна къща с граната"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%81-%d0%bf%d0%be%d0%b1%d0%b5%d0%b4%d0%b0-%d0%bd%d0%b0-%d1%80%d0%be%d0%bb%d0%b0%d0%bd-%d0%b3%d0%b0%d1%80%d0%be%d1%81/", "text": "Първата ракета на България при жените Цветана Пиронкова се класира за втория кръг на Откритото първенство на Франция „Ролан Гарос“ след 73 минути игра.Пиронкова надделя с 6:0, 6:4 над поставената под №50 в световната ранглиста германка Мона Бартел в първия си двубой от третия ден на турнира.До този момент Бартел имаше две победи над българката – на твърди кортове в Хобарт през 2013 г. и на Откритото първенство на САЩ през 2015 г. Пиронкова се нуждаеше от успех, за да претендира за запазване на мястото си в топ 100 в световната ранглиста на Женската тенис асоциация.Сега българката петата в схемата Елина Свитолина (Украйна).", "date": "2017.05.30", "title": " Пиронкова започна с победа на „Ролан Гарос“"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b0-%d0%b7%d0%b0-%d1%81%d1%8a%d1%80%d1%84-%d0%bd%d0%b0-%d0%bf%d0%bb%d0%b0%d0%b6%d0%b0-%d0%b2-%d0%bd%d0%b5%d1%81%d0%b5%d0%b1%d1%8a%d1%80/", "text": "Две училища за сърф и водни парашути очакват туристите на Южния плаж в Несебър. Той ще бъде официално открит само след ден- на първи юни. Плажът е обезопасен, с вишки и спасители и безплатна медицинска помощ. Съгласно договора за наем, всички екипи ще работят до 30 септември, без прекъсване всеки ден от 8.00-18.00 часа.За любителите на адреналина са осигурени интересни и вълнуващи атракции- две нови водни бази със сърф училища. Школите са ултрамодерни и първи по рода си по нашето черноморие. Воден парашут, рингове, банани и още много развлечения очакват летовниците. Цените за чадър и шезлонг ще са по 8 лева и няма да скачат нагоре.„Заварих плажа с купчини боклуци, ръждясали чадъри. Всичко е почистено перфектно, чадърите са заменени с нови. Нова машина ще чисти и пресява всеки ден пясъка. Повишени са мерките, гарантиращи спокойствие на ивицата“, заяви стопанинът Кирил Спасов.", "date": "2017.05.30", "title": " Училища за сърф на плажа в Несебър"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81-%d0%bf%d0%be%d0%b7%d0%b4%d1%80%d0%b0%d0%b2%d0%b8%d1%82%d0%b5%d0%bb%d0%b5-2/", "text": "Кметът на Благоевград д-р Атанас Камбитов отправи поздравителен адрес по случай предстоящия 1 юни.Скъпи деца,Честит празник!От сърце Ви желая здраве, радостни детски игри, безгрижни дни и безгранични мечти! Всички деца по света си приличат – те са искрени, чисти и обичат безрезервно! Нека усмивката винаги озарява Вашите лица, защото Вие сте нашата радост, нашата гордост, нашето бъдеще! Нека дните Ви са изпълнени със светлина и топлина!Скъпи родители, Честит празник и на Вас! Родителите имаме най-ценното, а именно нашите деца! Пожелавам Ви да продължавате да бъдете горди родители! Бъдете все така отдадени към децата си и игрите им! И помнете „Всички възрастни хора са били най-напред деца, ала малко измежду тях си спомнят това“ както е казал великият писател Антоан дьо Сент- Екзюпери.", "date": "2017.05.30", "title": " Кметът на Благоевград с поздравителен адрес по случай 1 юни"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d1%81%d0%ba%d0%be-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%be-%d0%b4%d1%80%d1%83%d0%b6%d0%b5%d1%81%d1%82%d0%b2%d0%be/", "text": "Студентско туристическо дружество „Академик” в Свищов през юни навършва 80 години от основаването си. Веднага след откриване на Висшето търговско училище в Свищов на 8 ноември 1936 г започва организиран от ентусиасти туристически живот сред преподавателите и студентите. Половин година по-късно, през юни, в регистъра на училището е вписано Академично туристическо дружество клон „Стъклен”, което е второто, създадено в България (след „Академик” – София).Заради стагнацията през военните и следвоенни години туристическата дейност почти замира. Едва през 60те години дружеството стъпва отново сериозно на крака под името „Академик”. В този период се откроява името на проф. Анастас Бешков, инициатор на излизания из Средна Стара планина и Дунавската равнина, на които провежда и лекции със студенти сред природата. От 1967 до 1974 година председател на дружеството е Георги Стойков Коларов (награден с медал „Алеко”), а от 1974 до 1997 г. председател е проф. Славчо Славев („Заслужил деятел на туризма”). През тези години много студенти от туристическия актив завършват курсове за инструктори по ски, алпинизъм, ориентиране. Създават се секции „Пешеходен туризъм”, „Воден туризъм”, „Ориентиране” и „Опазване на околната среда”. Към Факултет „Обществени професии” е разкрита специалност „Организатори по туризъм”, където лекции четат проф. Сл. Славев и доц. Г. Гешев.Свищов е домакин на две конференции по въпросите на студентския туризъм, а членската маса на дружеството обхваща, през някои от годините, 100% от студентите и 60% от преподавателите. Започва провеждането на три-четири дневни походи из Рила, Пирин и Централен Балкан. „Водняците” участват във всички гребни регати по вътрешните реки: Искър, Янтра, Осъм, Марица, Арда. Заради активните им участия, на свищовлии се гласува доверието да организират първия общостудентски гребен поход Видин – Силистра, осъществен през 1974 г. СТД „Академик” се справя перфектно с провеждането на похода по Дунав и остава още 15 години негов организатор, с голяма заслуга на ст. преп. Бланка Бърдарова (Отличник на БТС). Впечатляващи са и масовите излети през 1983 година до м. Паметниците (500 участника) и м. Янково гърло (300 участника), ориентировачите достигат до индивидуални и отборни призови класирания.За своята дейност, през 1986 г., по повод 50-годишнината му, дружеството е наградено за втори път с най-престижното отличие в туризма у нас – медал „Алеко”, а на 15 август същата година (с указ 2682) получава високото държавно отличие, орден „Червено знаме на труда”. От 04.02.1990 г. секретар на дружеството е Цанко Цанев (отличник на БТС). Създава се ядро от студенти, участващи в походи с по-висока трудност. За пръв път се посещават планини извън България (Бучедж и Фъгъраш, Румъния). През 1997 г. проф. Сл. Славев се оттегля поради напреднала възраст. Председател става доц. Любен Кирев, а секретар ст. преп. Николай Нейков (награден с медал „Алеко” и с медал за особени заслуги на БТС). Разнообразяват се проявите по дължина, сложност и времетраене: блиц-изкачвания, велопоходи, автопоходи, ски-училища.Осъществяват се маршрути по всички големи наши планини, преминавания по международните трекове Е-3, Е-4 и Е-8, изкачвания на 7те, а по-късно на 10те планински първенци. Поставя се началото на традиционните участия на Шипка за 3 март, студентския (около 8 декември) и ветеранския (октомври) събори, Великденския поход в Родопите. Гордост за дружеството остава преминаването за пръв път в България на всички 22 хижи и 5 заслона в Национален парк „Централен Балкан” от х. Момина поляна“ до х. Мазалат за 6 дни.След 2000 г. започват системните участия в изкачване на върхове в чужбина. В колекцията от постижения са около 80 върха от 5 континента, на които са стъпвали туристи, членуващи в дружеството. Сред тях са: Косцюшко (Австралия), Гросглокнер, Гран Парадизо, Монте Роза, Монблан и Елбрус (Европа), Маргерита и Ухуру (Африка), Кала Патар, Арарат, Демавенд, Айланд пик (Азия) и височинния рекорд на дружеството – Аконкагуа, 6895 м. (Ю. Америка). Главна заслуга за това имат Илиян Дуков, Мирослав Нейков, доц. д-р Иван Марчевски (председател на дружеството 2006-2016 г., награден с медал за особени заслуги на БТС), Николай Нейков, Николай Хасакиев, Росен Петров. Много от членовете на СТД „Академик” участват в движението „100 Национални туристически обект”“ и „10 планински първенци”. След 2007 г. се поставя начало на велосипедните преходи, с главен инициатор гл. ас. д-р Радослав Йорданов, и те намират своето място в годишните планове на дружеството, като броят на участниците постоянно се увеличава. Сред по-нестандартните изяви е морски преход с яхти (водени от членове на дружеството) до о. Самотраки и изкачване на най-високата му точка – вр. Фенгари в планината Саос.През последните години, въпреки намалелия брой студенти, дружеството продължава активната си дейност, като членската му маса се състои предимно от т.нар. „ветерани” (бивши студенти), преподаватели, служители, граждани от Свищов и страната. През последните пет години са проведени 151 мероприятия с 3205 участника или средно по 30 прояви с 641 участника в година. По повод 80-годишнината си, СТД „Академик” проведе 80-километров велопреход в Румъния, а официалното честване на кръглата годишнина ще бъде на 03.06.2017 г. в местността „Узана”. На 16-18 юни ще се проведе изкачване на 10те планински първенци в 5 лъча, а през юли – на първенците на Румъния и Словения (Молдовяну и Триглав).", "date": "2017.05.30", "title": " Студентско туристическо дружество „Академик” в Свищов чества 80 г"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%82%d1%80%d0%b8%d0%bc%d0%b0%d1%82%d0%b0-%d0%bc%d0%b8%d1%82%d0%bd%d0%b8%d1%87%d0%b0/", "text": "Тримата служители на Агенция „Митници“, обвинени от Специализирана прокуратура за участие в организирана престъпна група за подпомагане на контрабанда чрез манипулиране на данни в митническата информационна система БИМИС, остават в ареста.Апелативният специализиран наказателен съд потвърди наложената от първоинстанционния съд мярка за неотклонение „Задържане под стража“ за всеки от тях. Съдът прие изцяло тезата на прокуратурата, че при налагане на по-лека мярка за неотклонение на обвинените, има опасност да попречат на разследването или да се укрият.Тримата митнически служители бяха задържани на 19 май 2017 г. при специализирана операция на ГДБОП и Специализирана прокуратура за неутрализиране на международна организирана престъпна група, занимаваща се с контрабанда на стоки. Установено е, че хакери от групата са създали и въвеждали в компютърни информационни системи на Агенция „Митници“ зловреден софтуер, който е осигурявал отдалечен достъп до митническите информационни системи и манипулиране на данните в тях. По този начин са приключвани транзити, без съответните товарни автомобили да са се явявали в митнически пунктове, без да е осъществено пренасяне на стоки през границите и да е извършен какъвто и да е контрол.", "date": "2017.05.30", "title": " Съдът остави в ареста тримата митничари, помагали на хакери да пробият системата"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d0%b4%d0%b2%d0%be%d0%b9%d0%bd/", "text": "Софийския апелативен съд остави без уважение искането на защитата на строителния предприемач Драгомир Драгомиров за изменение на мярката за неотклонение „Задържане под стража“ в по-лека. Той е обвинен за това, че на 18 май 2017 г. в офис в столичния квартал „Витоша“ застреля двама души и тежко рани трети човек, съобщиха от Апелативна прокуратура-София.От анализа на събрания до момента доказателствен материал, въпреки началния етап на разследването, може да се направи извод за наличието на обосновано предположение за авторството на деянието. Открито и иззето е оръжието на престъплението. Извършената съдебно психиатрична експертиза не установява доказателства за афектно състояние на Драгомиров към момента на извършване на убийството или че той се намирал в състояние на невменяемост.Съдът прие доводите на прокурора от Софийска апелативна прокуратура, че са налице всички предпоставки за задържането на обвиняемия: същият е обвинен в извършването на тежко умишлено престъпление, за което се предвижда наказание от петнадесет до двадесет години „Лишаване от свобода“, доживотен затвор или доживотен затвор без замяна. Налице и реална опасност Драгомиров да се укрие или да извърши друго престъпление.", "date": "2017.05.30", "title": " Постоянен арест за обвинения за двойното убийство в столичния кв. Витоша"}
{"url": "https://trud.bg/%d1%81%d0%bb%d0%b0%d0%b2%d0%b8-%d1%82%d1%80%d0%b8%d1%84%d0%be%d0%bd%d0%be%d0%b2-%d1%81%d1%8a%d0%b4%d1%8a%d1%82-%d0%be%d0%bf%d0%be%d1%80%d0%be%d1%87%d0%b8-%d0%b2%d0%be%d0%bb%d1%8f%d1%82%d0%b0-%d0%bd/", "text": "Слави Трифонов излезе с позиция по случай окончателното решение на ВАС по делото, в което оспорваше резултатите от референдума. , че решенията от допитването не са задължителни за депутатите.Днес Върховният административен съд окончателно се произнесе по нашата жалба срещу ЦИК за резултатите от Референдума.Днес съдът взе едно странно и неморално решение. От една страна потвърди присъдата на предишната инстанция, която признава, че ЦИК са опорочили крайния резултат на Референдума. От друга страна не провери фактите докрай.Ще ви припомня фактите. Още преди провеждането на Референдума, в нарушение на закона, ЦИК постанови да не се броят бюлетините без плик. Все едно тези бюлетини не съществуват. Все едно хората, пуснали ги в урните, не съществуват.Тогава предната инстанция на ВАС добави към общата избирателна активност само 500 намерени бюлетини без плик. Това бяха 500-те бюлетини намерени само в 44 избирателни секции. Съдът тогава позволи да бъдат отворени наново само 44 секции. И от тях се появиха неотчетени 500 бюлетини.На сегашното дело ние пожелахме да бъдат отворени и другите избирателни секции, за да се види реалният брой на всички неотчетени бюлетини. Защото общият брой избирателни секции е 12 340. От всичките 12 340 са проверени само 44.Логиката говори следното – след като в 44 секции са открити 500 незабелязани от ЦИК бюлетини, колко ли има в останалите 12 296? Отново според логиката и математиката, след като при 44 секции неотчетените бюлетини са 500, следователно при останалите 12 296 , най-вероятно не са отчетени 135 256 бюлетини. Много, много повече от “липсващите” според ЦИК 12 000.Истината щеше да възтържествува, ако към общата избирателна активност бяха добавени не само откритите 500 бюлетини в 44 секции, а всички неотчетени от ЦИК бюлетини във всичките 12 340 секции.Днес съдът буквално опорочи волята на българския народ, защото от една страна призна, че ЦИК умишлено са нарушили закона и изкривили резултата от референдума, и от друга страна не доведе разследването до край.Така съдът практически узакони лъжата и оправда нарушаването на закона.Днес получихме поредното доказателство, че съдът не е независим орган, а е слуга на политическата класа. Уважаеми съграждани, ще си позволя да перифразирам Васил Левски, който, както знаете, е казал – “Времето е в нас и ние сме във времето”. Вижте докъде я докарахме 150 години по-късно. Несправедливостта е в нас и ние сме в несправедливостта.Дали вие се отвращавате от тази несправедливост, която ни заобикаля на всички нива – не знам.Но аз съм отвратен.Слави Трифонов", "date": "2017.05.30", "title": " Слави Трифонов: Съдът опорочи волята на българския народ, узакони лъжата"}
{"url": "https://trud.bg/%d1%81%d0%b0%d0%bc%d0%be-130-%d0%be%d1%82-%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8%d1%82%d0%b5-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%b2%d1%8a%d0%b2-%d0%b2%d0%b0/", "text": "При бурното строителство във Варна само 600 т от общо 20 000 тона строителни отпадъци отиват в регионалното депо. Това означава, че останалата част се хвърля в дерета и по поляни, посочи проблема на среща със строителния бранш инж. Тихомир Тимов, началник на отдел „Общинска инфраструктура“ в община Варна.Регионалното депо в Аксаково беше изградено миналата година с европейски средства по ОП „Околна среда“ между 3 общини, сред които Варна е с най-голям дял. Когато не се спазва Законът за управление на отпадъците, от МОСВ ще бъде наложена изключително голяма санкция на общините, коментира зам.-кметът на Варна инж. Христо Иванов.От общината са пуснали предупредителни писма до строителните предприемачи и при неизпълнение на предписанието ще се налагат глоби на нарушителите, а и няма да бъдат издадени разрешителни за влизане в експлоатация на новите обекти, каза Иванов.Оказа се, че цената за изхвърляне на боклуците на регламентираното сметище е доста солена – 11.20 лв. без ДДС на тон, като 90 на сто отиват за такса на държавата.", "date": "2017.05.30", "title": " Само 1/30 от строителните отпадъци във Варна стигат до в депото"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-27-%d0%b3%d0%be%d0%b4%d0%b8%d1%88%d0%b5%d0%bd-%d0%be%d0%b1%d1%80%d0%b0%d0%bb-2-%d0%bf%d1%8a%d1%82%d0%b8-%d0%b5%d0%b4%d0%b8%d0%bd-%d0%b8/", "text": "27-годишен мъж е задържан с полицейска заповед за срок до 24 часа във Второ РУ на МВР-Пловдив за обир на един и същи кафе автомат, монтирал на бул. „Руски“ в града под тепетата.Посегателствата били извършени на 17 и 20 май, а апашът задигнал оборота от общо 440 лева. При проведените оперативни и издирвателни действия криминалистите от Второ РУ на МВР разкрили, че именно 27-годишният мъж, който е осъждан за подобни посегателства, е извършителят на грабежа.В хода на съвместната работа с полицаите от Трето РУ-Пловдив били събрани доказателства, че криминално проявеният пловдивгачин е автор и на кражба от частен адрес на ул. „Факел“, откъдето задигнал бойлер и два котлона. Случаят е докладван в Районна прокуратура-Пловдив.", "date": "2017.05.30", "title": " Арестуваха 27-годишен, обрал 2 пъти един и същ кафе автомат под тепетата"}
{"url": "https://trud.bg/3-000-%d1%88%d1%83%d0%bc%d0%b5%d0%bd%d1%86%d0%b8-%d1%81%d0%b5-%d0%bd%d0%b0%d1%81%d1%82%d0%b0%d0%bd%d0%b8%d0%bb%d0%b8-%d0%b2-%d0%b4%d1%83%d0%b8%d1%81%d0%b1%d1%83%d1%80%d0%b3/", "text": "Областният управител на Шумен проф.Стефан Желев прие във вторник представители на общинските власти от германския град Дуисбург. Оказва се, че там по официални данни живеят над 9а000 български граждани, а 3 000 от тях са от Шуменско и интерграцията им създава проблеми. В немската делегацията са били експерти по интеграция, образование и закрила на детето от община Дуисбург, както и представители на неправителствената организация AWO-integrations. Посещението е по европейския проект ROMACT с цел обмяна на информация и добри практики, подпомагащи интеграцията.При разговорите Марио Терзич, ръководител на общинския отдел „Интеграция“ е оповестил, че една трета от жителите на Дуисбург имат миграционна история. Расте броят не само на българите, а и на румънците след приемане на двете страни в ЕС.„Проблем пред институциите създава концентрацията на имигрантите само в три квартала на Дуисбург, където те обитават стари сгради в лошо състояние. В детските градини няма достатъчно места за децата, които са и без здравни осигуровки“, каза Терзич.Освен това в училищата интеграцията е трудна, заради незнанието на езика и се отделя специално внимание на обучението по немски. Представителите на шуменските неправителствени организации информираха за проекти и добри практики, подпомагащи процеса на интеграция, по които са работили. Споделиха и различни модели за обучение на учителите и родителите за стимулиране интереса на учениците, чрез които са постигнали добри резултати при работата си в общността.В работната среща участваха и зам.-областният управител Ширин Вели, Силвия Станчева, координатор на Център „Амалипе“, Серги Каракашев, председател на ромска фондация „Искра“, Филип Тодоров, член на сдружение „Алтернатива за бъдещето“.", "date": "2017.05.30", "title": " 3 000 шуменци се настанили в Дуисбург\t\t\t"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%bf%d1%8a%d1%80%d0%b2%d0%b0%d1%82%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d1%84/", "text": "Донецкият национален университет „Василий Стус” в град Виница, Украйна удостои с почетното звание „Доктор хонорис кауза” ръководителя на първата българска катедра по финансови науки – проф. д-р Андрей Захариев. Той е ръководител на създадената преди 65 години катедра „Финанси и кредит” при Стопанската академия „Димитър А. Ценов” в Свищов.Церемонията по връчване на почетните символи се проведе в рамките на честванията на 80-годишнината от учредяването на украинското висше училище. Удостояването на проф. Захариев с почетното звание е по решение на Академичния съвет на Донецкия национален университет, основано върху приноса на българския учен за укрепване на партньорските връзки между двете висши училища и двете страни, както и във връзка с неговата инициатива по създаване на съвместен българо-украински образователен продукт – двойна диплома по магистърска програма „Международен финансов мениджмънт” към специалност „Финанси”, с преподаване на английски език. Дипломът с почетното звание е под номер 28 в историята на украинския университет. В рамките на церемонията бяха удостоени като почетни доктори и четирима полски професори, включително и почетния консул на Полша в Украйна.Партньорството между Стопанска академия и Донецкия национален университет е с над 20 годишна история, включваща обмен на студенти (с над 240 мобилности) и преподаватели (над 40 мобилности), както и провеждане на съвместни научни форуми в рамките на инициативата за черноморско икономическо сътрудничество. През есента на 2016 г. проф. Захариев изнесе пленарен доклад на международна научна конференция, посветена на 50-годишнината на Икономическия факултет на Донецкия национален университет. Негови научни статии, публикувани в научната периодика на украинския университет, регистрират в началото на 2017 г. най-високи нива на индексиране (топ 10) в международната референтна база SSRN.Удостояването с почетни звания от чужбина подпомага СА „Д. А. Ценов” при кандидатстването с проекти по оперативни програми в рамките на програмния период 2014-2020 г. На база критериалната система за оценяване на проекти, научният потенциал в областта на проектното предложение се потвърждава и чрез международни награди, сред които е и почетната титла „Doctor honoris causa” на чуждестранни университети. Присъденото на проф. Захариев отличие се явява първо за учен от свищовската академия в рамките на настоящия управленски мандат 2016-2020 г.", "date": "2017.05.30", "title": " Ръководителят на първата българска финансова катедра стана „почетен доктор“ на Донецкия университет"}
{"url": "https://trud.bg/%d0%bf%d0%b8%d1%80%d0%b8%d0%bd%d1%81%d0%ba%d0%be-%d0%bc%d0%bb%d0%b0%d0%b4%d0%be-%d0%bf%d0%b8%d0%b2%d0%be-%d1%81-%d0%bd%d0%be%d0%b2%d0%b0-%d0%b2%d0%b8%d0%b7%d0%b8%d1%8f/", "text": "Пиринско откри новия бирен сезон с най-свежото предложение в портфолиото на Карлсберг България – Пиринско Младо пиво, и представи новата му визия на специално събитие.Младо пиво е непастьоризирана светла бира със свеж вкус, алкохолно съдържание 4,4% и трайност 8 седмици. От месец май продуктът се предлага в нова оборотна стъклена бутилка от 330 мл, която запазва пивото приятно охладено и свежо през целия срок на годност. В неговия състав се съдържат три сорта хмел.„Пиринско Младо пиво е изключително свежо и пивко. Сигурна съм, че всички любители на натурални и чисти продукти ще го оценят по неоспоримите му вкусови качества. Новата визия на пивото още веднъж подчертава свежото усещане, а присъщата му неподправеност и естествен състав неизбежно пораждат асоциации с природата“, каза Николета Йорданова, Старши Бранд мениджър на „Пиринско“ в Карлсберг България.Свежото бирено предложение е достъпно за потребителите на препоръчителна цена от 0,70 лв.При лансирането на Пиринско Младо пиво миналата година Карлсберг България прави инвестиции от над 2 млн. лв. за оборудване и технологична подготовка, необходима за производството му в пивоварната в Благоевград. След откриването на пречиствателна станция по-рано този месец, пивоварната вече работи и с възможно най-модерната и иновативна технология в пречистването на отпадните води от производството.", "date": "2017.05.30", "title": " Пиринско Младо пиво с нова визия"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%84%d0%b0%d0%b2%d0%be%d1%80%d0%b8%d1%82-%d1%81%d1%80%d0%b5%d1%89%d1%83-%d1%80%d0%be%d0%b1%d1%80%d0%b5%d0%b4%d0%be-%d1%81%d0%be%d1%87%d0%b0%d1%82-%d1%81%d1%82/", "text": "„", "date": "2017.05.30", "title": " Григор фаворит срещу Робредо, сочат ставките"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0%d1%82-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d0%bb%d0%b8%d1%82%d0%b5%d1%80%d0%b0%d1%82%d1%83/", "text": "Победителите и техните подгласници в литературния конкурс „Непрощаване с Христо Ботев“ ще бъдат обявени на 2 юни (петък) от 18 часа на тържествена церемония в зала „Съединение“ на Регионалния исторически музей в Пловдив. Надпреварата бе в 2 възрастови групи – до 14 и до 18 години, и в нея участваха над 50 творби на млади автори от Пловдив, Велико Търново, Стара Загора, Казанлък, Сопот, Първомай, Петрич, Димитровград, Кърджали, Дряново и селата Костиево и Крислово . Второто издание на посветената на посветената на поета-революционер поетична надпревара бе организирана от читалище „Възраждане 1983“ и под егидата на кмета на район „Централен“ в Пловдив Георги Стаменов.Журито с председател Иван Странджев присъди само една първа награда и то в първа възрастова група до 14 години на 12-годишната Виктория Недялкова за стихотворението й „Ботев“. Нейни подгласнички са 14-годишната Даниела Тисовска за „Непрощаване с Христо Ботев“ и 12-годишната Касандра Недялкова, която зае трето място с творбата си „Пред паметника на Ботев“. В категорията до 18 години втора награда бе присъдена на 16-годишната Емилия Инчева за „Не мога аз да те забравя“, а третата е за 18-годишния автор на „Незабрава“ Исмаил Али Хатип.Второто издание на литературния конкурс „Непрощаване с Христо Ботев“ ще се запомни и с двете специални награди за активно участие в конкурса. Единият приз на читалище „Възраждане 1983“ е за Емилия Владева, преподавател в ЕГ „Христо Ботев“ – Кърджали, а вторият отива в пловдивското Средно училище „Черноризец Храбър“. Амбициите на организаторите на литературния конкурс „Непрощаване с Христо Ботев“ е да го утвърдят в традиционен, национален, а в следващото му издание да участват и българчета, живеещи в чужбина.", "date": "2017.05.30", "title": " Награждават победителите в литературния конкурс „Непрощаване с Христо Ботев“ на 2 юни"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b4%d0%be-%d0%ba%d1%8a%d0%b4%d0%b5-%d1%81%d1%82%d0%b8%d0%b3%d0%bd%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bd/", "text": "Изграждането на новата пленарна зала „Света София“ в сградата на бившия Партиен дом, като част от подготовката на българското председателство на Европейския съвет през 2018 г., върви с пълна сила. Това става ясно от видео, заснето с дрон, публикувано днес от екипа на Skyscrapercity.com.", "date": "2017.05.30", "title": " Вижте докъде стигна изграждането на новата пленарна зала на парламента (ВИДЕО)"}
{"url": "https://trud.bg/%d0%b5%d0%bd%d0%b5%d1%80%d0%b3%d0%be-%d0%bf%d1%80%d0%be-%d0%be%d1%82%d1%87%d0%b8%d1%82%d0%b0-%d1%80%d1%8a%d1%81%d1%82-%d0%bd%d0%b0-%d0%b1%d0%b5%d0%b7%d0%ba%d0%b0%d1%81%d0%be%d0%b2/", "text": "Постоянно нарастване на броя на клиентите, които заплащат сметките си за консумирана електроенергия по безкасов път, отчита „Енерго-Про“. Същата тенденция се наблюдава и при разплащанията, свързани с ползване на други услуги на компанията, например присъединяване към електроразпределителната мрежа, увеличаване на ползваната мощност и други.Компанията е предоставила на своите клиенти редица възможности за плащане по безкасов път – директен дебит, през банкомат, с интернет банкиране или през системата за електронно плащане ePay.bg. Най-голям ръст се забелязва при разплащанията през системата на ePay.bg. През април 2017 година над 23 % повече клиенти са избрали този начин на плащане в сравнение със същия месец на миналата година. Значително повече са и извършените плащания с интернет банкиране чрез преводно нареждане по банкова сметка на „Енерго- Про“.Близо 10 % по-малко клиенти са избрали физическото посещение на касите в клиентски център на компанията, за да заплатят своите месечни задължения за консумирана електроенергия през април 2017 г. в сравнение със същия месец на миналата година. Над 7 % по-малко са и хората, които са използвали касите в Български пощи за заплащане на сметките си за ток. ", "date": "2017.05.30", "title": " „Енерго-Про“ отчита ръст на безкасовите плащания"}
{"url": "https://trud.bg/%d0%bf%d0%bb%d0%b5%d0%b2%d0%bd%d0%b5%d0%bb%d0%b8%d0%b5%d0%b2-%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%b8-%d0%ba%d0%bc%d0%b5%d1%82%d0%be%d0%b2%d0%b5-%d0%b3%d0%be%d1%81%d1%82/", "text": "Президентът Росен Пленвелиев /2012-2017/  и председателят на фондация „Българска памет“ д-р Милен Врабевски дадоха пълна подкрепа на проекта за разширяване на училището в село Рибново.В учебното заведение, в което учат 500 деца, гости бяха  депутати от всички политически партии, представители на партийни централи, кметове на общини и местни управници. И всички обещаха помощ за реализиране на най-голямата мечта на директора на СУ „Йордан Йовков“ – Манчо Джуркин – изграждане на допълнителна учебна сграда с класни стаи и спортна инфраструктура.Школският директор представи на гостите вече изработеният проект за ново училище. Всички заедно обсъдиха идеята за бъдещото строителство. След официалната част политиците обядваха  в столовата на училището.На школската трапеза седнаха Милен Врабевски, Росен Плевнелиев, Манчо Джуркин, депутатите Димитър Гамишев, Богдан Боцев, Елхан Кълков, Асим Адемов, Минка Капитанова, лидерът на ГЕРБ в Гърмен Верхад Ислямов, кметове на населени места.По-късно председателят на фондация „Българска памет“ д-р Милен Врабевски отпътува за село Осиково, където ще направи дарение на местната църква и на местната джамия.Изграждането на ново учебно заведение в най-голямото гърменско село е наложително, тъй като настоящото школо се оказва тясно и едва побира всичките ученици.„Имаме 500 ученици в 22 паралелки, а само 13 класни стаи. Училището ни е хубаво, но сградата е малка, няма въздух и достатъчно пространство за децата. Отделно от това имаме 70 души колектив”, коментира директорът на СУ „Йордан Йовков” Манчо Джуркин.Новата сграда, която ще е с 12 класни стаи, ще се върже с топла връзка с настоящата. ", "date": "2017.05.30", "title": " Плевнелиев, депутати и кметове – гости на училището в Рибново"}
{"url": "https://trud.bg/%d0%b1%d1%80%d0%b0%d0%bd%d0%b4%d0%b5%d0%bd%d0%b1%d1%83%d1%80%d0%b3%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b0%d1%80%d0%b5%d1%81%d1%82%d1%83%d0%b2%d0%b0-17-%d0%b3/", "text": "Бранденбургската полиция арестува 17-годишен сириец, заподозрян за планирането на терористичен атентат, съобщава националният ежедневник Die Frankfurter Allgemeine Zeitung.Съобщението за ареста, извършен в Укермак, бе направено от вътрешния министър на федерална провинция Бранденбург Карл-Хайнц Шрьотер (ГСДП). Съгласно информацията, предоставена от полицията, младият сириец е задържан на основание данни, подадени от властите на правоохранителните органи на друга германска провинция. В WhatsApp Сириецът е изразил ясно намерение да извърши самоубийствен атентат във федералната столица Берлин.Според министъра на вътрешните работи на Бранденбург, младият мъж е влязъл незаконно на територията на Германия и не е ясно от колко време живее в страната. Той е бил настанен в център за настаняване на непълнолетни бежанци без придружител. Точното място на ареста му, извършен във вторник сутринта, също не бе разкрито от Шрьотер.", "date": "2017.05.30", "title": " Бранденбургската полиция арестува 17-годишен сириец, заподозрян за планиране на атентат"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bc%d1%83%d0%bb%d0%b5-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b7%d0%b0-8-%d0%b8%d0%b7%d0%bc%d0%b0%d0%bc%d0%b5%d0%bd%d0%b8/", "text": "Шуменец, пренасял пари от 8 жертви на телефонни измами, беше осъден условно на 11 месеца затвор с 3-годишен изпитателен срок. 50-годишният Красимир Златев е помогнал от доверчиви пенсионери да бъдат откраднати 31 789 лв. само за да месеца, става ясно от решение на Районния съд в Шумен. Дейността извършвал от 7 април до 6 юни миналата година. Неизвестен остава извършителят, който най-често е заблуждавал платежоспособни възрастни шуменци, че близките им се нуждаят от лечение. Някои давали по 2 000 лв., други по 5 000 евро.Красимир Златев е осъден да възстанови парите на четири от жертвите на обща стойност 25 300 лв. Тези пари той е взел пряко от измамените. При другите случаи са му били дадени от друго муле, а той само ги е транспортирал. Красимир е карал такси и е бил улеснен в дейността.Отнети са му два мобилни телефона, сим-карти. Трябва да заплати и над 1 311 лв. деловодни разноски и държавни такси. Присъдата подлежи на обжалване пред окръжния съд в Шумен.", "date": "2017.05.30", "title": " Осъдиха муле-рецидивист за 8 измамени"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%80%d0%be%d0%b5%d0%ba%d1%82%d0%b8%d1%82%d0%b5-%d0%b7%d0%b0-%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b0%d1%86/", "text": "Докато аз съм министър на отбраната ще се старая проектите на трите вида въоръжени сили да вървят едновременно. Tова заяви военният министър Красимир Каракачанов пред журналисти във Военната академия, където днес е обявен Ден на отворените врати. „А не първо да кажем по-важен е един или друг проект – било то изтребител, било то кораб. Едновременно трябва да се движат проектите, защото армията е един организъм. Няма как да си добре физически, ако си силен с лявата ръка, а в дясната си инвалид“, каза Каракачанов.По думите му обаче, сухопътните войски „много дълго бяха някак си забравени“. „Въпреки че това е най-многочисленият вид въоръжени сили и в интерес на истината онзи вид, на който разчитаме при всякакви ситуации. Сега е много модерно да се говори за тероризма. Според Закона за борба с тероризма, въоръжените сили участват при преодоляване на проблеми с тероризма. Кой ще го върши това? Предимно сухопътните сили“, каза Каракачанов.Според него, в позициите на президента и премиера по темата за модернизацията на армията не е имало разминаване. „И двамата са дали изявления, от които се видя, че разминаване няма. Всеки един от нас, ако тръгне да си купува телевизор, хладилник или кола, предпочита разсроченото плащане, защото с по-малки вноски, някак си по-леко му идва на семейния бюджет. Ако се постигне това разсрочване на средствата, които годишно трябва да се отделят – и за самолетите, и за корабите, ще има достатъчно и за сухопътната войска“, категоричен е военният министър.Според Каракачанов, прекрояването на бюджета е нещо, което парламентът трябва да направи.", "date": "2017.05.30", "title": " Каракачанов: Проектите за модернизация на армията трябва да вървят едновременно"}
{"url": "https://trud.bg/%d1%82%d1%80%d0%b8%d0%bc%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%b8-%d0%be%d1%88%d1%83%d1%88%d0%ba%d0%b0%d1%85%d0%b0-%d0%b4%d0%b5%d1%82%d1%81%d0%ba%d0%b0-%d0%b3%d1%80/", "text": "Полицаите от РУ-Първомай разкриха за броени часове авторите на взломна кражба в детска градина „Марица“ в града, след като директорката на забавачката подала в понеделник сигнал, че са откраднати телевизор и 60 лева от чекмедже в кабинета й.При огледа криминалистите установили, че крадците са влезли в сградата след разбиване врата на тераса, а в хода на разследването по образуваното досъдебно производство били разкрити и извършителите. Те са трима местни тийнейджъри – двама 16-годишни и един 18-годишен. Работата по документиране на случая продължава, съобщиха от РУ-Първомай.", "date": "2017.05.30", "title": " Трима тийнейджъри ошушкаха детска градина в Първомай"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-5-%d1%81%d0%b5%d0%bb%d0%b0-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d1%81%d0%b5-%d0%b2%d0%b4%d0%b8%d0%b3%d0%b0%d1%82-%d0%bd/", "text": "Жителите на великотърновските села Пчелище, Велчево, Къпиново, Церова кория и Миндя се заканват да се вдигнат на бунт заради лошото състояние на пътищата в района, които се стопанисват от Агенция „Пътна инфраструктура“. Негодуващите заявиха, че организират протести по време на организирана приемна в Пчелище, инициирана от председателя на Общинския съвет в старата столица Венцислав Спирдонов, на която присъстваха зам.-кметът на община Велико Търново проф. Георги Камарашев, директорът на ОДМВР старши комисар Димитър Машов, комисар Стефан Николов, началник на отдел „Охранителна полиция“, главен инспектор Валентин Къндев, шеф на РПУ в старата столица, и Благовеста Факирова, председател на Сдружението на кметовете и кметските наместници.Председателят на регионалната структура на автоиструкторите Даниел Маринов, който беше сред инициаторите на последния протест с искане за обезопасяване на Присовските завои, обясни, че три месеца след него все още не са предприети никакви действия. Маринов обясни, че в Присово и съседните села има много разбити пътни участъци и участъци с наноси от пясък на пътното платно, които създават реална предпоставка за пътнотранспортни произшествия. Той алармира още, че липсват указателни табели и много шофьори се объркват и вместо до Къпиновския манастир отиват в село Капиново, а те се намират в различни посоки.Председателят на местния парламент Венцислав Спирдонов призова кметовете да напишат писмо с исканията си до директора на ОПУ инж. Петя Каразахова, както и да поставят въпроса по време на приемната, която ще проведат в средата на юни народните представители от ГЕРБ Станислава Стоянова и Клавдия Ганчева.Възрастни хора от Пчелище споделиха, че често са обект на атаки от страна на телефонните измамници. Шефът на полицията комисар Машов ги призова преди да предприемат каквито и да е действия веднага позвънят на полицейския инспектор, който отговаря за тяхното населено място, или на кмета. Местните хора обясниха, че в селата им няма кражби, но е добре, в началото на всяко населено място да се постави табела, че то е под видеонаблюдение, което допълнително да респектира крадците.Жители на павликенските села Караисен, Батак и Сломер излизат днес на протест заради лошото състояние на републиканската пътна мрежа в община Павликени. Недоволните ще се съберат в 10.00 часа пред моста за входа на Караисен. Хората от района не протестират за първи път. Миналата година те блокираха републиканския път, който минава през селото, а в тяхна подкрепа се включи и кметът на Павликени инж. Емануил Манолов. Тогава недоволните се заканиха, че ще протестират докато държавата им обърне внимание.", "date": "2017.05.30", "title": " Жители на 5 села в Търновско се вдигат на бунт заради разбити пътища"}
{"url": "https://trud.bg/%d0%bb%d0%b8%d0%b2%d0%b0%d0%bd-%d1%81-%d0%be%d0%bf%d0%b8%d1%82-%d0%b4%d0%b0-%d1%81%d0%bf%d1%80%d0%b5-%d0%b8%d0%b7%d0%bb%d1%8a%d1%87%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%84%d0%b8%d0%bb/", "text": "Ливанското министерство на икономиката е изявило претенции към националната агенция по сигурност за налагане на забрана върху излъчването на филма “Жената чудо“, защото главната актриса Гал Гадот е от израелски произход, предаде „Ал Джазира“.По думите на старши служител по сигурността, пожелал анонимност, официално заявление не е подавано към агенцията към този момент. Той допълва, че такава забрана би изисквала специална процедура, за да влезе в сила.Подобно искане не е изненада, предвид факта че Ливан е в открити военни действия с Израел и че съществуват закони в страната, които бойкотират израелски продукти и забраняват на ливански граждани да общуват с хора от израелски произход.", "date": "2017.05.30", "title": " Ливан с опит да спре излъчването на филма “Жената чудо“\t\t\t"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b1%d0%b0%d0%bd%d0%ba%d0%b0-%d1%82%d0%be%d1%80%d0%bc%d0%be%d0%b7%d0%b8%d0%bb%d0%b0-%d0%b3%d0%be%d0%b4%d0%b8%d0%bd%d0%b8-%d0%bd%d0%b0%d1%80%d0%b5%d0%b4/", "text": "Ямболските магистрати осъдиха банка, причинила неимуществени вреди на мъж от града. От банката неправомерно са посочили, че гражданинът е длъжник и години наред искали от него погасяване на несъществуващ кредит.", "date": "2017.05.30", "title": " Осъдиха банка, тормозила години наред мъж за несъществуващ кредит"}
{"url": "https://trud.bg/%d0%bf%d0%b0%d1%80%d0%b0%d0%bf%d0%bb%d0%b0%d0%bd%d0%b5%d1%80%d0%b8%d1%81%d1%82-%d0%b5-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb-%d0%bf%d1%80%d0%b8-%d1%81%d0%ba%d0%be%d0%ba-%d0%b2-%d0%bf/", "text": "Парапланерист е пострадал по време на скок в Плана планина. Мъжът е бил откаран с в УМБАЛ „Св. Анна“ – София с хеликоптер на „Активна грижа“, съобщиха от лечебното заведение.Няколко часа по-рано същото летателно средство участва в демонстрация на готовността за въздушно спасяване.Пациентът е в стабилно състояние. Към момента е установена фрактура на ръката.Повече информация за състоянието му ще има най-рано след час.", "date": "2017.05.30", "title": " Парапланерист е пострадал при скок в Плана планина"}
{"url": "https://trud.bg/7-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d0%be%d0%b5%d1%82%d0%b5%d1%81%d0%b0-%d1%81-%d0%bd%d0%b0%d0%b3%d1%80%d0%b0%d0%b4%d0%b0-%d0%be%d1%82-%d0%bb%d0%b8%d1%82%d1%83%d1%80%d0%b0%d1%82%d1%83/", "text": "7-годишната Фая Гератлиева от Казанлък се оказа най-младата поетеса в литературния конкурс „Спри, обичам те“, от който спечели поощрителна награда от 50 лева за стихотворението си „Какво е любов“. Националната ндпревара бе организирана от пловдивския филиал на Съюза на независимите български писатели и реализирана с финансовата подкрепа на община Пловдив. Целта на конкурса беше да обхване учащи, студенти, млади хора, хора с литературни интереси, които чрез творбите си да покажат своите позиции, водени от дълбокото човешко чувство любов.Във възрастовата група до 18 г. първа и втора награда не бяха присъдени, а трета и 100 лв. получи 14-годишната Габриела Бабалиева от Карнобат за разказа си „Посланието“. Освен Фая Гератлиева поощрителни награди в първа възрастова група получиха Димана Стойчева (на 15 г.) за разказа „84-та страница“, Радена Цонева (на 17 г.) за разказа „Спри, обичам те“, и Камелия Енева (на 13 г.) за стихотворението „Любовта в мен“.Във втора възрастова група над 19 години първа награда бе присъдена на Даниела Гюргакова от София за разказа й „Има невъзможни неща“ и на Христина Борисова от Севлиево за стихотворението „Виновно“, като двете дами получиха и по 300 лв. Двете втори награди и финансов бонус по 200 лв. са за Енчо Димитров от Балчик за разказа „Гено“ и за Никола Геджиков от София за стихотворението „Ти дойде“. Трета награда и 100 лв. получи Георги Балабанов от град Генерал Тошево за разказа „Бащин грях“, а журито с председател академик Марин Кадиев връчи и 4 поощрителни награди по 50 лв. Наградените и отличени творби и творбите с добри художествени качества ще бъдат включени в сборник „Спри, обичам те“.", "date": "2017.05.30", "title": " 7-годишна поетеса с награда от литуратурния конкурс „Спри, обичам те“"}
{"url": "https://trud.bg/nazareth-%d1%80%d0%b5%d0%bf%d0%b5%d1%82%d0%b8%d1%80%d0%b0%d1%82-%d0%bf%d0%be%d0%b4-%d0%b7%d0%b2%d1%83%d1%86%d0%b8%d1%82%d0%b5-%d0%bd%d0%b0-%d0%b2%d0%b5%d1%80%d0%b4%d0%b8-%d0%b2-%d0%bf%d0%bb%d0%be/", "text": "По-малко от месец остава до първия концерт на рок класиците NAZARETH в Пловдив, където на 18 юни от 21 часа в магическата обстановка на Античния театър прочутите музиканти ще изпълнят легендарната балада „Love hurts“ и всички свои незабравими хитове.Шотландската банда пристига у нас на 17 юни и ще репетира под звуците на музиката на Джузепе Верди, тъй като ден преди да излязат на сцената на Античния театър, там ще се играе спектакъла „Травиата“ на Държавна опера-Пловдив. Шоуто на титаните на хард рока под звездите на Пловдив ще бъде гарантирано с впечатляващи визуални ефекти, които ще превърнат концерта в незабравимо преживяване за публиката в Стария град. Рок иконите от NAZARETH споделят, че са истински развълнувани от гастрола си в Пловдив заради уникалната локация. Самият Pete Agnew, басист и основател на култовата банда, твърди, че няма търпение да разгледа забележителностите на древния град.Концертът на NAZARETH у нас е част от турне, което ще премине през Германия, Австрия, Щвеция, Румъния, Гърция. Паралелно с участията си, рок величията подготвят и нов албум, който се очаква да излезе на пазара през 2018 година.", "date": "2017.05.30", "title": " NAZARETH репетират под звуците на Верди в Пловдив"}
{"url": "https://trud.bg/%d1%81%d0%bc%d0%b5%d1%82%d0%bd%d0%b0%d1%82%d0%b0-%d0%bf%d0%b0%d0%bb%d0%b0%d1%82%d0%b0-%d0%b7%d0%b0%d0%b2%d0%b5%d1%80%d0%b8-%d0%b1%d0%b5%d0%b7-%d1%80%d0%b5%d0%b7%d0%b5%d1%80%d0%b2%d0%b8-%d0%be/", "text": "В Община Благоевград днес пристигна официалното становище на Сметната палата, изградено на база извършената в общината одиторска проверка на годишния финансовия отчет за 2016 година. Заключението на одиторите е, че финансовият отчет дава вярна и честна представа за финансовото състояние и имущество на Община Благоевград към 31 декември 2016 година, съобщиха от местната администрация.Отчетът на общината за 2016 година се заверява без резерви, е становището на Сметната палата. Одиторската проверка продължи дълго. Независими одитори проверяваха баланса към 31 декември 2016 година, отчетът за приходите и разходите за годината, отчетът за касово изпълнение на бюджета, сметките за средства от Европейския съюз и сметките за чужди средства за 2016 годна.Докладът, направен на основа събраните база данни и доказателства заключва, че в Община Благоевград за отчетния период няма допуснати грешки, или разминавания, отчетът е коректен, честен и дава вярна представа за състоянието на общината. Кметът Камбитов коментира резултата от одиторската проверка лаконично: „Мисля, че заключението на независимия одит е оценка за начина, по който се работи в община Благоевград.Налице е прозрачност и педантичност и в усвояването, и в разходването на финансовите средства,което разбира не може да не ме прави доволен. Това е поредната година ,в която финансовият ни отчет се заверява от Сметната палата без всякакви резерви“, каза градоначалникът.Резултатът от проверката опровергава по неоспорим начин твърденията на представители на БСП-Благоевград за неправомерно разходване и усвояване на финансови средства и средства, използвани не по предназначение, които будели съмнения за обективността на отчетността  и  финансовото състояние на Община Благоевград. На тези твърдения градоначалникът Камбитов отговори така: „Когато фактите говорят, няма да коментирам махленски приказки.“", "date": "2017.05.30", "title": " Сметната палата завери „без резерви“ одита на община Благоевград"}
{"url": "https://trud.bg/17-800-%d0%b1%d1%8a%d0%bb%d0%b3%d0%b0%d1%80%d0%b8-%d0%b3%d0%be%d0%b4%d0%b8%d1%88%d0%bd%d0%be-%d1%83%d0%bc%d0%b8%d1%80%d0%b0%d1%82-%d0%bf%d1%80%d0%b5%d0%b6%d0%b4%d0%b5%d0%b2%d1%80%d0%b5%d0%bc%d0%b5/", "text": "В България около 17 800 души умират преждевременно всяка година от болести, причинени от употребата на тютюн, съобщиха от Националния център за обществено здраве и анализи (НЦОЗА) по случай 31 май – Световния ден без тютюнев дим.Според статистиката всяка година повече от 7 милиона смъртни случаи в света са причинени от тютюнопушене. Ако не се предприемат спешни мерки, до 2030-та година тази цифра може да нарасне до над 8 милиона. Около 80% от преждевременните смъртни случаи, причинени от употреба на тютюн, са в страни с ниски или средни доходи на населението.Тютюнопушенето е причина за всеки един от три смъртни случая във възрастовата група от 30 до 44 години и за всеки втори в групата от 45 до 59 години. Установено е, че у нас 23% от умиранията при мъжете и 9,4% при жените са предизвикани от употребата на тютюн.Последните данни за смъртността в България през 2015 г. сочат, че 48,1 на 100 000 души (78,1 на 100 000 при мъжете и 19,9 на 100 000 при жените) са починали от рак на белия дроб, като 82% от случаите могат да бъдат обяснени с употреба на тютюн.Употребата на тютюн е заплаха за всеки човек, тя причинява страдания, болести и смърт, води до обедняване на домакинствата и на националните икономики. Важен приоритет на общественото здраве в борбата за намаляване на заболеваемостта и смъртността е превенцията на тютюнопушенето сред подрастващите.Доказано е, че ако тютюнопушенето не започне в ученическа възраст, вероятността това да се случи по-късно е много по-малка. Шансът възрастен пушач да се откаже от цигарите е толкова по-малък, колкото по-ранна е била възрастта на пропушване.Глобалното проучване на тютюнопушенето при младите хора в България (Global Youth Tobacco Survey – GYTS), 2015, представя следните данни за употребата на тютюн сред българските ученици на възраст 13-15 години, които са проследени за 14-годишен период:Интервенциите за ограничаване на тютюнопушенето при подрастващите трябва да се осъществяват в синхрон с признато ефективни методи за контрол на тютюна (цени на тютюневите изделия, регулаторни подходи, спазване на забраните за тютюнопушене, задължително здравно образование). Насърчаването на младите пушачи да се откажат, както и предотвратяването на ранното пропушване са важна стъпка в тази посока.Една от глобалните цели за устойчиво развитие на ООН визира осигуряване на здравословен начин на живот и насърчаване благосъстоянието на всички във всяка възраст. Тя е насочена към ускоряване на напредъка към по-добро здраве, като се насърчават практическите начини за осъществяване на здравни интервенции чрез средства и инструменти като Рамковата конвенция за контрол на тютюна на СЗО; увеличаване на достъпа и ускоряване на разработването на лекарства и ваксини; адекватно финансиране за здравеопазването и управление на рисковете за здравето.В тази насока са формулирани и целите на кампанията на СЗО през 2017 г.:", "date": "2017.05.30", "title": " 17 800 българи годишно умират преждевременно от болести, причинени от употребата на тютюн"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d1%8a%d1%82-%d0%bf%d0%be-%d0%ba%d0%be%d0%bc%d1%83%d0%bd%d0%b8%d0%ba%d0%b0%d1%86%d0%b8%d0%b8%d1%82%d0%b5-%d0%bd%d0%b0-%d0%b1%d0%b5%d0%bb%d0%b8%d1%8f/", "text": "Директорът по комуникациите на Белия дом, Майкъл Дъбки, е подал оставка само три месеца, след като бе назначен, съобщава BBC. Той беше нает да преработи изцяло медийната политика на администрацията на президента на Доналд Тръмп.Конуей обясни, че Дъбки „ясно е казал, че ще изпълнява задълженията си, докато трае обиколката на президента, и ще продължи да идва на работа всеки ден, защото има много работа в Белия дом“.Говорителят Шон Спайсър ще продължи да изпълнява задълженията си, но ще има по-малко медийни изяви.Тръмп коментира,че е разочарован от съобщението. Наскоро той предложи да се премахне дневния брифинг и той да се дава на всеки две седмици.", "date": "2017.05.30", "title": " Директорът по комуникациите на Белия дом подаде оставка"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d0%bd%d0%b0%d1%82%d0%b0-%d0%b1%d1%83%d1%80%d1%8f-%d0%be%d1%82-%d0%bc%d0%be%d1%81%d0%ba%d0%b2%d0%b0-%d0%bf%d1%80%d0%b8%d0%b1%d0%bb%d0%b8%d0%b6%d0%b0%d0%b2%d0%b0/", "text": "От сряда се очаква ураганната буря ударила Москва да връхлети Одеска област, Украйна, съобщава агенция Фокус, цитирайки молдовски медии.Молдовски синоптици прогнозират дъждове, гръмотевични бури и поривист вятър със скорост до 20м/с.В понеделник стихията отне живота на поне 20 души в руската столица и нанесе доста щети по града.", "date": "2017.05.30", "title": " Ураганната буря от Москва приближава Украйна и Молдова"}
{"url": "https://trud.bg/%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%81%d0%ba%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d1%89%d0%b5-%d1%81%d1%8a%d0%b4%d0%b8-%d0%b7%d0%b4%d1%80%d0%b0%d0%b2%d0%bd/", "text": "Многопрофилната болница „Тракия“ в Стара Загора ще заведе дело срещу Здравната каса, съобщи Иван Колев – прокурист на лечебното заведение, по .На 15 май на среща на всички лечебни заведения от областта с депутати и местната власт от болница „Тракия“ заплашиха, че няма да подпишат договора, заради реалното намаление на средствата в бюджета на Регионалната каса, а оттам и на болниците.„Ние специално подписахме последни, ако още една болница се беше присъединила към нас, щяхме да спазим това, което декларирахме. Но не сме удовлетворени в никакъв случай, дори и завеждаме дело срещу договора, който ни беше предложен“, заяви Иван Колев.Регионалната каса очаква 1,5 млн. лева допълнително към бюджета си, с които да осигури медицинската дейност за второто тримесечие на годината. Касата дължи натрупани пет милиона и половина лева на болниците за неизплатена дейност над лимитираната по пътеките от 2015 година. ", "date": "2017.05.30", "title": " Старозагорска болница ще съди здравната каса"}
{"url": "https://trud.bg/%d0%b0%d0%b2%d1%82%d0%be%d1%80%d0%ba%d0%b0%d1%82%d0%b0-%d0%bd%d0%b0-%d0%b5%d0%b4%d0%bd%d0%b0-%d0%be%d1%82-%d0%bd%d0%b0%d0%b9-%d0%bf%d0%be%d0%bf%d1%83%d0%bb%d1%8f%d1%80%d0%bd%d0%b8%d1%82%d0%b5-%d0%ba/", "text": "Кметът на Велико Търново Даниел Панов се срещна с Юлияна Антонова-Мурата, авторка на една от най-популярните и търсени книги на родния пазар – „Моши моши, Япония”. Юлияна Антонова – Мурата гостува в старопрестолния град, а сборникът с разкази от Япония ще бъде представен пред читателите тази вечер в 18,00 ч., в конферентната зала на хотел „Премиер”.Като културно аташе в Токио преди години и като дългогодишен дипломат Юлияна Антонова – Мурата днес не спира да работи за популяризиране на културата и на България, и на Япония. Заедно с Даниел Панов двамата обсъдиха възможността за установяване на партньорски отношения между Велико Търново и японски град със сходен профил – културен, образователен, икономически и туристически център с богато културно-историческо наследство.Книгата „Моши моши, Япония” се радва на много голям интерес, а Велико Търново е част от националната обиколка на авторката, включваща десетки срещи с читателите. Разказите на Юлияна Антонова–Мурата пресъздават по лек и непринуден начин живота в страната на изгряващото слънце и описват разнообразни случки и хора.", "date": "2017.05.30", "title": " Авторката на една от най-популярните книги гостува във Велико Търново"}
{"url": "https://trud.bg/%d1%81%d0%bb%d0%be%d0%b2%d0%be%d0%b7%d0%be%d0%b3%d1%80%d0%b0%d1%84%d0%b8%d0%b8-%d0%bd%d0%be%d0%b2%d0%b0-%d0%ba%d0%bd%d0%b8%d0%b3%d0%b0-%d0%bd%d0%b0-%d0%ba%d0%b0%d1%82%d1%8f/", "text": "„Три в едно” може да бъде не само марка на продукт, но и апология на българското. Доказа го вечерта на 29 май литературната изследователка Катя Зографова с изискано парти в Софийска градска художествена галерия, озаглавено „166 години заедно в Словозографии”.Гостите се питаха какво ли означава това, докато на самото тържество не стана ясно, че премиерата на книгата „Словозографии” (Издателство „Богианна”, 2017) е съчетана с две 60-годишнини (на Катя и Константин Зографови) плюс 46 години любов от пръв поглед между двамата. За да поздравят юбилярите бяха дошли известни интелектуалци, бизнесмени, правителствени лица. От името на Сдружение български писател поздравление поднесе проф. Михалий Неделчев. Бяха прочетени и юбилейни адреси от председателя на Съюза на българските писатели Боян Ангелов, както и от ръководството на Националния литературен музей, чийто директор до преди година беше именно Катя Зографова.Наричана от колегите си „Хомо архивариус”, Катя Зографова ни предлага един антологичен текст – жанрова смесица с на пръв поглед разнопосочни раздели. Тук проследяваме развитието през годините на личността й като творец – началото, колебанията, възходите, криволиците, отчаянието и възкресението, които неизменно я следват – от книга на книга, от чисто личните пристрастия до административните ѝ задължения.Ще видите нещо като опит за словозографисване на храмовото пространство на литературата. А накрая са включени портрети на авторката от известни литературоведи – проф. Светлозар Игов, проф. Антония Велкова-Гайдарджиева, доц. Елена Гетова, д-р Добрина Топалова, д-р Митко Новков, д-р Юлия Йорданова, както и мнения за Катя Зографова от нейните колеги писатели: Боян Ангелов, Елка Няголова, Мина Карагьозова, Стоян Радулов и др.„Като един благословен следотърсач, Катя Зографова не просто обръща хастара на неизвестното, не просто осветява тъмните ъгли на не докрай познатото, а облъчва с любов предмета на своите литературоведски изследвания, които са впечатляващи: за Чавдар Мутафов, Емануил Попдимитров, Орчо Войвода, Динко Зограф, Никола Вапцаров, Елисавета Багряна, Иван Ненов, цяла плеада „Знаменити, Забравени, Забранени” – както гласи заглавието на една от последните й книги” – пише Елка Няголова в своето есе и нарича Катя Зографова „литературен детектив”.За музикалните интермедии на вечерта се погрижиха цигуларят проф. Йосиф Радионов и пианистката Зорница Радионова, а откъси от книгата прочете с неповторимия си чар Йорданка Кузманова. Събитието се водеше от две поетеси – Мария Бегова и Божидара Цекова.Обградена от десетки почитатели, Катя Зографова даваше автографи повече от час.", "date": "2017.05.30", "title": " „Словозографии” – нова книга на Катя Зографова\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81-%d1%85%d1%8a%d1%80%d0%b2%d0%b0%d1%82%d0%b8%d1%8f-%d0%b8%d0%bc%d0%b0%d0%bc%d0%b5-%d0%be%d0%b1%d1%89%d0%b0-%d0%bc%d0%b8%d1%81/", "text": "България и Хърватия заедно имат решаваща роля за утвърждаването на европейската перспектива, мира и икономическия просперитет на Балканите. Задълбочаването на двустранните отношения между София и Загреб и сътрудничеството им в рамките на Европейския съюз създават атмосфера на добросъседство в региона и са стимул за държавите от Западните Балкани за осъществяване на важни реформи. Това заяви държавният глава Румен Радев, който се срещна със заместник министър-председателя и министър на външните работи и европейските въпроси на Република Хърватия Давор Иво Щир.Румен Радев и Давор Иво Щир дадоха висока оценка на партньорството между България и Хърватия при формулирането на общи позиции в рамките на Европейския съюз и в областта на туризма и сигурността. Двамата се обявиха за засилване на двустранното сътрудничество за подобряване на инфраструктурата и енергийната свързаност на Балканите, както и за насърчаване на търговския обмен между двете държави.„Благодарение на отличните си отношения България и Хърватия работят активно, за да бъде пътят към европейската интеграция на страните от Западните Балкани отворен, а демократичното им развитие – основен приоритет“, заяви по време на срещата Давор Иво Щир и пожела успех на страната ни като председател на Съвета на Европейския съюз през първата половина на 2018 г.", "date": "2017.05.30", "title": " Румен Радев: С Хърватия имаме обща мисия за утвърждаване на европейската перспектива на Балканите"}
{"url": "https://trud.bg/%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%8f%d1%82-%d0%bf%d0%b0%d1%80%d0%b0%d0%bf%d0%bb%d0%b0%d0%bd%d0%b5%d1%80%d0%b8%d1%81%d1%82-%d0%b5-%d0%b2-%d1%81%d1%82%d0%b0%d0%b1%d0%b8/", "text": " парапланерист е в стабилно състояние, съобщиха от УМБАЛ „Св. Анна“- София.Освен фрактура на ръката той има и фрактура на лумбален прешлен. Хоспитализиран е и остава за лечение в болницата.", "date": "2017.05.30", "title": " Пострадалият парапланерист е в стабилно състояние"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b7%d0%b0%d0%b2%d0%b5%d0%b4%d0%b5-%d1%80%d1%83%d1%81%d0%ba%d0%b8%d1%8f-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b2-%d1%85%d1%80/", "text": "Министърът на туризма Николина Ангелкова и посланикът на Руската федерация в България Анатолий Макаров направиха обиколка в района на Петрич. Те посетиха храмовия комплекс „Ванга“ в местността Рупите, която е тясно свързана с живота на българската пророчица Вангелия Гущерова. Гостите разгледаха храма „Света Петка”, наричан от местните хора Храма на Ванга, музейната експозиция и разкопките на античния град Хераклея Синтика. В Петрич те посетиха и къщата музей на Ванга, която е изключително популярна в Русия, съобщиха от Министерство на туризма.„Тази част на България е много интересна за руските туристи и ние обсъждаме възможностите да се създаде съвместен маршрут, който да включва Рупите и културно-историческите забележителности в региона“, съобщи министър Ангелкова. Тя припомни, че руските туристи са сред най-активните участници в религиозните и поклонническите турове у нас. Те проявяват голям интерес и към балнео- и СПА услугите, които са много популярни в тази част на България поради голямото количество минерални извори и лечебни ресурси. Страната ни заема второ място на континента по запаси от почти всички видове минерални води, подходящи за профилактика и лечение на повечето масови заболявания. Този вид услуги се предлагат на конкурентни цени и са подходящи като допълнителни част към комбинирани и специализирани туристически пакети, стана ясно от думите на Николина Ангелкова. Те се съчетават успешно с културни и опознавателни турове, гурме и винени обиколки, планински екскурзии, фестивални прояви, етнографски събития и др.Ангелкова акцентира, че Русия е сред най-важните генериращи пазари за българския входящ туризъм и министерството работи активно за насърчаването на устойчив растеж по това направление. Руската федерация заема четвърто място в класацията на българската национална статистика за броя посещения на чужди туристи през 2016 г. с над 580 хил. визити. Тези показатели отбелязват близо 20% ръст спрямо данните за 2015 г., посочи още Ангелкова и изрази надежда, че прогнозите за ръст и през тази година ще се реализират. По информация на НСИ само за периода януари-април 2017 г. вече е регистрирано увеличение на руските туристи у нас с над 9%.Руските гости увериха, че двустранните отношения в туризма ще продължат да се развиват все така активно. Те изразиха възхищението си от потенциала на Петричкия регион като туристически маршрут, в който са събрани голяма част от характеристиките на България като целогодишна дестинация.", "date": "2017.05.30", "title": " Ангелкова заведе руския посланик в Храма на Ванга"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%ba%d0%b0%d0%b2%d0%b0%d1%80%d0%bd%d0%b0-%d0%bf%d1%80%d0%be%d0%b4%d0%b0%d0%b2%d0%b0-%d0%bd%d0%b0-%d1%82%d1%8a%d1%80%d0%b3-%d0%ba%d0%be%d0%bb%d0%b0%d1%82%d0%b0/", "text": "Общинският автомобил „Пежо”, прочул се с това, че в него са оставили автографите си много рок величия, ще бъде продаден на търг, реши Общинският съвет.Колата бе служебна за бившия градоначалник Цонко Цонев. Общинското „Пежо“ е събрало автографите на много легендарни музиканти, спортисти и актьори, информира . Първи през 2008 г. се подписва Алис Купър, който оставя автографа си вдясно от волана. Там са подписите на Глен Хюз, на Джеймс Котък – барабанист на “Скорпиънс”, Таря Турунен, Саймън Райт – барабанистът на Дио, Джо Лин Търнър – бившия вокал на “Рейнбоу”, Джоуи Димайо – басистът на “Меноуър”. На задната лява врата собственоръчно са се подписали легендарните “Дийп Пърпъл”.Колата съхранява и подписа на Том Беринджър. Българското присъствие е на Наско Пенев, Любо Нейков, Краси Радков и Тончо Токмакчиев. Колата пази автограф на румънската олимпийска шампионка Габриела Сабо, на Сергей Бубка, Анатолий Карпов, на световната голф легенда Гари Плейър. Последният подпис е на един от най-популярните индийски актьори Шарук Кхан.На въпрос защо не пътува с популярния автомобил настоящият кмет Нина Ставрева коментира, че в колата са поставили своите подписи редица известни рок музиканти. „Това я прави уникална, изключително ценна и я превръща в музеен експонат. Аз не бих искала да използвам в ежедневието си кола, която притежава такава историческа стойност”, коментира Нина Ставрева.Предложението на кмета е колата да се продаде в условията на публичен търг с явно наддаване, което да започне от 30 138 лева с ДДС, колкото е изготвената пазарна оценка от оценител.", "date": "2017.05.30", "title": " Община Каварна продава на търг колата си с автографи на известни рок звезди\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%ba%d0%b0%d1%82%d0%b0-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0-%d0%bf%d0%b0%d0%b4%d0%bd%d0%b0-%d0%b4%d0%be-216/", "text": "От 2013 до 2016 г. коефициентът на безработицата при младежите до 24 години в страната се понижил с 6,8 процентни пункта – от 28,4% на 21,6%. Това каза социалният министър Бисер Петков при откриването на форум за изпълнението на Европейската гаранция за младежта в България.За последните три години коефициентът на младите хора, които нито учат, нито работят и не са регистрирани в бюрата по труда, е намалял с 3,4 процентни пункта, до 18,3 на сто.През следващата година приоритет на ведомството ще бъде анализът на причините, поради които тази група младежи не проявяват интерес към нито една от формите на активен живот.Само през 2016 г. над 40 хиляди младежи са устроени на първичния пазар на труда, а над 24 хиляди са включени в обучение, субсидирана заетост, чиракуване и стажуване по програми, мерки и схеми, финансирани с национални и европейски средства.", "date": "2017.05.30", "title": " Младежката безработица падна до 21,6%\t\t\t"}
{"url": "https://trud.bg/%d1%82%d1%8a%d1%80%d1%81%d0%b8%d0%bc-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d0%bd%d0%b0-%d0%bb%d0%b8%d0%b7%d0%b8%d0%bd%d0%b3-%d0%b7%d0%b0-20-%d0%b3%d0%be%d0%b4%d0%b8%d0%bd/", "text": "Пишат програми за индустриално сътрудничествоСтратегията за национална сигурност била остаряла, пренаписват я“Сега специалисти ще отидат в държавите, които правят самолети. И единственото условие, което ще искам да се изпълни, е да изплащаме тези самолети в следващите 20 години. Така ще могат всички войски да се модернизират паралелно.” Това съобщи премиерът Бойко Борисов след първото заседание на Консултативния съвет за национална сигурност (КСНС). В началото на юни миналата година 43-тото народно събрание подкрепи проектите на Министерския съвет за закупуване на многоцелеви изтребители и патрулни кораби. Тогава бе решено първите 8 самолета на стойност около 1,5 млрд. лв. да се изплащат разсрочено за 5 или 6 години.След КСНС Борисов бе категоричен, че няма конфликт за изтребителите. “Четох много внимателно решението на служебното правителство. Там пише, че решението е да се вземе решение след това. По тази тема, понеже и аз съм офицер, мога да споря много – кой е майката или царицата на боя. От всички военни доктрини е доказано, че това е пехотата – където не мине пехотата, няма спечелена война”, каза още премиерът.Той обясни, че правителството нищо не отменя. “2024 г. е крайният срок, когато трябва да се достигне 2% от БВП за отбрана. Нямаме никакъв спор с президента, че трябват нови танкове, кораби и изтребители. Решението за изтребителите идва при нас и ще се водят преговори”, посочи Борисов.Президентът Румен Радев обяви, че стратегията за национална сигурност вече не съответства на съвременната среда за сигурност. Тя ще бъде актуализирана до края на 2017 г., за да отговори на съвременните предизвикателства.Държавният глава съобщи, че основен приоритет е попълването на състава в сектор “Сигурност”, повишаване на неговата мотивация и ускоряване на проектите за модернизация. Президентът Радев посочи, че поддръжката на наличната техника, въоръжението и оборудването до замяната им с нови образци било подкрепено с консенсус от членовете на КСНС.До 20 юни е срокът за изготвяне на анализ и предложения “за перспективите за интегрирано развитие на сектор “Сигурност” и разпределение на ресурсите по отделните държавни органи и структури за следващите 5 години”. Предстои и приемане на програми за индустриално сътрудничество, свързани с проектите за модернизация.Лидерът на БСП Корнелия Нинова съобщи, че ще бъде разсекретена и публикувана стенограмата за КТБ. Нинова изрази недоволство, че на КСНС не са обсъдени вътрешните въпроси, свързани със сигурността, като контрабандата, влошаването на здравеопазването и на образованието.", "date": "2017.05.30", "title": " Търсим изтребители на лизинг за 20 години (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d0%be%d1%82%d0%ba%d1%80%d0%b8%d1%85%d0%b0-%d0%b2-%d0%b4%d0%be%d0%bc%d0%b0-%d0%bd%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0/", "text": "МВР разпространи снимков и видео материал от дома на  Йордан Раденков. От кадрите се вижда, че имотното му състояние е завидно. Могат също така да се видят откритите сериозни суми пари главно в купюри от банкноти по 50 и 100 лева. Малко преди задържането му, при претърсаване в дома му, са открити 35 хил лв. в идентични пликове. Днес прокуратурата му повдигна обвинение за подкуп и пране на пари. Раденков е наблюдаван близо 8 месеца от разследващите и действията му са документирани със СРС-та.Разследването е започнало през февруари тази година, съобщи на брифинг Румяна Арнаудова, говорител на главния прокурор. Съдията е задържан при получаването на парична сума. Парите са получени от представители на нотариални кантори, като целта е била по-бързо издаване на удостоверения за тежести. Наблюдаван е повече от 4 месеца и през този период са събрани достатъчно доказателства за ежедневно извършвани от него подобни действия. В хода на активните действия вчера са установени пари, получени от две нотариални кантори, но са събрани доказателства и за други кантори, участвали в схемата. В част от случаите парите са получавани и за по-бързо издаване на документ за вписана сделка. Парите са намерени в еднотипни пликове за писма, каквито са документирани при използването и на специални разузнавателни средства в процеса на разследването.Операцията е резултат на денонощен труд от октомври 2016 г., когато е получена информацията за корупционните практики на съдията. До февруари тази година, с различни способи на оперативната работа установихме лицата и канторите, които заплащаха за услугите на съдията. Докладвахме материалите на СГП, беше образувано досъдебно производство и работата за изясняване на корупционната схема продължи активно включително и през критичните последни седмици, когато заподозреният промени стереотипа на действията си и бяха необходими мобилизирани усилия за наблюдението му до ареста вчера в момент на предаване на пари в кабинета му – 1050 лв., получени малко преди задържането му, обясни директорът на ГДБОП гл. комисар Ивайло Спиридонов.", "date": "2017.05.30", "title": " Вижте какво откриха в дома на арестувания за подкупи съдия по вписванията (СНИМКИ, ВИДЕО)"}
{"url": "https://trud.bg/%d0%b3%d0%b2%d0%b0%d1%80%d0%b4%d0%b5%d0%b9%d1%81%d0%ba%d0%b8%d1%8f%d1%82-%d0%be%d1%80%d0%ba%d0%b5%d1%81%d1%82%d1%8a%d1%80-%d1%89%d0%b5-%d0%b8%d0%b7%d0%bd%d0%b5%d1%81%d0%b5-%d0%ba%d0%be%d0%bd%d1%86/", "text": "Гвардейският представителен духов оркестър ще изнесе концерт утре, 31 май, пред Народния театър „Иван Вазов“ в София. Поводът е Празникът на военните духови оркестри. Програмата на концерта включва изпълнения на произведения от Ленард Бърнстейн, Франц Шубер, Христо Тонев, Александър Райчев, Жул Леви, Тончо Русев и Дико Илиев, съобщиха от Министерство на отбраната.За жителите и гостите на столицата Орлин Горанов ще изпълни песните „Да започнем от начало“ и “Singin’ in the Rain”. В концерта ще участва и младата изпълнителка на Представителния ансамбъл на Въоръжените сили Емилия Валенти.Празничният концерт на Гвардейския представителен духов оркестър ще започне в 19.00 ч. на 31 май 2017 г. пред Народния театър „Иван Вазов“ в гр. София", "date": "2017.05.30", "title": " Гвардейският оркестър ще изнесе концерт пред Народния театър утре\t\t\t"}
{"url": "https://trud.bg/%d0%bf%d0%b0%d1%8f%d0%ba-%d0%b2%d0%b4%d0%b8%d0%b3%d0%bd%d0%b0-%d0%ba%d0%b0%d1%80%d1%83%d1%86%d0%b0-%d0%b4%d0%b2%d0%b8%d0%b6%d0%b5%d1%89%d0%b0-%d1%81%d0%b5-%d0%bf%d0%be-%d0%b1%d1%83/", "text": "Неправомерно движеща се каруца по булевард „Шести септември“ в Пловдив, който е част от републиканската пътна мрежа, бе репатрирана във вторник преди обед. Нарушителят бил засечен в близост до моста на Адата над река Марица от автопатрул на сектор „Общинска полиция“. Органите на реда веднага спрели каруцаря и му съставен акт за административно нарушение. Каруцата, но без коня, е репатрирана на наказателен паркинг от екип на общинско предприятие „Паркиране и репатриране“. С решение на общинския съвет в Пловдив от 2013 г бе променена Наредба 2 и бе наложена пълна забрана за движението на този вид превозни средства по улиците на града под тепетата. Проверките и контролът ще продължат и занапред, заканиха се от „Общинска полиция“.", "date": "2017.05.30", "title": " „Паяк“ вдигна каруца, движеща се по булевард"}
{"url": "https://trud.bg/%d0%b1%d0%b0%d1%89%d0%b8%d1%82%d0%b5-%d0%be%d1%82-%d0%b0%d1%80%d0%bc%d0%b8%d1%8f%d1%82%d0%b0-%d1%89%d0%b5-%d0%b8%d0%b7%d0%bb%d0%b8%d0%b7%d0%b0%d1%82-%d0%b2-%d0%bc%d0%b0%d0%b9%d1%87%d0%b8%d0%bd%d1%81/", "text": "И бащите военни ще могат да излизат в отпуск по майчинство. Досега това право имаха само жените, избрали да работят в армията.Промяната ще стане факт, след като утре МС я гласува. От 2009 г. татковците, които не са военни, могат да излизат в майчинство след навършване на 6-месечна възраст на детето за остатъка до 410 календарни дни.", "date": "2017.05.30", "title": " Бащите от армията ще излизат в майчинство"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%b2%d0%be%d0%b5%d0%bd%d0%bd%d0%b8-%d0%b8-%d1%82%d0%b5%d1%85%d0%bd%d0%b8%d0%ba%d0%b0-%d0%bd%d0%b0-%d0%bd%d0%b0%d1%82%d0%be-%d0%bc%d0%b8%d0%bd%d0%b0%d0%b2/", "text": "Над 650 военнослужещи, военна и спомагателна техника от състава на Силите на НАТО с много висока степен на готовност от утре, 31 май, ще се предислоцират от Гърция към Румъния през територията на нашата страна, за да се включат в учението на НАТО „Noble Jump 2017”. Активната част на учението ще се проведе от 8 до 14 юни 2017 г. на полигон „Чинку“, Румъния, съобщиха от Министерство на отбраната.По националната пътна инфраструктура ще преминат личен състав и техника на Великобритания, Испания и Албания. Маршрутът на движение на британските и испанските военни колони е ГКПП „Капитан Петко войвода“ – Учебен полигон „Ново село“ – Омуртаг – ГКПП „Русе – Дунав мост“.Придвижването на военните колони ще започне на 31 май, когато през ГКПП „Капитан Петко войвода“ ще влязат над 280 британски военнослужещи с близо 170 единици военна и спомагателна техника. Военнослужещите ще пренощуват в Учебен полигон „Ново село“ и на следващия ден, 1 юни, ще продължат придвижването си към Румъния през ГКПП „Русе-Дунав мост“. Над 220 испански военнослужещи и над 100 единици военна и спомагателна техника ще преминат през ГКПП „Капитан Петко Войвода“ на 2 юни 2017 г. Испанските военнослужещи също ще пренощуват в Учебен полигон „Ново село“ и на следващия ден, 3 юни, ще продължат за Румъния през ГКПП „Русе-Дунав мост“.Маршрутът на придвижване на албанските военни колони с личен състав, военна и спомагателна техника, е: ГКПП „Кулата“ – военно формирование 28 610 – Мездра – Видин – ГКПП „Дунав мост 2”. Влизането на албанските военнослужещи на територията на България е планирано на 3 юни 2017 г. Те ще пренощуват в района на военно формирование 28610 и на следващия ден, 4 юни, ще продължат придвижването си за Румъния през Видин – ГКПП „Дунав мост 2”.В средата на юни ще се извърши предислоциране на британските, испанските и албанските формирования от Силите на НАТО с много висока степен на готовност от Румъния, през територията на България към Гърция.", "date": "2017.05.30", "title": " Стотици военни и техника на НАТО минават през страната ни от утре"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d1%80%d0%b0%d0%b4%d1%83%d0%bb%d0%be%d0%b2-%d0%b5%d0%b4%d0%bd%d0%b0-%d1%82%d1%80%d0%b5%d1%82%d0%b0-%d0%be%d1%82-%d1%89%d0%b0%d1%82%d0%be%d0%b2%d0%b5%d1%82/", "text": "Разузнаването, Държавната агенция за национална сигурност и МВР страдат от хронично недофинансиране и липса на хора и реално не могат да вършат своята работа в среда от различни заплахи за държавата. Това заяви експертът по национална сигурност проф. Николай Радулов по .„Дали можем да реагираме навреме по получена предварителна информация за заплахи е много сериозен въпрос, когато разузнаването е с 38% недокомплект и бюджетът не стига за истинска разузнавателна дейност“, посочи той. По думите му липсващите кадри в ДАНС са 33%, а в МВР – 20%.Радулов разкритикува разделянето на администрацията в МВР на специална и гражданска, защото по начина, по който това е направено, намаляването на чиновниците във ведомството ще се забави с 12-13 години.По думите му „много обли” критерии позволяват назначаването на неподходящи кадри в силовите структури, а на ръководните позиции има други проблеми: „Въпреки изискването службите да са деполитизирани, те непрекъснато се реполитизират. Назначават се хора, които са близко до съответната власт”.В същото време, законовите рамки позволяват злоупотреби: „ЗСРС позволява абсолютно всеки да бъде законно и тайно следен без да е извършил престъпление – законът разрешава използването на СРС срещу хора, които се занимават с престъпна дейност; срещу хора, които не знаят, че им помагат и срещу хора, които са свързани както с едните, така и с другите”.Според него бежанската вълна може да се използва от разузнаванията на страни от Близкия Изток, които така да внедряват свои информатори в Западна Европа. „Големи са групите от турски граждани, които работят в цяла Европа. Сред тях има противници на режима. Турция използва всички сили и средства на разузнаването си, за да ги тормози и изнудва, някои от тези хора изчезват”, отбеляза експертът.По темата с модернизацията на армията, той се изказа в полза на закупуване на техника за сухопътните сили като първи приоритет, защото именно този род войски участва на мисии и тези военнослужещи са изложени на най-голяма опасност.", "date": "2017.05.30", "title": " Николай Радулов: Една трета от щатовете в ДАНС и разузнаването са незаети\t\t\t"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8%d1%82%d0%b5-%d0%bd%d0%b0-%d0%ba%d0%b0%d1%82-%d1%81%d0%bb%d0%b5%d0%bf%d0%b8-%d0%b2-%d0%bd%d0%be%d0%b2%d0%b8%d1%82%d0%b5-%d0%bf%d0%b0%d1%82%d1%80%d1%83%d0%bb%d0%ba/", "text": "Униформени ще слагат обектива на покрива, на предния капак или на триногаИзображенията са мътни, номерата на колите не се четатМобилните камери на КАТ не могат да снимат от новите патрулни коли КИА. Ако искат да използват своите 148 устройства, пътните полицаи в страната ще трябва да поддържат в изправност и толкова от досегашните си автомобили „Опел“, от които се снима без проблем, научи „Труд“. Информацията бе потвърдена от шефа на „Пътна полиция“ старши комисар Бойко Рановски.Многократно пътните полицаите пробвали да монтират обектива TFR1-M на предното или на задното стъкло на КИА. Но заради различния кварцов състав на стъклата и заради наклоните, под които се пречупва светлината, снимките ставали мътни. На голяма част от записите номерата на автомобилите или не се виждали слято, или нямало разлика между отделни цифри – например между 8 и 9, разказаха източници от КАТ. Според тях преди години производителите на мобилните радари TR4D и камерите им TFR1-M са съобразили параметрите им с използваните тогава патрулки. А когато миналата година МВР купувало новите автомобили, никой не се сетил, че може да се появи несъответствие.Патрулните автомобили КИА бяха купени като част от обществена поръчка за 27 млн лв. Тя приключи през август м.г. по времето на вътрешния министър Румяна Бъчварова. Според договора службите на КАТ в страната трябва да получат общо 278 патрулни автомобила. Те ще пристигат на няколко транша и ще бъдат пускани по пътищата след пълното им оборудване.През януари, макар и в оставка, Бъчварова връчи тържествено ключовете на първата оборудвана патрулка от новия тип. Нещо повече – МВР шефката Бъчварова сама седна зад волана на катаджийския автомобил и направи кръгче из двора на Дирекция на полицията.„Да, има такъв проблем със стъклата. Но не е само тази причината, за да не се монтират вътре камерите. Новите автомобили имат ербег и ако той се отвори, камерата може да удари лошо нашия служител в главата – каза пред „Труд“ старши комисар Бойко Рановски. – При такава опасност не можем да монтираме камерата вътре в патрулния автомобил.” Той похвали качествата на новите патрулни коли, но не отрече, че 148-те камери ще останат на доизживяване на старите.„Има и варианти камерата да бъде слагана на предния капак или на покрива на автомобила, като устройството само се включва в тях. Може да се слагат на тринога до колата и точно такава е обществената поръчка, която е в ход, за още 59 камери“, каза още старши комисар Рановски.По новите патрулки на КАТ има залепени стикери, че в тях са монтирани камери. Но това не са снимащи радари за засичане на скорост, а устройства за видеозаписи на проверките на шофьори. Разнобой в Европа за знак пред радараПълен разнобой цари в Европа по въпроса дали да се поставя знак пред камери и радари, засичащи за скорост, обясниха експерти пред „Труд“.Виенската конвенция за пътните знаци, сигнали и маркировка, която се спазва от повечето страни в света, оставя на местното законодателство да реши дали да се използва такава информационна табела. Във Франция, където има хиляди камери и радари, знакът се слага на разстояние, не по-голямо от 2 км. В Италия също ги слагат, като според тамошните изисквания точките за контрол изрично се отбелязват и в туристическите карти. В много европейски страни, включително у нас, има различни мобилни приложения, показващи местата на камерите и радарите. В Холандия е разрешено монтирането на радари на всяка светофарна уредба и пак има табели. Пълна забрана за подобен знак има в Швейцария, а също и в Германия, но там пък има около 8000 км магистрали, по които може да се кара без ограничения на скоростта.В България задължителният знак Е 24 бе приет на заседание на кабинета „Борисов 2“ на 4 февруари 2015 г. Предложението е на регионалния министър Лиляна Павлова и всичките й колеги са съгласни, става ясно от стенограмата. Табелата е въведена, защото през 2014 г. Върховният административен съд излезе с тълкувателно решение, че мобилните камери на КАТ работят в нарушение на Закона за административните нарушения и наказания. По данни от автоматизирани технически средства и системи (АТСС) на МВР се издава електронен фиш, който автоматично става наказателно постановление. Затова е нужно шофьорите да знаят, че влизат в зони за контрол с АТСС, МВР да ги публикува в сайта си, а на пътя да има знаци. Искат и урина при проби на шофьори за дрогаШофьорите, които бъдат уличени в употреба на наркотични вещества и техни аналози, ще дават урина за изследвания. Ако в нея бъдат открити следи от дрога, тогава ще се прави и кръвен тест. Това предвижда проектът за нова наредба за установяване на употребата на алкохол или дрога у водачите на моторни превозни средства. МВР публикува проекта за обсъждане, което ще продължи до 12 юни.Новата наредба трябва да смени действащата сега Наредба №30 от 2001 г., в която имаше множество вратички, през които опитни адвокати измъкваха своите клиенти. Според новите правила кръв или урина ще може да взема не само лекар, а и друго медицинско лице, което е упълномощено от шефа на болничното заведение.Кръвта за изследвания вече няма да се пази в шишенца с гумени тапи, запечатвани с парафин, а в специални вакуумни епруветки. Те ще се пълнят от вената на шофьора и от тях ще се отделят количества за анализ без досег с въздуха.В наредбата за първи път се предлага алтернатива на онези, които се страхуват да дават кръв за алкохолна проба. Те ще минават на тестове на стационарни дрегери, определящи промилите в количество издишан въздух. Твърди се, че показанията на тези уреди са по-точни от тези на преносимите дрегери, с които разполагат патрулите.Преди да бъде взета кръв, мястото на ръката ще се промива с кислородна вода или друг антисептик, който не е на спиртна основа. В сегашната наредба пише, че се използва воден разтвор на сублимат, отричан от лекарите, защото е силен алерген.В новата наредба остава методът „Видмарк“ – изпаряване на кръвта в специална колба, като алтернатива на газхроматографския метод, който се прави с лабораторен уред.", "date": "2017.05.30", "title": " Камерите на КАТ слепи в новите патрулки"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%bf%d1%80%d0%be%d0%b5%d0%ba/", "text": "Ако Великобритания реши да блокира бюджетните планове на ЕС, това може да доведе до липса на финансиране за европейски програми като ограничаването на младежката безработица или справянето с бежанската вълна. Това предупреди в Брюксел еврокомисарят по бюджета и човешките ресурси Гюнтер Йотингер, който представи проектобюджета на ЕС за 2018 година.Бюджетът на Европейският съюз включва винаги две суми за всяка програма – поети задължения и плащания. Проектобюджетът за 2018 година предвижда 161 милиарда евро поети задължения и 145 милиарда евро плащания, което е с 8,1% повече в сравнение с тази година, информира . Европейската комисия се надява да стимулира създаването на повече работни места, особено за младите хора, да даде тласък на растежа и инвестициите и да осигури достатъчно средства за сигурност и справяне с миграцията. Бюджетът за догодина обхваща все още 28 държави, защото окончателното излизане на Великобритания е предвидено за 2019.Според Гюнтер Йотингер обаче съществува риск правителството в Лондон да блокира част от финансовата рамка на ЕС, което би довело до липса на финансиране на проекти в областта на младежката заетост, сигурността и миграцията.„Британското правителство ни уведоми и ние уважаваме тяхната позиция, че по време на предизборна кампания не могат да се вземат политически решения. Засега Великобритания блокира междинното преразглеждане на финансовата рамка“, каза Йотингер.", "date": "2017.05.30", "title": " Великобритания може да блокира проектобюджета на ЕС за 2018 година\t\t\t"}
{"url": "https://trud.bg/%d0%bf%d0%b0%d0%b7%d0%b0%d1%80%d0%b4%d0%b6%d0%b8%d1%88%d0%ba%d0%b8%d1%8f%d1%82-%d1%81%d1%8a%d0%b4-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%83%d1%81%d0%bd%d0%b5-%d0%be%d1%82-%d0%b0/", "text": "Пазарджишкият окръжен съд остави в ареста имама от частната джамия „Абу Бекир“ Ахмед Муса Ахмед, след като днес отряза искането му за промяна на мярката за неотклонение „задържане под стража“ в „домашен арест“.Вече на два пъти пазарджишките магистрати променяха в по-лека мярката на Муса, който е подсъдим заедно с още 13 свои сподвижници в проповядване на омраза на религиозна основа, изразяваща се във верска нетърпимост към непрактикуващите и неизповядващи салафитското течение на исляма и пропагандиране на война чрез разпространение на идеите на терористичната организация „Ислямска държава“. След това обаче Апелативният съд в Пловдив я отменяше.Именно на решение на Апелативния съд от 21 април 2017 г. и на факта, че обстоятелствата около неговото обвинение не са претърпели промяна оттогава насам се позова съдията Кристина Пунтева в отказа си да пусне Ахмед Муса от Пазарджишкия затвор.Магистратите от Пазарджишкия окръжен съд отказаха да приемат и подписката от над 1400 души от ромския квартал „Изток“ и от съседните села в защита на имама и с искане да смени килията в затвора с домашен арест.Пред съда самият Ахмед Муса Ахмед декларира, че не е с нищо по-различен от останалите 13 обвиняеми, които бяха освободени от ареста с различни по-леки мерки, че има постоянен адрес и няма намерение да се укрие или да избяга в чужбина. „Не съм ударил един шамар на някой и не съм извършил нищо срещу човечеството, демокрацията и държавата, а ме представят като член на ДАЕШ и ме вкарват в световната политика“, заяви проповедникът от „Абу Бекир“. Според него нямало никакви доказателства по обвинението и никой от свидетелите не го потвърдил с изключение на тези под прикритие от ДАНС.Окръжният съд в Пазарджик отряза и искането на другите двама подсъдими – Ангел Симов-Айри и Орхан Бързак-Мазгала, за изменение мярката им за неотклонение „парична гаранция“ от 3000 лева в по-малка – от 300 лв. и и в „подписка“.  Те били взели парите назаем и сега хората, които им помогнали, си ги искали обратно и накуп. Жалбите им обаче не хванаха дикиш и бяха отрязани с мотива, че солидната парична гаранция оправдава превантивната си сила, тъй като и двамата засега не са отсъствали от заседание по делото, знаейки, че тези 3000 лв. ще бъдат конфискуван и в полза на държавата.", "date": "2017.05.30", "title": " Пазарджишкият съд отказа да пусне от ареста Ахмед Муса"}
{"url": "https://trud.bg/%d0%b3%d0%b5%d1%80%d0%b1-%d0%be%d1%82%d0%bd%d0%be%d0%b2%d0%be-%d0%b2%d0%bd%d0%b5%d1%81%d0%b5-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d0%ba%d0%be%d0%bd%d1%86%d0%b5%d1%81%d0%b8%d0%b8%d1%82/", "text": "Трябва да извървим процедурата по обсъждане и гласуване бързо заради ЕК, предупреди Цветан ЦветановЗаконът за концесиите отново влиза в парламента. Депутатите от ГЕРБ спазиха обещанието си към бизнеса и неправителствените организации и внасят отново текстовете за ново гласуване в пленарната зала. Припомняме, че на 27 януари президентът Румен Радев наложи вето на приетия закон. А ден по-рано 43-тото народно събрание се разпусна. Тогава в мотивите си държавният глава изтъкна, че приемането на новата уредба на концесиите “трябва да съответства на основните начала на конституционния ред, които гарантират ефективното им стопанисване, предотвратяват монополизма и нелоялната конкуренция и защитават потребителите”. Но “че тези принципи не са последователно проведени във всички разпоредби на закона”.Бизнесът обаче възнегодува срещу президентската мярка, тъй като в новия закон за концесиите още по време на предизборната кампания от ГЕРБ бяха категорични, че законът за концесиите ще е сред първите законопроекти пред 44-тия парламент. “Сега трябва да извървим цялата процедура по обсъждане, първо, второ гласуване и трябва да го направим максимално бързо. Този законопроект беше обсъждан година и половина с неправителствените организации, с бизнеса, с всички парламентарни групи. А в момента Европейската комисия е започнала вече подготовката на наказателна процедура за страната ни”, заяви нееднократно председателят на ПГ на ГЕРБ Цветан Цветанов.Председателят на правната комисия Данаил Кирилов (ГЕРБ) уточни, че заради законодателен саботаж от страна на опозицията в предишното Народно събрание сега се налага буквално ударно внасяне и гласуване на общо 17 законопроекта. А причината е, че България като страна от ЕС е пред наказателни процедури от Европейската комисия, тъй като Народното събрание закъснява с транспонирането на европейското законодателство.", "date": "2017.05.30", "title": " ГЕРБ отново внесе закона за концесиите\t\t\t"}
{"url": "https://trud.bg/%d1%86%d1%8f%d0%bb%d0%be%d1%81%d1%82%d0%b5%d0%bd-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d1%82%d1%83%d0%bd%d0%b5%d0%bb%d0%b0-%d0%bf%d0%be%d0%b4-%d0%bd%d0%b4%d0%ba/", "text": "36 млн. лв. за обновяване на пътища е отделила Столичната общинаДвижение по бул. „Патриарх Евтимий“ – в първите 10 дни на юниДо дни предстои да започне рехабилитацията на бул. „Шипченски проход“Обявена е процедура за цялостен ремонт на тунела на НДК, включващ хидроизолация, обновяване на всички осветителни и вентилационни системи и обезопасяване на тролейбусната спирка, обяви пред журналисти столичният зам.-кмет по транспорта Евгени Крусев. Той добави, че вече е поставено LED осветление. В момента се извършвал и “транспортен анализ на цялостното решение за тунела под НДК”.“Заради новата сграда на съда (Софийския районен съд – б.а.), която ще бъде отворена през септември, догодина ще се извърши реконструкция на подходната рампа към тунела, ще бъдат ремонтирани и трамвайните релси на линиите 6 и 7”, отбеляза Крусев. При затварянето за ремонта тролеите ще могат да се движат двупосочно по бул. “Патриарх Евтимий”.Зам.-кметът съобщи, че през първите десет дни на юни ще се възстанови движението по бул. “Патриарх Евтимий”. То ще е еднопосочно, като ще има стеснения на булеварда заради строежа на метрото. Движението през тунела по бул. “Васил Левски” ще бъде възстановено еднопосочно.“До дни ще започне ремонтът на бул. “Шипченски проход” между ул. “Иван Димитров – Куклата” и бул. “Асен Йорданов”, както и на самия бул. “Асен Йорданов” между бул. “Шипченски проход” и кръговото на бул. “Цариградско шосе”, каза Крусев.По думите му бюджетът на Столичната община за ремонти на пътна инфраструктура тази година е 36 млн. лв.“В момента разработваме проекти за изграждане на нови тролейбусни трасета, които да покрият не добре транспортно обслужени квартали”, посочи Крусев. Имало идеи за “Манастирски ливади”, “Младост” и “Дружба”.", "date": "2017.05.30", "title": " Цялостен ремонт на тунела под НДК"}
{"url": "https://trud.bg/%d0%ba%d1%80%d1%8a%d0%b2%d0%b5%d0%bd-%d1%86%d0%b5%d0%bd%d1%82%d1%8a%d1%80-%d0%b2%d1%8a%d1%80%d0%bd%d0%b0-%d0%ba%d1%80%d1%8a%d0%b2%d0%be%d0%b4%d0%b0%d1%80%d0%b8%d1%82%d0%b5%d0%bb-%d0%bf%d1%80%d0%be/", "text": "Мъж от София, пропътува 300 км до Русе, за да дари кръв за онкоболна жена, но не можа да го направи. Причината е, че Кръвният център в града спира да приема хора след 12:30 ч. при положение, че в работното време ясно пише, че работи до 19 часа, съобщи .„Реших, че мога да се вдигна и да ида до Русе. Отидох към 13.00 часа и се оказа, че след 12.30 няма лекари. Имаше голяма опашка от хора, чакаха от 8.00 часа, успяваха да дарят чак към 13.00, понеже има само един лекар на смяна“, разказа Петър Генов.Младият мъж дарява доброволно кръв от 3 години и досега не се е сблъсквал с такъв абсурд. „В градовете, в които съм дарявал, не е така – дарявал съм във Варна и в София. За периода 2005 – 2015-а в Русе средно 5000 дарявания има на година. А Варна имат 10 000. В България има проблем с кръводаряването – под 2% от хората даряват. Ние се борим за това те да даряват и хората отиват и не могат“, каза той.В крайна сметка, след 2 дни чакане е успял да дари кръв.", "date": "2017.05.30", "title": " Кръвен център върна кръводарител, пропътувал 300 км"}
{"url": "https://trud.bg/3-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%b4%d0%b2%d0%b0%d0%bc%d0%b0-%d0%b7%d0%b0/", "text": "Присъда от 3 години затвор получи шофьор, причинил смъртта на двама мъже, между които служител на МВР, и ранил три жени, включително майка си. 46-годишният В. Г. от Исперих бе осъден от окръжния съд в Разград. Трагедията стана през август 2015 г. на изхода на Разград. Водачът навлязъл с колата си „Ланчия Либра” в насрещното движение и се ударил челно в насрещно идващия „Ситроен Ксантия”. Зад волана на френския автомобил бил Д. С. (57 г.), служител на Държавната агенция за технически операции на МВР, който загинал на място. Возещият се с него А. Ч. (57 г.) издъхнал от тежка черепно-мозъчна травма в болницата. Там били настанени за лечение и съпругите на двамата мъже. Шофьорът, предизвикал катастрофата, е лекуван в хирургичното отделение, тъй като имал охлузни рани. Майка му, с която пътувал, пък била със счупени ребра. Експертизите са установили, че виновният водач е карал с превишена скорост и е нарушил няколко правила за движение. Наказанието му е 3 години лишаване от свобода и 6 години лишаване от правоуправление. Той трябва да плати разноските по досъдебното производство, делото и разходите, направени от близките на загиналите. Общо сумата е над 15 000 лв. Автомобил пък прегази жена на 84 г., докато пресича пешеходна пътека в Шумен. Жертвата издъхна по-късно в болница. Инцидентът станал към 17,20 ч в понеделник на ул. „Марица“, съобщават от полицията. Шофьор на „Фолксваген Голф“ блъснал пресичащата Ж. Д. Жената била откарана с линейка в болницата и след преглед са установени множество фрактури по цялото тяло. Настанена била в интензивно отделение в кома и издъхнала през нощта. Срещу водача на автомобили И. В. (49 г.) от Шумен е образувано досъдебно производство.", "date": "2017.05.30", "title": " 3 години затвор за катастрофа с двама загинали"}
{"url": "https://trud.bg/%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%b7%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d1%81/", "text": "Най-големият фестивал за електронни спортове ще гостува на 17 и 18 юни в Международния панаир в Пловдив. В палата 2 на панаира посетителите на „Пловдив е-Арена“ ще могат се докоснат до най-новите технологии, виртуална реалност, японска култура и да премерят сили в множество турнири.Сред тях са най-популярните игри сред геймърите като League of Legends, Counter-Strike: Global Offensive, DotA 2, Hearthstone, FIFA17 и много други, а общият награден фонд, който ще бъде разиграван надхвърля 12 000 лева.За жителите и гостите на Пловдив също са осигурени куп забавления – виртуална реалност, ретро аркадни игри, рейсинг, зона за мърчъндайз, косплей, К-поп и специална фен зона за звездите от професионалния гейминг тим на Bpro.За участие в уникалното косплей шоу пристигат 3 прочути европейски звезди – NaruТs Cosplay, Kicka и Mini-Nene Cosplay. Освен на уникални костюми, феновете на азиатската култура ще могат да се насладят и на K-поп изпълнения от БГ състави, допълват организаторите от Game Evolution.", "date": "2017.05.30", "title": " Най-големият фестивал за електронни спортове пристига в Пловдив"}
{"url": "https://trud.bg/%d0%b2%d0%be%d0%b4%d0%b5%d1%89%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0-%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%b7%d0%b0-%d1%84%d1%83%d1%82%d0%b1%d0%be%d0%bb%d0%bd/", "text": "Една от най-големите компании за футболни анализи и статистика в света – Football Radar, стъпи в Пловдив и на 1 август отваря в града под тепетата първия си офис в Югоизточна Европа.„Футбол Радар“ е основана през 2009 г., но централата на фирмата, за която работят футболни експерти, статистици и софтуерни специалисти, е в Лондон. Тя се занимава с изготвяне на база данни, които продава на футболни клубове и заложни къщи. „Ние сме в бизнеса с футбола, но не сме компания за залози и букмейкърска фирма. Събираме футболни данни и създаваме статистически модели, които служат за прогнози на мачове и са полезни на клубове, треньори и при трансфери на играчи“, твърди Хелене Марк, главен оперативен директор.Офисът в Пловдив ще стартира с 12 служители, но амбициите на компанията са до 2 години техният брой да нарасне до 200. „Хората, които търсим, трябва да са не просто футболни фенове. Нужно е да дишат и живеят с футбола, защото говорим за пълно работно време и ангажираност всеки уикенд, когато се играят мачове, които трябва да се гледат и следят“, уточни Ричард Монтейг, шеф на звеното по футболни анализи.„Водим преговори с „Футбол Радар“ от няколко месеца и се радвам, че предпочетоха Пловдив пред София и други градове в тази част на Европа. В града ни продължават да се отварят работни места, броят на новозаетите в IT технологиите вече надвишава 6000 души“, не скри задоволството си кметът на Пловдив Иван Тотев.От „Football Radar“ твърдят, че издигат футболната игра на научно ниво и на клиентите си не предлагат само сухи цифри, а и структурирана оценка и задълбочен анализ, което ги отличава от другите компании в бранша. През 2016 г. хората на „Футбол Радар“ са изгледали 5.2 милиона минути мачове, 736 отбора от 42 първенства в 27 държави. 3500 са анализираните срещи за индивидуална статистика и са проследени изявите на 5837 играчи.", "date": "2017.05.30", "title": " Водеща британска компания за футболни анализи стъпи в Пловдив\t\t\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b2-%d0%ba%d1%80%d0%b0%d0%b9%d0%bd%d0%b0-%d1%81%d0%bc%d0%b5%d1%82%d0%ba%d0%b0-%d0%bd%d1%8f%d0%bc%d0%b0-%d0%b4%d0%b0-%d0%b4%d0%be%d0%bf%d1%83%d1%81%d0%bd%d0%b5/", "text": "Турският министър на външните работи Мевлют Чавушоглу заяви, че ще проведе преговори със своя германски колега Зигмар Габриел относно бъдещето на турската авиобаза „Инджирлик“, но добави, че засега не е възможно германски депутати да я посетят, предава Daily Sabah.Чавушоглу заяви, че „начинът, по който Германия се отнася с Турция, е обезпокояващ“ и че преговорите му с Габриел ще бъдат фокусирани върху обтегнатите отношения между двете държави.Турция отказва да даде разрешение на германски депутати да посетят своите военнослужещи, дислоцирани в „Инджирлик“, заради спорни изявления, направени основно от депутати на социалистическата партия „Левица“. Според властите в Анкара, въпросните депутати публично са обявили подкрепата за „Работническа партия на Кюрдистан“ (ПКК), която фигурира в списъка с терористични групировки на Турция.Преди парламентарните избори в Германия, които ще бъдат проведени през септември, канцлерът Ангела Меркел нареди изтегляне на германски войници от „Инджирлик“ в знак на протест срещу турската позиция.", "date": "2017.05.30", "title": " Турция в крайна сметка няма да допусне германски депутати до авиобаза „Инджирлик“"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%bd%d0%b0-%d1%88%d0%b5%d1%81%d1%82%d0%b8%d0%bc%d0%b0-%d0%be%d1%82-%d0%b0/", "text": "Всички се оказаха в столична болница, прокуратурата проверява случаяОт „Софиямед“ оказват пълно съдействие на разследващитеШестима души от благоевградската строителна компания “Агромах” са обвинени за участие в група за данъчни престъпления, съобщи говорителят на главния прокурор Румяна Арнаудова.Сред обвиняемите е и соченият за неформален собственик на фирмата Методи Бачев.През март миналата година започна операция за проверка на дружеството заради данъчни злоупотреби в размер на 14 млн. лв. Тогава секретарката му беше хваната в опит да избяга със сак, пълен с 1 млн. лв.Според разследващите данъчните престъпления са вършени чрез буферни фирми, ползвани за подизпълнители, и така се намалявал дължимият ДДС. От своя страна пък буферните фирми били прехвърляни на малоимотни хора.Днес, когато е трябвало да бъдат предявени обвиненията по това дело, и шестимата души се оказали болни и се лекували в “Софиямед”.Заради това разследващите започнаха проверка наистина ли са болни шестимата, или това е опит да се избяга от правосъдието.От “Софиямед” обявиха, че оказват пълно съдействие на Специализираната прокуратура.“На територията на УМБАЛ “Софиямед” бе извършена проверка на Специализираната прокуратура във връзка с пациенти, постъпили след пътен инцидент. Те са настанени за лечение и в момента лежат в Клиниката по хирургия. Също така има запитване за пациент, на когото е направена урологична операция и е изписан от болницата на 23 май”, се казва в становището на болницата.Оттам поясняват, че цялата изискана документация и информация относно здравословното състояние на лицата е предадена на Специализираната прокуратура.", "date": "2017.05.30", "title": " Повдигнаха обвинения на шестима от „Агромах“"}
{"url": "https://trud.bg/%d1%85%d0%b8%d1%81%d0%b0%d1%80%d1%8f-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%b0/", "text": "Хисаря ще е домакин от 8 до 12 юни на 6-ото издание на Балканския шампионат по фолклор „Евро фолк – Жива вода“. Надпреварата носи точки за Световната купа по фолклор и световната ранглиста и затова освен близо 200 родни фолклорни състави и индивидуални изпълнители пристигат и трупи от Италия, Португалия, почти всички балкански страни и екзотични държави като Малайзия, Индонезия, Иран и др.Крайният срок за подаване на заявки изтича на 2 юни и тогава ще има повече яснота около точния брой на участниците. Те ще водят битка за златни, сребърни и бронзови медали в 9 категории и две възрастови групи. Голямата Grand prix награда „Златен Орфей“ и титлата абсолютен балкански шампион по фолклор за 2017 г. пък ще донесе на победителите и премия от 1000 евро.Шампионатът се провежда под егидата на Европейската асоциация на фолклорните фестивали EAFF, а съорганизатори са Община Хисаря, местното Народно читалище „Иван Вазов 1904“ и „Euro Folk Academy“. Журито на „Евро фолк – Жива вода“ използва оценителната система на Европейската асоциация на фолклорните фестивали (EAFF) и на световната (WAFF). Най-добрите изпълнения ще се излъчват по повече от 20 кабелни и сателитни програми и по Световната интернет телевизия „EuroFolkTV“.", "date": "2017.05.30", "title": " Хисаря домакин на балкански шампионат „Евро фолк – Жива вода“\t\t\t"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b4%d0%b2%d0%b5-%d0%b6%d0%b5%d0%bd%d0%b8-%d0%be%d1%82-%d0%ba%d0%b0%d1%80%d0%bb%d0%be%d0%b2%d0%be-%d0%b8-%d0%bf%d0%bb%d0%be%d0%b2%d0%b4%d0%b8%d0%b2-%d1%81/", "text": "33-годишна жителка на Карлово е заподозряна за престъпление с акцизни стоки, а срещу нея е образувано бързо производство, след като във вторник служителите на реда открили в дома й един килограм нарязан тютюн и 940 къса контрабандни цигари. Същия ден предварителна проверка за незаконната дейност започнала срещу 48-годишна пловдивчанка, от чийто павилион на ул. „Владая“ в ромския квартал „Столипиново“ полицаи от Шесто РУ иззели 280 папироса от различни марки и без български бандерол.През последното денонощие на територията на Областна дирекция на МВР-Пловдив са регистрирани 14 криминални престъпления – 8 кражби и 6 други. Разкрити са 10 престъпления.", "date": "2017.05.30", "title": " Спипаха две жени от Карлово и Пловдив с контрабандни цигари"}
{"url": "https://trud.bg/%d1%81%d1%80%d0%b5%d0%b4%d0%bd%d0%be%d0%b2%d0%b5%d0%ba%d0%be%d0%b2%d0%b5%d0%bd-%d1%85%d1%80%d0%b8%d1%81%d1%82%d0%b8%d1%8f%d0%bd%d1%81%d0%ba%d0%b8-%d0%ba%d0%be%d0%bc%d0%bf%d0%bb%d0%b5%d0%ba%d1%81/", "text": "Учените работят по храм от ХІІІ-ХІV в.Екипът е по следите и на древна легендаСредновековен храм от ХIII-ХIV в., около който личат останките на още поне четири църкви, разкриват археолози. Разкопките текат от няколко дни и учените се надяват на мястото край село Добромирци в област Кърджали да излезе цялостен голям християнски комплекс, разкри пред “Труд” ръководителят на екипа проф. Николай Овчаров.Въпреки лошото време археолозите вече са очертали контурите на новоразкритата църква. Тя е с дължина 11 м, като зидовете са запазени до 2.5 м. Някога над сградата се е извисявал красив купол, който е завършвал нейния силует. Храмът се е виждал от километри и е бил средище на християнството в района, обясни проф. Овчаров.Днес околните села са с мюсюлманско население, но през Средновековието плодородната долина между селата Бенковски и Добромирци са били един от най-християнските райони в Родопите, уточни той.“Надяваме се, че ще излезе голям християнски комплекс, но все още сме на една трета от разкопките и е трудно да се предвиди цялостно. Това е предположението ни. Тази църква е много интересна и важна за този район. Идеята е след разкопките да бъде възстановена. Златоградчани много държат на това. Работата на обекта ще продължи до вторник следващата седмица”, посочи проф. Овчаров.В района учените ще работят и по интересна хипотеза. “През 30-те години на ХХ в. при строеж на джамия в близост е открито погребение на високопоставен християнски духовник със златовезани дрехи и митра на главата. Това любопитно сведение може да се свърже със съществуващите легенди, че по тези места се е подвизавал последният български средновековен патриарх Евтимий, след като е бил заточен от турците през 1394 г. Мнозина предполагат, че той е бил изпратен от Търновград в Бачковския манастир, а този манастир е имал много метоси в Източните и Средните Родопи”, разказа археологът и допълни, че се надява освен прекрасната архитектура да се открият и данни за миналото на района.", "date": "2017.05.30", "title": " Средновековен християнски комплекс разкриват в Родопите"}
{"url": "https://trud.bg/%d0%bf%d0%be%d0%b2%d1%80%d0%b5%d0%b4%d0%b5%d0%bd%d0%b0-%d1%80%d0%b5%d0%bb%d1%81%d0%b0-%d1%81%d0%bf%d1%80%d1%8f-%d1%82%d1%80%d0%b0%d0%bc%d0%b2%d0%b0%d0%b9%d0%ba%d0%b8-%d0%bf%d0%be-%d0%b4%d0%be%d0%bd/", "text": "В късния следобед релса излезе от трасето на трамваите по бул. „Дондуков“. Това наложи спиране на движението по линии 20, 22 и 23 в час пик, докато трасето бъде ремонтирано, съобщи .", "date": "2017.05.30", "title": " Повредена релса спря трамваите по бул. „Дондуков“ в час пик"}
{"url": "https://trud.bg/%d1%80%d0%b5%d0%bf%d0%b0%d1%82%d1%80%d0%b8%d1%80%d0%b0%d1%85%d0%b0-%d0%ba%d0%b0%d1%80%d1%83%d1%86%d0%b0-%d0%bf%d0%be-%d0%bf%d1%8a%d1%82-%d0%be%d1%82-%d1%80%d0%b5%d0%bf%d1%83%d0%b1%d0%bb%d0%b8%d0%ba/", "text": "Неправомерно движеща се каруца по булевард „Шести септември“ в Пловдив, който е част от републиканската пътна мрежа, бе репатрирана във вторник преди обяд.Нарушителят бил засечен в близост до моста на Адата над река Марица от автопатрул на сектор „Общинска полиция“. Органите на реда веднага са предприели необходимите мерки.Водачът е спрян за проверка, като му е съставен акт за установяване на административно нарушение съгласно член 17 ал. 1 от Наредбата за организацията и безопасността на движението на Община Пловдив. Каруцата, но без коня, е репатрирана на наказателен паркинг от екип на общинско предприятие „Паркиране и репатриране“.С решение на Общински съвет-Пловдив от 2013 година бе променена Наредба 2 и бе наложена пълна забрана за движението на този вид превозни средства по улиците на града под тепетата. Проверките и контролът ще продължат и занапред, заканиха се от „Общинска полиция“.", "date": "2017.05.30", "title": " Репатрираха каруца по път от републиканската мрежа в Пловдив (СНИМКИ)"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d0%bf%d0%be%d0%b4%d0%bb%d0%b5%d0%b7%d0%b8%d1%82%d0%b5-%d0%bf%d0%be-%d1%86%d0%b0%d1%80%d0%b8%d0%b3%d1%80%d0%b0%d0%b4%d1%81%d0%ba/", "text": "Ремонтните дейности в три от подлезите по „Цариградско шосе“ в Пловдив приключила, съобщи кметът на район „Източен“ Николай Чунчуков. Това са съоръженията до кръстовището с бул. „Шести септември“ и при кръстовищата с улица „Ландос“ и бул. „Освобождение“. Подлезите вече са с ново осветление и стълбища, подменена подова настилка и отремонтирана отводнителна система, освежени и пребоядисани. На съоръжението, което свързва ул. „Ландос“ с хипермаркет „Кауфланд“ от другата страна на „Цариградско шосе“ са монтирани рампи.Подлезите осигуряват пътната връзка на жителите от квартала с автобусните спирки на градския транспорт, търговски и други обекти. Кметът на „Източен“ Николай Чунчуков призова гражданите да използват обновените подлези за по-голяма безопасност и изрази надежда, че те ще бъдат опазени от посегателства на вандали.", "date": "2017.05.30", "title": " Ремонтираха подлезите по „Цариградско шосе“ в Пловдив"}
{"url": "https://trud.bg/%d0%ba%d0%b5%d0%b2%d1%80-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d0%be%d0%ba%d0%b0/", "text": "Комисията за енергийно и водно регулиране ще опита да ограничи поскъпването на тока от 1 юли. Утре ще е ясно какво увеличение предлага регулаторът, каза председателят Иван Иванов, предаде . Според КЕВР, в последните 2 години електроразпределителните дружества са заявявали по-големи инвестиции, от колкото реално са правили. Това ще бъде използвано като аргумент за потискане на цената на тока от 1 юли.„Има различия между заявените за 3-годишния регулаторен период инвестиционни разходи и реално изпълнените в този период и това по някакъв начин ще бъде отразено. Що се касае до настояванията на дружествата, ако им се удовлетворят исканията, вие сами разбирате, че би трябвало цената да нарасне значително”, посочи Иван Иванов – председател на КЕВР.Всички дружества по веригата от производител до доставчик са заявили поскъпване на електроенергията. За ЕРП-тата исканията са от 1% до близо 9 на сто. Разчетите са правени при сега действащите цени на производителите. Самите те обаче също искат увеличение – АЕЦ Козлодуй например е заявила близо двоен ръст в цената.", "date": "2017.05.30", "title": " КЕВР ограничава поскъпването на тока, поискано от дружествата\t\t\t"}
{"url": "https://trud.bg/%d0%be%d1%82%d0%bc%d1%8a%d1%89%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%ba%d0%be%d0%bb%d0%be%d0%bd%d0%b8%d0%b8%d1%82%d0%b5/", "text": "Анклавите на други култури – бедствие за развитите страниДнес всички бивши колониални империи се сблъскват с терористични и екстремистки заплахи в много по-голяма степен, отколкото страните с друго минало. И нивото на тази опасност не зависи много от характера на бившата империя и формите на раздяла с колониите.Така например общото мнение е, че Великобритания е успяла мъдро и елегантно да се раздели с предишните си територии, а Франция е оставила крайно лоши спомени с опитите си да запази своите завоевания. Но не можем да кажем, че това е определящо за днешната ситуация. Важно е друго. Взаимното преплитане на метрополиите с тяхната периферия, възникващо в имперските държави, се е запазило, променяйки само съдържанието си. Неспособността на голямо количество страни, получили независимост в средата на ХХ век, да изградят дееспособни, проспериращи държави стимулира желанието им да прехвърлят отговорността на бившите си стопани и подхранва стремежа им да се преселят в културно близките им метрополии. Последва възникването на крупни диаспори, което даде импулс за нарастващия приток на емигранти.В същото време наличието на ясно очертани анклави, населени с хора от други култури, се превърна във фактор от социално-политическото битие на развитите страни.Така, че глобализацията не създаде този феномен, но за сметка на това рязко го катализира.", "date": "2017.05.30", "title": " Отмъщението на колониите"}
{"url": "https://trud.bg/%d1%81%d0%b8%d0%bb%d0%b8%d1%82%d0%b5-%d0%b7%d0%b0-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8-%d0%be%d0%bf%d0%b5%d1%80%d0%b0%d1%86%d0%b8%d0%b8-%d0%bd%d0%b0-%d0%b1%d1%8a%d0%bb%d0%b3%d0%b0/", "text": "Силите за специални операции на България и Гърция започнаха двустранна съвместна подготовка „Balkan dagger“, която ще продължи до 10 юни. В учението формирование от втори батальон Специални сили на 68 бригада Специални сили, които са базирани в Пловдив, и формирование „Z MAK“ от Силите за Специални операции на Гърция.В хода на съвместната подготовка са планирани отработването на задачи по планиране на специалните операции, инфилтриране по различни способи (бързо въже“, стоварване и рапел от хеликоптер), провеждане на специално разузнаване и дирек тни акции в градска среда и планинско-гориста местност. Планирани са и стрелби на дълги и къси дистанции с различни образци оръжие на въоръжение в Силите за Специални операции на двете страни.Задачите изпълнявани по време на съвместната българо-гръцка подготовка целят да повишат способностите и оперативната съвместимост на нашите военнослужещи по стандартите на НАТО.", "date": "2017.05.30", "title": " Силите за специални операции на България и Гърция започнаха съвместна подготовка"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%bd%d0%be-%d0%be%d1%81%d0%b8%d0%b3%d1%83%d1%80%d0%b8%d1%82%d0%b5%d0%bb%d0%bd%d0%b8%d1%82%d0%b5-%d0%b4%d1%80%d1%83%d0%b6%d0%b5%d1%81%d1%82%d0%b2%d0%b0/", "text": "Над 11 млрд. лева са нетните активи на пенсионно-осигурителните дружества към края на март, сочат данните на Комисията за финансов надзор. За първото тримесечие на годината те са отбелязали ръст от 18 на сто спрямо същия период на миналата година, информира БНР.Броят на осигурените расте с малко над 2 на сто и към края на март надхвърля 4,5 милиона души. ", "date": "2017.05.30", "title": " Пенсионно-осигурителните дружества с 11 млрд. лева активи"}
{"url": "https://trud.bg/%d0%bd%d0%b0-31-%d0%bc%d0%b0%d0%b9-%d0%b8%d0%b7%d1%82%d0%b8%d1%87%d0%b0-%d1%81%d1%80%d0%be%d0%ba%d1%8a%d1%82-%d0%b7%d0%b0-%d1%83%d1%87%d0%b0%d1%81%d1%82%d0%b8%d0%b5-%d0%b2-%d0%bf%d1%8a%d1%80%d0%b2/", "text": "Общинската администрация в Пловдив напомня на родителите на родените през 2010 година деца, че подлежат на задължителен прием в първи клас през учебната 2017/2018 г. От тази година е въведен централизиран електронен прием в първи клас в общинските училища на града под тепетата, а крайният срок за подаване онлайн на заявления за първо класиране изтича на 31 май (сряда).За родителите, които нямат достъп до интернет и се затрудняват с въвеждането на заявление, срокът за подаване на заявление на хартиен носител по образец в училището, което им е първо желание, бе 30 май (вторник) и изтиче с края на работния ден.Резултатите от първо класиране за първокласниците в Пловдив ще бъдат обявени на 2 юни (петък).", "date": "2017.05.30", "title": " На 31 май изтича срокът за участие в първото класиране за прием в първи клас в Пловдив"}
{"url": "https://trud.bg/%d0%bd%d0%b0%d1%81%d0%b0-%d0%b8%d0%b7%d0%bf%d1%80%d0%b0%d1%89%d0%b0-%d1%81%d0%be%d0%bd%d0%b4%d0%b0-%d0%b4%d0%be-%d1%81%d0%bb%d1%8a%d0%bd%d1%86%d0%b5%d1%82%d0%be/", "text": "НАСА изпраща космическа сонда рекордно близо до Слънцето. Целта е тя да събере нова информация за атмосферата и процесите върху слънчевата повърхност.Всички подробности за мисията ще бъдат обявени от космическата агенция утре. Амбициозният проект се нарича „Слънчева сонда Плюс“ и ще стартира през лятото на 2018 година, съобщи . Сондата ще се приближи на рекордно близко разстояние до Слънцето – около 6 милиона километра. Апаратът ще бъде изложен на изключително високи температури и радиация.С него НАСА иска да научи повече за слънчевата активност. Науката все още не може да предсказва слънчевите изригвания, които въздействат върху астронавтите около Земята и комуникационните сателити.", "date": "2017.05.30", "title": " НАСА изпраща сонда до Слънцето"}
{"url": "https://trud.bg/%d0%b3%d0%bb%d0%b0%d0%b2%d0%b5%d0%bd-%d1%82%d0%be%d0%bf%d0%bb%d0%be%d0%bf%d1%80%d0%be%d0%b2%d0%be%d0%b4-%d0%b8%d0%b7%d0%b1%d1%83%d1%85%d0%bd%d0%b0-%d0%b4%d0%be-7-%d0%bc%d0%b8%d1%8f-%d0%b5%d1%82%d0%b0/", "text": "Авария на главен топлопровод с доведе до спукването на тръба с диаметър 2 метра под улица в украинската столица Киев. Инцидентът, станал заради ремонтни дейности в района, доведе до образуването на 15-метров кратер и унищожи автомобили, паркирани наоколо. Експлозията е довела до образуването на стълб от вода, кал и отломки, който достигнал 7-мия етаж. Нанесени са щети по сградата, но пострадали няма. По случайност всичко е заснето от монтирана близо охранителна камера.", "date": "2017.05.30", "title": " Главен топлопровод избухна до 7-мия етаж на блок в Киев (ВИДЕО)"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%bd%d0%b0/", "text": "150 партньорства бележат добрите ни отношения, български студентки и студенти се обучават в германски университети, поддържаме тесни икономически отношения.Това обяви германският външен министър Зигмар Габриел, посрещайки българската си колежка Екатерина Захариева във Външно в Берлин.“Току що двамата (с г-жa Захариева- б.р.) си припомнихме, че имаме 5000 германски предприятия, които развиват дейност в България, при това много успешна. Ние оказваме помощ на България да се стабилизира икономически. Отношенията ни са добри. Българското правителство е изправено пред предизвикателството да придвижи напред процеса на реформи, зави Габриел.Обръщайки се приятелски към Захариева на “ти”, той заяви: “Ти си не само външна министърка, а отговаряш и за правосъдната реформа, редом с министърката на правосъдието. Така знаеш каква отговорност си поела. Не е съвсем просто, но да се подходи към реформа решително, мисля, че не само от европейска перспектива, а предимно от българска е от голямо значение. Ние желаем да помагаме, където можем и го правим. Радвам се, че мога да те поздравя в Берлин“.“Радвам се да се опознаем лично. Благодаря за поканата. Това е първото ми задгранично посещение като министърка на външните работи. Мога да потвърдя, че Германия е наш стратегически партньор и доверен приятел”, каза Захариева.Външната ни министърка оповести, че следващото посещение е през юни, когато премиерът Бойко Борисов ще разговаря с канцлерката Ангела Меркел по време на официално посещение в Берлин.“Това са символични посещения, които показват колко много България държи на близките си приятелски отношения с Федерална република Германия. Реформите в България трябва да се направят преди всичко заради българските интереси, не заради Брюксел, най-вече заради София. Действително имаме прекрасни икономически взаимотношения. През 2016 г. стокооборотът между нашите двете държави достигна рекордно ниво – 6,6 милиарда евро. В България има много немски предприемачи, всеки е добре дошъл. Ние подкрепяме немските предприемачи, които създават работни места в България”, оповести Габриел и допълни: “Ние сме оптимисти и вярваме, че икономическото сътрудничество може  още повече да се задълбочи.”Министър Захариева лобира и за това Българя да бъде включена в Шенгенското пространство и подчерта, че това е важно и за сигурността на Европейския съюз. “Ние сме външна граница и България я пази надеждно”, категорична беше министър Захариева.", "date": "2017.05.30", "title": " Борисов ще разговаря с Меркел на официално посещение през юни"}
{"url": "https://trud.bg/10-%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%b4%d0%b5%d1%82%d1%81%d0%ba%d0%b8%d1%8f-%d0%b1%d0%b0%d0%bb%d0%b5%d1%82%d0%b5%d0%bd-%d1%84%d0%b5%d1%81%d1%82%d0%b8%d0%b2%d0%b0/", "text": " Юбилейното 10-о издание на международния детски балетен фестивал „С любов за танца 2017“ ще се проведе от 1 до 4 юни на сцената на Дома на културата „Борис Христов“ в Пловдив. От 1999-а насам фестивалът се провежда през година, а в него участват талантливи деца от България и чужбина. Той е част от културната програма на Община Пловдив и се организира от Балетно студио „Буратино“ и фондация „Буратинобалет“.В тазгодишното издание ще участват деца и ученици от 10 български града, от Италия, Гърция, Турция, Македония, Русия, Англия и Китай. В програмата са включени открити уроци от водещи специалисти в областта на балетното изкуство, като изявите на участниците са открити за публиката. Тази година организаторите са подготвили много и интересни изненади за всички участници.По традиция тържественото откриване съвпада с Международния ден на детето – 1 юни. Точно в 19.30 часа започва спектакълът „Една представа за щастие“ по музика на Жорж Бизе в изпълнение на домакините от балетно студио „Буратино“. На 2 и 3 юни публиката ще има удоволствието да види изявата на гостите от България и чужбина, а на 4 юни в 19 часа е тържественото закриване и гала концертът на наградените.", "date": "2017.05.30", "title": " 10-то издание на детския балетен фестивал „С любов за танца“ ще се проведе от 1 до 4 юни"}
