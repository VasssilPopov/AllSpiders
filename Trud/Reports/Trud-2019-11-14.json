{"url": "https://trud.bg/%d1%82%d1%80%d1%83%d0%bf-%d0%b8%d0%b7%d0%bf%d0%bb%d1%83%d0%b2%d0%b0-%d0%be%d1%82-%d1%80-%d1%8f%d0%bd%d1%82%d1%80%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd/", "text": "Човешко тяло на жена е изплувало от река Янтра във Велико Търново. Зловещата находка е забелязана от рибар, непосредствено под площадката на паметника на Асеневци срещу ул. „Гурко“. Информацията е известна на полицейските органи от 16,30 часа. В този район реката е плитка. Въдичарят, който се обадил на телефон 112, заявил, че вижда как от водата се подава част от труп. На място незабавно са изпратени полицейски екипи. Поискано е съдействие и от пожарната. Водалази влизат в реката, за да извадят тялото. Съдебен лекар извършва оглед, за да установи дали смъртта е настъпила от удавяне или жената първо е била жертва на насилие и след това хвърлена в реката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Труп изплува от р. Янтра във Велико Търново\t"}
{"url": "https://trud.bg/300-%d0%ba%d0%b8%d0%bb%d0%be%d0%b3%d1%80%d0%b0%d0%bc%d0%be%d0%b2%d0%b0-%d0%bc%d0%b5%d1%87%d0%ba%d0%b0-%d0%bd%d0%b0%d0%bf%d0%b0%d0%b4%d0%bd%d0%b0-%d0%bb%d0%be%d0%b2%d0%b5%d1%86-%d0%bf%d1%80%d0%b0/", "text": "Болният се е стабилизирал, увериха лекари Мъж на 47 г. е пострадал тежко по време на лов, след като е бил връхлетян от мечка. Инцидентът е станал на 9 ноември, около 11:00 часа на територията на ловната дружинка в павелбанското село Търничени, под връх Триглав. Времето в съботния ден е било благоприятно и дружинката отишла на лов за глигани. Малко по-късно се спуснала гъста мъгла и видимостта била силно намалена. Затова ловците се разпръснали на немалки разстояния един от друг и зачакали дивеча. Внезапно, докато чакал на пусия за диви прасета, 47-годишен ловец е бил пометен от тежка близо 300 килограма мечка. Ловецът бил повален на земята, а разяреният звяр започнал да му нанася тежки удари с мощните си лапи. Пострадалият успял да се премести от пътя на мечката и тя избягала. Обадил се на тел. 112, а после на помощ му се притекъл и колега ловец, който бил на най-близката пусия. Спешните медици откарали пострадалия ловец в Спешния център в Казанлък, но тъй като е бил в много тежко състояние е настанен в болница. Животът му вече е вън от опасност, болният се е стабилизирал, увериха лекари. Според ловджии, истински късмет е, че мечката не е майка. Ако почувства заплаха за мечетата си, тя е способна да разкъса на парчета всичко що се изпречи на пътя й. За последните 5-6 години това е третото нападение от мечка в този район.", "date": "2019.11.14", "title": " 300-килограмова мечка нападна ловец, прати го в болница (обзор)\t"}
{"url": "https://trud.bg/%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%be%d0%b1%d1%89%d0%b8%d0%bd%d0%b0%d1%80-%d0%ba%d1%83%d0%bf%d1%83%d0%b2%d0%b0%d0%bb-%d0%b3%d0%bb%d0%b0%d1%81%d0%be%d0%b2%d0%b5-%d0%bd%d0%b0/", "text": "Общински служител от Монтанско получи 11 месеца условно за търговия с гласове по време на местните избори. 32-годишният П. А. А., служител на общинската администрация в Бойчиновци, се призна за виновен, че на 30 октомври 2019 г. в село Лехчево е дал на три лица сумата от 150 лева. Целта била да ги склони да упражнят избирателното си право на 3 ноември 2019 г. по време на балотажа за кмет на община Бойчиновци и за кмет на кметство в село Лехчево в полза на определени кандидати, издигнати от партия “БНД”. Пред съда общинският служител заяви, че доброволно подписва споразумение с прокуратурата за наказанието. Освен това осъденият няма правото да заема държавни и обществени длъжности, свързани с упражняване на избирателните права на гражданите за срок от 2 години. Използваната като веществено доказателства по делото една банкнота от 50 лева се отнема в полза на държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Присъда за общинар, купувал гласове на кметските избори"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b8%d0%b7%d0%b1%d0%b8%d1%80%d0%b0%d0%bc%d0%b5/", "text": "Няма опасност от газова криза  В края на месеца ще бъде обявен списъкът от компании, с които държавата би желала да води преговори за АЕЦ “Белене”. Това заяви министърът на енергетиката Теменужка Петкова. “След това ще отправим покана за подаване на обвързваща оферта. Ако постъпят такива, ще започне самият процес по водене на преговори. След това ще имаме яснота дали ще постигнем съгласие между това, което ние сме заложили като изисквания и това, което е оферирано, уточни тя. По повод прогнози за 60% недостиг на природен газ в случай, че Русия спре доставките към Украйна от 1 януари, министърът успокои, че България има сключен договор за доставки и няма опасност от дефицит. “В края на миналата година включихме два много важни проекта, свързани със сигурността на доставките и с диверсификацията на маршрутите. Няма никакъв проблем, свързан с доставките на природен газ”, обясни Петкова и добави, че са налице всички необходими запаси в газохранилището “Чирен” за обезпечаване на есенно-зимния сезон. Министър Петкова участва в церемония по предаване за експлоатация на два нови роторни багера в “Мини Марица-изток”, които ще оперират на територията на рудник “Трояново – север”. Те са на стойност 25,8 млн. евро. 50% се финансират от Международния фонд “Козлодуй”, а останалите са собствени средства на дружеството. С цел защита на работата на комплекса “Марица изток”, който осигурява 45% от електроенергията на страната, министър Петкова заяви, че държавата работи по Механизма за капацитет, който ще позволи участие на пазара на всички базови мощности, които произвеждат електрическа енергия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Министър Теменужка Петкова: Избираме фирмите за АЕЦ „Белене” до края на месеца (обзор)"}
{"url": "https://trud.bg/%d0%bc%d0%b0%d1%80%d0%b3%d0%b0%d1%80%d0%b8%d1%82%d0%b0-%d0%bf%d0%be%d0%bf%d0%be%d0%b2%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b5-%d0%b4%d0%bb%d1%8a%d0%b6%d0%b5/", "text": "Не очаквам българският президент да бави подписването на указа за назначаване на главен прокурор. Това каза бившият вицепрезидент Маргарита Попова относно избирането на Иван Гешев за главен прокурор пред  . „В Конституцията са описани 14-те му правомощия. Става ясно, че те са ясни – процедира по само един начин. Указът за назначаване не са изброени в главата „Президент“. Неговото правомощие за комуникация е 129, ал. 2, те са поместени в главата „Съдебна власт“. То е много по-различно от тези, които са поместени в обвързана компетентност“, коментира тя. „Мнението ми е, че президентът, посъветван законосъобразно от неговите секретари и юридически сътрудници, до 15 дни ще подпише указа, защото няма друга възможност. Когато предложението му бъде изпратено, той е длъжен да подпише указа. Срокът за произнасяне е 7 или 15 дни“, каза Попова. „Всичко е казано в Конституцията, само трябва да умееш да четеш. Той не може да пита по въпроси, касаещи организацията и работата на ВСС. Да не му възлагаме задачи, които Конституцията не му е възложила. Българският президент е длъжен да подпише указа, без значение дали на някого не му харесва. Максималният срок е 15 дни“, обясни тя. „Ако президентът не си изпълни задълженията следва взаимоотношения между конституционния съд и него. Трябва да има стабилност, уважение и взаимодействие между институциите. Ако президентът иска да поправи конституционни разпоредби, може да го направи. Ако съумее да събере всички политически сили под покрива на президентската институция, процедурата е ясна“, заяви Попова. „Няма друга държава, в която процедурата за избор на главен прокурор да е толкова продължителна и интензивна. Днес ми беше тъжно да гледам нажежената обстановка във ВСС, сякаш гледах парламента“, допълни Попова. „Имаше политически извращения върху съдебната система, натиск, който да създаде впечатление, че всичко е разстроено. Ако е така, те са хората, които трябва да обяснят какви са тия неща. Политиците трябва да се страхуват от съда. Те са там, за да гарантират нашите права. Става точно обратното. ВСС докога ще продължава да произвежда скандали и несигурност?“, запита Маргарита Попова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Маргарита Попова: Президентът е длъжен да подпише указа на Гешев до 15 дни"}
{"url": "https://trud.bg/%d1%8f%d0%bc%d0%b1%d0%be%d0%bb%d0%b8%d1%8f-%d0%bf%d0%be%d1%81%d0%b5%d1%87%d0%b5-%d1%81-%d0%b1%d1%80%d0%b0%d0%b4%d0%b2%d0%b0-35-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0/", "text": "Николинка израстнала по домове за сираци Прокуратурата в Ямбол повдигна обвинение на 61-годишен мъж за убийство по особено мъчителен начин на 35-годишна жена. Сигнал в полицията, че в къща в града е намерен труп, е подаден в нощта срещу 11 ноември. Пристигналите криминалисти установили, че по тялото на жертвата има видими следи от насилие. За часове полицаите стигнали до заподозрения Димитър С. Установено е, че той е ударил жената с брадва по главата. Оръжието на престъплението е намерено и иззето. Убитата е Николинка М., която е израснала по домове за сираци, съобщи радио “999”. От 2010 г. живеела където свари, след като била изхвърлена от общински апартамент, въпреки, че успяла да осъди общината. От известно време Димитър я приютил в дома си на ул. “Крали Марко” в Ямбол. Във фаталната нощ двамата се скарали, най-вероятно след алкохолен запой. 61-годишният мъж е осъждан за кражби преди десетина години и е лежал в затвора. Засега той отказвал да дава подробни показания при разпитите. Димитър е задържан за 72 ч., като прокуратурата ще поиска да бъде оставен за постоянно в ареста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Ямболия посече с брадва 35-годишна жена (обзор)"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b2-%d1%82%d0%be%d0%bf-3-%d0%b2-%d0%b5%d1%81-%d0%bf%d0%be-%d1%80%d1%8a%d1%81%d1%82-%d0%bd%d0%b0-%d0%b8%d0%ba%d0%be%d0%bd%d0%be%d0%bc%d0%b8/", "text": "БВП на страната се увеличи с 3,7% през третото тримесечие Само Унгария и Полша ни изпреварват Българската икономика продължава своето възходящо развитие и това ясно се вижда от новите данни на НСИ – Национален статистически институт. Това написа премиерът Бойко Борисов в профила си във “Фейсбук”. Коефициентът на безработица спада до 3.7%, което е с 1.3% по-малко в сравнение с третото тримесечие на 2018 година. България влезе в топ 3 на страните от ЕС по ръст на икономиката. Ръстът на Брутния вътрешен продукт (БВП) на страната през третото тримесечие е с 3,7% на годишна база, съобщиха от Националния статистически институт. По-добри резултати сред страните от ЕС, за които Евростат обяви данни, имат само Унгария (+4,8%) и Полша (+4%). За сравнение ръстът на икономиката на Германия е само с 0,5%, а на Италия е с 0,3%, като тези две страни имат най-слаби резултати сред членките на ЕС. Икономиката на Румъния също нараства с по-бавни темпове, отколкото нашата – с 3,2%. За третото тримесечие на 2019 г. БВП на България достигна 31,48 млрд. лв., обявиха от НСИ. Най-голям дял в БВП има крайното потребление (68,4%). Инвестициите формират 18,3% от БВП на страната, а външнотърговското салдо е положително. Потреблението има основна роля за ръста на икономиката като през тримесечието се увеличава с 4,9% на годишна база. Инвестициите нарастват с 2,2% спрямо същия период на миналата година. Износът на стоки и услуги се увеличава с 0,4%, а вносът намалява с 1,7%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " България е в топ 3 в ЕС по ръст на икономиката\t"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%bd%d0%b0%d0%bc%d0%b0%d0%bb%d1%8f-%d0%b4%d0%be-%d1%80%d0%b5%d0%ba%d0%be%d1%80%d0%b4%d0%bd%d0%be-%d0%bd%d0%b8%d0%b2/", "text": "Безработицата намаля до рекордните 3,7% през третото тримесечие на 2019 г., обявиха от НСИ. Година по-рано тя беше 5%. От всички безработни 14,8% са с висше образование, 44,7% са със средно, а 40,5% – с основно или по-ниско образование. Общият брой на работещите хора в страната на възраст над 15 години е 3,299 млн. души, или 55,3% от населението на тази възраст. Но ако от данните извадим пенсионерите, се оказва, че заетостта на населението на възраст 20-64 г. е 76,3%. Спрямо същия период на миналата година заетостта нараства с 2,8 процентни пункта. От всички заети граждани 3,6% (118,3 хил.) са работодатели, 6,4% (210 хил.) работят за себе си като нямат нает персонал, 89,5% (2,953 млн.) са наети работници, а 0,5% (17,5 хил.) са неплатени семейни работници. В частния сектор работят 2,262 млн. души (76,6%), а в обществения – 690,9 хил. (23,4%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Безработицата намаля до рекордно ниво\t"}
{"url": "https://trud.bg/%d0%b5%d0%bf-%d0%bd%d0%b5-%d0%be%d0%b4%d0%be%d0%b1%d1%80%d0%b8-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b0-%d0%b7%d0%b0-%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80/", "text": "Унгарският кандидат за еврокомисар Оливер Вархей не успя да убеди евродепутатите от комисията по външни работи, че е подходящ за ресора „Съседство и разширяване“ в следващата Комисия и ще трябва да отговори на допълнителни писмени въпроси. По време на изслушването Вархей беше категоричен, че няма да следва политиката на унгарския премиер Виктор Орбан, в опит да успокои безпокойството в Брюксел от връзките на Будапеща с Русия и Турция. Унгарецът подчерта, че искал началото на преговори за членство със Северна Македония и Албания да бъде одобрено преди срещата ЕС – Западни Балкани в Загреб следващия май, размахвайки пръст на френския президент Еманюел Макрон, който блокира вземането на решение миналия месец. Очаква се координатори на ЕП да се съберат в понеделник да дадат оценка на кандидатурата на унгарския дипломат. Освен Вархей днес в Европарламента бяха изслушани и кандидатите на Румъния и Франция за следващата ЕК – Адина-Йоана Вълян (ресор „Транспорт“) и Тиери Бретон („Индустриална политика, вътрешен пазар, информационни технологии, отбрана и Космос“). Бретон и Вълян са получили зелена светлина от ресорните комисии. Срещу Вълян са гласували единствено зелените и евродепутатите от „Идентичност и демокрация“.", "date": "2019.11.14", "title": " ЕП не одобри кандидата за еврокомисар на Унгария"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b7%d0%b5%d0%bb%d0%b5%d0%bd%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d0%b8-%d1%81/", "text": "В Европейския парламент е внесена петиция, която има за цел спирането на строителството през Кресненското дефиле. Това заяви евродепутатът Ангел Джамбазки в предаването „Плюс-минус“ по Нова телевизия. „Една група изнудвачи с българско гражданство, които са маскирани като зелени организации, а всъщност са едни зелени изнудвачи, се опитват да попречат на построяването на магистрала „Струма” през дефилето, защото техният проект беше по-различен” съобщи Джамбазки. „Те работят за чужд интерес, опитвайки се да прокарат друг проект, свързан с прокопаването на тунел, където отново са техните грантови интереси. Свидетели сме на зелено изнудване”, допълни Джамбазки. „Гласуването на петицията предстои другата седмица. В негова подкрепа ще има и български гласове, което не ме изненадва. Следващата седмица ще стане ясно кои са тези евродепутати, които ще го подкрепят. Те ще гласуват срещу българския интерес. Ако не бъде затворена тази петиция, тя ще бъде използвана срещу нас“, прогнозира Джамбазки. „Има два варианта. Или ще направим магистралата такава, каквато може и трябва да бъде – в дефилето и над дефилето. Или тя няма да се случи. Вие сами преценете, трябва ли да има връзка София-Солун. Още повече, трябва ли да има връзка между Солун и Видин, Солун и Лом. Това е най-бързият път за китайското карго от Солун до Лом и Видин и от там по реката до всички европейски държави. Това би натоварило нашата инфраструктура, това би създало работни места. Това би спасило човешки животи в дефилето“ каза още българският евродепутат. Той предупреди, че ако се уважи тяхното искане, всяко едно българско семейство ще трябва да плати около 2500-3000 лева разноски. „Ако бъде спряно европейското финансиране по този важен проект, ще трябва да върнем парите и да доплатим остатъка от сумата. За пореден път сме свидетели как български граждани работят против българския интерес.“ Евродепутатът определи вносителите на петицията като зелените изнудвачи и рекетьори. „Те пречат да се развият Банско и Витоша. Тези хора налагат екологичен терор. Това е новият болшевизъм“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Ангел Джамбазки: Зелени организации са внесли петиция в ЕП за спиране на магистрала „Струма“ през Кресненското дефиле"}
{"url": "https://trud.bg/%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d0%bf%d0%b5%d0%bd%d1%81%d0%b8%d1%8f-%d1%81%d1%82%d0%b0%d0%b2%d0%b0-250-%d0%bb%d0%b5%d0%b2%d0%b0-%d0%be%d1%82-%d1%8e%d0%bb%d0%b8/", "text": "Безплатна градина за бедни деца  Минималната пенсия става 250 лева от юли 2020 година. Първият ден от болничния няма да се плаща от 1 януари, а държавата ще поеме детската градина на децата на безработните. За това се разбраха ГЕРБ и „Обединени патриоти” след коалиционен съвет. Досега в бюджета беше заложено от 1 юли догодина пенсиите да бъдат увеличени с 6,7%, като минималната за осигурителен стаж и възраст да стане от сегашните 219,43 лв. на 234,13 лв.  Новото предложение предвижда тя да се увеличи с още близо 16 лева. Според лидера на ВМРО Красимир Каракачанов увеличението на минималната пенсия ще засегне около 800 хил. български граждани. Коалиционните партньори са се договорили още от януари държавата да поеме таксите за детска градина на децата от „ниските слоеве на обществото и маргиналните групи”, които са на възраст 4, 5 или 6 години. Критерият ще е свързан с доходите на семейството. Всяка община ще определя тези деца, които ще получат безплатна градина.  Ще бъде създаден и специален фонд за изграждането на детски градини.  За да бъдат обезпечени тези мерки, коалиционните партньори са се разбрали от 1 януари вече да не се заплаща на работниците първия ден от болничния. В момента първите три дни на болничния са за сметка на работодателя, а размерът на обезщетението е 70% от осигурителния доход. Идеята на управляващите е първият ден вече да не се плаща нито от работодателя, нито от Националния осигурителен институт (НОИ).  Вторият и третият ден на болничния ще се заплащат по същия начин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Минималната пенсия става 250 лева от юли (обзор)\t"}
{"url": "https://trud.bg/%d0%b0%d1%82%d0%b0%d0%bd%d0%b0%d1%81-%d0%b4%d0%be%d0%b1%d1%80%d0%b5%d0%b2-%d0%bf%d0%b5%d1%82%d0%be-%d0%bf%d0%be%d0%ba%d0%be%d0%bb%d0%b5%d0%bd%d0%b8%d0%b5-%d0%bb%d0%b8%d0%b4%d0%b5%d1%80/", "text": "Малко хора могат се похвалят с титлата “Мистър Икономика”. Тя носи освен престиж, и отговорност, от която носителят на титлата тази година не се бои. Именно този приз отговаря на неговото прозвище, да е освен двигател на икономиката на България с фирмата, която управлява, но и да е двигател на умните градове и 5G мрежата, без които в следващите години няма да можем да се развиваме. “Макар и персонална, наградата е признание за успехите и постиженията на цялата компания и за нашия принос към развитието на българската икономика. Тя е доказателство, че стратегията ни за толкова сериозни инвестиции – над 1,8 млрд. лв. за 10 години, е правилна. За нас качеството на продуктите и услугите ни винаги стои на първо място и влагаме много средства и ресурси в модерни технологии, оборудване, системи. Вярваме, че клиентите ни усещат ползите от тази политика. А отличието Мистър Икономика показва, че и авторитетните медии в лицето на сп. Икономика и цялото бизнес общество, представлявано от КРИБ, го оценява високо. За нас да бъдем лидери на пазара означава преди всичко отговорност към стратегията за развитие на цялото общество в посока на дигитализацията на българската икономика и възможността є да бъде конкурентноспособна на световния пазар”, каза за “Труд” победителят Атанас Добрев. БТК, “Вивател”, “Виваком” – трансформацията на телекома през годините бе явна, но не и толкова дигитално активна, както през 2019 г. Тъй като Атанас Добрев приема наградата по-скоро професионално, а не лично, е важно да споменем с какви заслуги “Виваком” спечели наградите си тази година. Мобилната мрежа на “Виваком” е с най-доброто покритие в страната, според анализ на Ookla, основаван на данните от Speedtest Intelligence за първата половина на 2019 г. За шеста поредна година телекомът запазва лидерско място на българския пазар с общи приходи от 948 млн. лева в края на 2018 г., което е с 6,6% повече спрямо 2017 г. Говорейки за награди – Добрев получава за втори път приз тази година от КРИБ, като през юни “Виваком” беше отличена с най-авторитетната бизнес награда на Конфедерацията на работодателите и индустриалците в България в категория “Иновации”. Наградите от КРИБ за Атанас Добрев идват в годината, в която брандът “Виваком” празнува своята 10-годишнина. Това е период, в който компанията се трансформира в дигитален телеком от ново поколение. Говорейки за ново поколение няма как да не споменем и напредъка на компанията в 5G мрежата в България, а именно това, че от 2020 г. те са готови да пуснат услугата на своите потребители. Към момента “Виваком” е един от най-големите работодатели в страната с общо 5100 служители, разпръснати в цялата страна. В личен план Атанас Добрев е потаен, но това, което виждаме от биографията му е, че в последните седем години е начело на компанията и очевидно я ръководи добре. Има магистърска степен по бизнес администрация от Crummer Graduate School of Business във Флорида и магистърска степен по международни икономически отношения в УНСС. За “Труд” той коментира кое най-много го мотивира: “Телеком пазарът в България е силно конкурентен, което безспорно е добра мотивация постоянно да развиваш компанията и да завоюваш лидерски позиции в различни направления – както в чисто икономически аспект, така и в лансирането на иновативни технологии, продукти и услуги, каквито са платформата ни за иновативни решения. Още по-стимулиращо е това да продължиш напред така, че да запазиш постигнатите успехи и да ги надградиш с нови”. А в чисто човешки и мениджърски план – най-предизвикателно според него е да успееш да убедиш колегите си и всеки един служител в голямата организация, както и своите бизнес партньори, че поставените цели макар и амбициозни са изпълними и че всички заедно като екип можем да ги постигнем.  И както му е тръгнало на награди тази година, през юни той получи почетен медал от министъра на вътрешните работи Младен Маринов заради постиженията на компанията при ограничаването на телефонните измами. С 50 пъти по-малко само за няколко месеца. Добрев описва 2019 г. като динамична година, което по-принцип е характерно за сферата на високите технологии. “През 2019 г. направихме първите тестове на мрежата от пето поколение – 5G, при това в реалната си мрежа. Това е нова технология, която ще трансформира не само начина на работа на телекомите, но ще окаже огромно влияние върху развитието на цялата икономика и на различните типове индустрии. През 2019 г. продължихме своята дигитална трансформация като компания, а на крайните си клиенти предложихме много повече включено в съдържание в плановете им за телеком услуги – мобилни и фиксирани. Дадохме им нови възможности сами да управляват потреблението си чрез новото ни мобилно приложение и да пазаруват свободно в онлайн магазина ни, в удобно за тях време и място. Това са сериозни крачки в развитието на нашата сфера и на начина, по който в бъдеще ще общуваме с потребителите си. От доставчик на услуги за комуникация се превръщаме в доверен партньор за ежедневието на всеки гражданин, компания или институция. В този ред на мисли, мога да обобщя годината като много предизвикателна, но и успешна за Виваком”, казва Добрев. Въпреки, че оглавява телеком, Добрев успява в работно време да прекарва по около 2 часа на смартфона си, а в почивните дни успява да свали времето до половин час. За телевизия, обаче почти няма време. Убеди чужди инвеститори да купят телекома за 1,2 млрд. лв. Атанас Добрев убеди британската телекомуникационна и медийна компания United Group, в която мажоритарен акционер е лондонският фонд BC Partners, да плати 1,2 млрд. лв. за придобиването на “Виваком”. Сделката се очаква да бъде финализирана през 2020 г. ЗА НЕГО Добрият пример Добрата новина, освен че българската икономика расте, е че българите знаят как това се случва – с повече рационалност и усилия. Господин Атанас Добрев е един от добрите примери. Той успя да убеди с неговата работа в една българска компания международни инвеститори, които никога не са си представяли, че ще платят толкова много пари за една българска компания.   Управлява добре компанията “Виваком” е добре управлявана компания със силен мениджмънт и аз съм развълнувана от възможността да развием още по-силен бизнес”, коментира главният изпълнителен директор на United Group Виктория Боклаг в съобщение на компанията.     Източник на идеи и вдъхновение Атанас е винаги източник на идеи и вдъхновение за работа, както и двигател на промяна за бизнеса. За превръщане на бъдещето в реалност са нужни визия, лидерски умения и упоритост за преодоляване на пречките по пътя. Комбинацията от тези качества спомогна компанията да се превърне във водещия телеком оператор в страната (от 2013 година, в която Атанас Добрев става изпълнителен директор), който превръща иновациите в част от живота на своите клиенти.    ", "date": "2019.11.14", "title": " Атанас Добрев – Пето поколение лидер"}
{"url": "https://trud.bg/%d1%82%d0%b5%d0%bb%d0%ba-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%83%d0%bc%d1%80%d0%b5-%d0%b7%d0%b0-%d0%b4%d0%b0-%d0%b6%d0%b8%d0%b2%d0%b5%d1%8f%d1%82-%d1%85%d0%be%d1%80%d0%b0%d1%82%d0%b0/", "text": "Докторите седят с молив зад ухото и смятат проценти на базата на документи Разследващият журналист от Нова телевизия г-н Васил Иванов за пореден път показа нагледно защо е сред големите имена в своята професия. Разкритията му за пазарджишката болница разтърсиха обществото. Особено циничен бе казусът с (вече освободения) директор на болницата, който освен всичко друго е получил пожизнен ТЕЛК, който му е „предоставен“ от подчинените му. Това е повод за пореден път да поговорим като общество дали и кому е нужен ТЕЛК-ът. Преди да кажем няколко критични думи за експертната медицинска оценка, както и за необходимостта от нейното бързо закриване, следва да се подчертаят две важни неща. Първо, като казвам, че ТЕЛК трябва да се закрие (казвал съм го много пъти и ще продължа да го казвам), това не означава, че не трябва да има оценка на увреждането. Напротив! Необходимо е обаче оценката да е обективна, да покрива по-широк спектър от проблеми и да очертае ясна граница между увреждането и болестите, които водят до определени затруднения да се извършва даден вид труд. Второ, ТЕЛК се издава на базата на формални критерии. Напълно е възможно директорът на пазарджишката болница да е отговорил на тези формални критерии. Докторите в ТЕЛК седят с молив зад ухото и смятат проценти на базата на документи. Място за читалищна самодейност безспорно има, но като цяло решенията на ТЕЛК се издават въз основа на силно формализирани критерии. С други думи, седят докторите, отмятат по списъци и по методики кое колко процента дава, смятат на калкулатора и завършват вуду-магичния си ритуал с някакво крайно процентче. Така че в пазарджишкия случай ще трябва компетентните органи да преценят доколко е спазена формалната процедура. Нека обаче си дойдем на думата – проблемът не е в тази или онази комисия, в която има недобросъвестен доктор. Проблемът е като цяло в самия механизъм на функциониране на ТЕЛК, в самата формална процедура. Какво по същество е тази експертиза? Един архаичен инструмент, който казва кой може и кой не може да прави едно или друго. Първо, това е изключително самонадеяно. Откъде-накъде някой ще дойде и ще ти каже „ти ставаш“ или „ти не ставаш“? Второ, ТЕЛК в този му вид е станал по-важен от документ за самоличност. Съдбата ти се организира и реорганизира на базата на този хвърчащ лист хартия. Трето, ТЕЛК не отчита реалните ти възможности и нужди. Просто формално се гледа в тавана, смятат се едни хвърчащи листа и се слага щампа накрая с някакво процентче, което ти определя живота. Добре де, ама това по никакъв начин не кореспондира с реалните възможности, умения и желания на хората с увреждания. Можете да наредите в редичка сто човека с моя тип увреждане и ще получите сто различни възможности, компетенции и умения. Има хора с моя тип увреждане, които не искат да работят или учат, намират се в коренно различна житейска ситуация. Аз от своя страна работя от 16-годишен и един мой работен ден рядко пада под 12-14 часа. Баба ми, лека й пръст, казваше, че „все се намирам на работа“ и не знам да спра и да почивам нито събота, нито неделя. Спя малко, правя много неща и това ме кара да се чувствам жив и полезен. При мен работата е начин на живот, смисъл на самото ми същество. Но не е разумно да се очаква, че има много други такива („луди“) като мен, нали? И не е необходимо всеки да мисли като мен или да иска нещата, които искам аз. В крайна сметка всеки има право на своя житейски избор, всеки трябва да е свободен да бъде себе си. Но това с тази система е почти невъзможно, защото с експертното решение ти се слага една рамка, от която се излиза трудно. А съгласно българските нормативи – ако нямаш ТЕЛК, не си с увреждане. Ако утре си изгоря ТЕЛК-а на площада, за държавата аз ще „проходя“. Абсурдности, които не подлежат на разумно рационализиране. ТЕЛК-ът по същество е една социалистическа уравновиловка, която отказва да прогледне отвъд формалната медицинска диагноза и да съзре човешката съдба отвъд сухата сметка кой колко процента следва да получи. Като казвам „социалистическа уравновиловка“, това не е някаква нескопосана метафора, а категоричен исторически факт. Оценката на увреждането чрез експертни лекарски комисии е създадено през 20-те години в Съветска Русия и с леки промени се ползва в този край на света вече почти век. В този смисъл ТЕЛК е нещо уникално – няма друго такова „изобретение“, което не е фундаментално за демократичния процес и да не е пипнато с пръст вече един век. Кажете едно нещо, което е същото като преди сто години, освен ТЕЛК? Няма. Светът се променя, отношенията между хората се променят, цели държави изгряват и изгасват на небосклона на голямата политика. Само ТЕЛК си остава вечно тук като страж на една епоха, която отказва да си иде. Необходимо е обаче да не сме голословни в критиката си. Трябва да се посочи и друг път за развитие, да се даде перспектива за промяна. От моята камбанария промяната трябва да се следва горе-долу следните стъпки. На първо място ТЕЛК трябва да се закрие. Тутакси и без много протакане. Както се отлепя лепенка – колкото по-бавно се прави, толкова повече боли. На мястото на ТЕЛК следва да се организира качествено нов механизъм за оценка на увреждането. В него трябва да се отчете един фундаментален пропуск на настоящата система – хронично заболяване и увреждането са две различни неща. Не го казвам аз, казва го Конвенцията на ООН за правата на хората с увреждания, която България е ратифицирала. Увреждането и болестта са две различни неща и следва да се разглеждат с различни инструменти. Трябва да има един самостоятелен механизъм, който да даде възможност на хората със заболявания, включително хронични такива, да имат пътека за получаване на някаква държавна подкрепа. Но това е и трябва да бъде различно от подкрепата за хората с увреждания. Увреждането трябва да се оценява от интердисциплинарен екип, в който следва да има лекари, които да дадат медицинския фундамент на увреждането, но трябва да има и социални работници и други експерти, които да могат заедно с човека с увреждане да определят неговите нужди. Например – явява се човек на количка пред този качествено нов орган за оценка на увреждането. Лекарите там казват каква е диагнозата и дават своите препоръки, подчертавам – препоръки, за поддържането на здравето на човека. Отвъд това социалните работници в комуникация със самия човек определят от каква количка има нужда, от каква асистенция, каква форма на достъпност в жилището, какви механизми за повишаване на личния и професионален капацитет и прочие, и прочие. Целта на този процес трябва да е да бъде подкрепен човекът с увреждане да има равен достъп до обществените блага, какъвто достъп имат и всички останали хора. Крайната задача трябва да е да се извеждат хората с увреждания от състоянието на държавно поддържана безпомощност. На всички хора с увреждания им се повтаря ежедневно как за нищо не стават, как нищо не могат, как са „негодни“ и „невалидни“. В един момент, ако такива неща ти се набиват в главата ежедневно, това се превръща в самосбъдващо се пророчество. В момента никой не вярва, че хората с увреждания могат. Държавата, в лицето на ТЕЛК, им слага дамгата „негоден“. Обществото ги съжалява и почуква на дърво като ги види. Самите хора с увреждания не вярват в себе си, във възможностите си. Не вярват, че там някъде има щастие, което могат да достигнат. Ето на това черно отчаяние, на тази мрачна действителност следва да се сложи край. Хората с увреждания са хора като всички останали! И те могат да допринасят за себе си, за семействата си, за обществото. Време е да открием онази позабравена надежда, че щастието е някъде там и трябва просто да го потърсим. Няма щастие, което идва без усилия. Няма щастие, което пада от небето. Но това не значи, че няма щастие по принцип. Аз вярвам в хората с увреждания, знам че сред тях има такива, които искат да повярват в себе си. Време е държавата да спре да гледа на тази обществена група като на направена от порцелан. Време е да ги насърчи да преследват щастието си. Преследването на щастието е един от най-силните човешки мотиватори. Време е да спрем да го затваряме в клетка, изградена от един лист хартия, пък бил и листът медицински. Време е ТЕЛК да умре, за да живеят хората с увреждания.", "date": "2019.11.14", "title": " ТЕЛК трябва да умре, за да живеят хората с увреждания\t"}
{"url": "https://trud.bg/%d0%be%d1%82-1-%d1%8e%d0%bb%d0%b8-%d0%b4%d0%be%d0%b3%d0%be%d0%b4%d0%b8%d0%bd%d0%b0-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d0%bf%d0%b5%d0%bd%d1%81%d0%b8%d1%8f-%d1%89%d0%b5/", "text": "От първи юли догодина минималната пенсия ще бъде 250 лева. Това са се договорили ГЕРБ и „Обединени патриоти“ на политически съвет на управляващата коалиция с участието на премиера Бойко Борисов. „Сутринта имаше политически съвет на коалицията, на който обсъдихме въпроси в програмата на коалиционното правителство. Обединихме се около решението за изпълнение на текста, който сме заложили в коалиционната програма, за повишаване на пенсиите. Ще внесем предложението между първо и второ четене за повишаване на минималната пенсия на 250 лв.“, обяви лидерът на НФСБ Валери Симеонов на брифинг в Народното събрание. Повишение ще получат около 800 000 пенсионери. Другото постигнато решение е за децата от уязвимите групи на възраст от 4 до 6 години държавата да заплаща таксата за детската градина. Критерият ще е свързан с доходите и всяка община ще определя тези деца, които ще получат безплатна детска градина. Този период обхваща и предучилищната възраст. „Третото около което се обединихме, е да бъде определен и заделен фонд в размер на 70 млн. лв. за изграждане на нови детски градини и училища“, допълни Симеонов. От 1-ви януари 2020-а година първият ден от болничния няма да се заплаща и остава за сметка на гражданите. Това, според управляващите, е опит за спиране на злоупотребите с фалшивите болнични.", "date": "2019.11.14", "title": " От 1 юли догодина минималната пенсия ще бъде 250 лева"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%b0%d1%80%d1%85%d0%b8%d1%82%d0%b5%d0%ba%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b7%d0%b4%d1%80%d0%b0%d0%b2%d0%ba%d0%be-%d0%b7%d0%b4-12/", "text": "Главният архитект на София Здравко Здравков и столичният кмет Йорданка Фандъкова внесоха в регионалното министерство предложения за законови промени за борба с презастрояването. С помощта им ще се премахне възможността за строителство на жилищни сгради, като се използват занижените изисквания за общежития, ателиета и апартаментни хотели. Какво следва от промените – разговаряхме с архитект Здравков.   – Кои са основните промени, които инициирахте заедно с кмета на София Йорданка Фандъкова в Закона за устройство на територията и кое налага тяхната спешност, архитект Здравков?  – Промените са в няколко посоки. Първите засягат сградите, които по същество използваха възможностите в урегулирани поземлени имоти, отредени за нежилищно строителство, да се изграждат формално жилищни сгради, скрити под формата на ателиета, апартаментни хотели и общежития. Първа стъпка чрез промените в ЗУТ е премахване на формулировката „ателие“. Ателието е един архаизъм, когато тези обекти се използваха от колеги архитекти, скулптури, художници за извършване на стопанска дейност. Трябва да се намери една ясна дефиниция – сградите, които са жилищни, да си останат изцяло жилищни. А нежилищните сгради да са със съответните обекти, които да не могат да бъдат продавани като жилища. Общежитията към момента получават една възможност паркоместата да бъдат определяни на база бъдещи обитатели. Имаме желание да променим това изискване като съответните обекти в сградата да могат да получават и съответните изисквания за паркиране. Да не бъдат обвързани с хората, които живеят в сградата. Промяна се предлага и по отношение на начина на регистриране на самостоятелни обекти в кадастралната карта на сградите-общежития и апартаментните хотели. В момента, когато вие направите общежитие, има възможност да се създадат самостоятелни обекти в това общежитие, които да бъдат впоследствие разпродавани. Но хората се чувстват подведени, защото те получават самостоятелен обект и остават с очакването, че това е жилище. В същото време не могат да получат адресна регистрация, заплащат ток на промишлени тарифи, имат проблеми и по отношение на по-високите данъчни ставки. Затова искаме за апартаментните хотели и общежитията да няма възможност за създаване на самостоятелни обекти в кадастралната карта. Да се прекрати възможността за продаване впоследствие. Когато някой иска да прави общежитие, то нека построи общежитие. Но не и след това да обяви в общежитието самостоятелни единици, които да бъдат продавани като жилища. Същото нещо е и с апартаментните хотели. – Защо отделяте специално внимание на паркоместата в новите сгради?  – Изискванията за гариране и паркиране ще бъдат урегулирани, за да се улеснят хората. Промяната, която правим, пак е свързана с подобряването на градската среда, а именно – създаване на ясни правила по отношение на изискванията за гариране и паркиране в сградите. В момента нормативната уредба урегулира изискванията за гариране и паркиране в терените общинска собственост или в публичните пространства. Регламент по отношение на паркирането вътре, в самите сгради – няма. Искаме да създадем тези правила, защото до голяма степен се спекулира със създаване на паркоместа за малолитражни автомобили, а когато вие си закупите такова паркомясто или такъв гараж, когато отидете с автомобила на място, установявате, че обектът, който сте закупили, не отговаря на нормативи. На практика хората не могат да си паркират автомобила. – Зачестиха случаите, когато в подземни паркинги на нови блокове се промотират паркинг системи, но наскоро читател на „Труд“ се оплака, че не може да ползва отреденото паркомясто, тъй като е прекалено тясно. Каква ще е целта на създаването на регистър на паркинг-системите?  – Паркинг-системите са една добра възможност за гариране и паркиране в рамките на малка площ на два или три автомобила един върху друг. Но напоследък установяваме, че има много сгради, които след приемането им и въвеждането им в експлоатация тези системи се демонтират. Желанието ни е да се създаде единен регистър на тези паркинг-системи. Ние, заедно с ДНСК да имаме възможност след създаването на този единен регистър да проверяваме и да има контрол върху тях. На паркинг-системите трябва да се гледа като на съоръжения, които подлежат на контрол по подобие на асансьорите. Те трябва да минават на контрол ежегодно, съответно да се носи и отговорност от лицата, които ги монтират. А не да бъдат демонтирани, след като сградата се въведе в експлоатация. – Това ли са случаите, когато хората купуват жилище с гараж или паркомясто, а може да се окаже, че не могат да ползват паркомястото, защото то е на втори етаж в гаража, но системата за издигане на колата е демонтирана?  – Те не могат да се ползват, защото тези клетки не позволяват самостоятелно ползване на отделните автомобили. Ако вие трябва да си изкарате колата, която е условно на второто ниво, вие трябва да притежавате ключ от автомобила, който е на първото ниво, да го изкарате навън, да свалите системата, за да си изкарате вашия автомобил. Реално една такава маневра ще ви отнеме много време. Желанието ни е ясно дефиниране на тези съвременни устройства. Теренът не може да е една гора от механични системи, които идват за сметка на озеленяването в имота, а те да бъдат разположени вътре в самата сграда. Ако са на ниво терен, те да се „потапят“, т. е. да не излизат извън терена и да става една гора от метални конструкции, а в същото време да позволяват самостоятелно използване – независимо дали става въпрос за колата на първото или второто ниво, да може автомобилите да влизат и излизат самостоятелно. И другото, което е много важно – да има ред и механизъм дали и след въвеждането в експлоатация на сградите тази паркинг-система функционира и дали отговаря на техническите изисквания за изправност. Подобно на асансьорите искаме да се упражнява контрол на тези системи. Понякога тези системи отговарят и за повдигане на доста тежки автомобили, така че нашето желание е не само при въвеждането на сградата в експлоатация, а и в целия u период на експлоатация те да бъдат контролирани както други съоръжения като асансьорите.    – Предвиждате ли промени по отношение на отстоянията между сградите?   – Госпожа Фандъкова пое ангажимент още по време на кампанията за нов мандат за създаване на такава възможност. В момента заедно с колеги от Университета по архитектура, строителство и геодезия (УАСГ) работим по нови изисквания по отстоянията между новите жилищни сгради в жилищните комплекси. Това е втора стъпка в промяната в законодателството. Този пакет от мерки, който предлага госпожа Фандъкова, е една първа стъпка, която да затвори възможностите за създаването на формално жилищни сгради в терени за нежилищно строителство, които са скрити под формата на общежития, апартаментни хотели или ателиета. – Бихте ли дал конкретен пример за подобен вид строеж с прикрито предназначение?   – Да речем сградата, която провокира скандалите в „Младост“ до блок 19 беше решена за сграда тип общежития за работници. По простата причина, че в тази сграда не излизаха отстояния, защото я засенчваше блокът през улица, т. е. Тя не можеше да стане жилищна и имаше само 3 паркоместа. В този случай първо не е решено паркирането, защото като се установят самостоятелните обекти в сградата и се даде възможност те да бъдат продадени, ще се появят условно N броя автомобила. А знаем много добре, че сме на едно от първите места в Европа по брой автомобили на глава от населението. Когато не се осигурява гариране и паркиране в рамките на имота, те излизат на улицата. Нарушават градската среда. Второ – дава се възможност на предприемача да продава обекти, които впоследствие създават проблеми на собствениците. Хората не могат да получат адресна регистрация, нямат възможност да плащат тока си на промишлени тарифи и съответно данъците са като за обекти за обществено обслужване. Отделно тази сграда не е на хигиенни отстояния спрямо нормативите за жилища. И наблюдаваме поредица от възможности за продажба на една сграда, обявена като общежитие, да се продава като жилища. А когато се правят жилищни сгради, има доста по-големи изисквания по отношение на тяхното ослънчаване, отстояние на странична граница. За една обществена сграда законодателят е предвидил една облекчена възможност, защото в нея биха могли да бъдат включени функции, които не се нуждаят от осветление. Примерно, някои лаборатории или производства. За общественните сгради действат общи правила, сред които противопожарната безопасност, хигиенните норми, но не и тези задълбочени изследвания спрямо тяхното ослънчаване. Когато в плана е предвидена една нежилищна сграда, а на нейно място се създава една сграда с ателиета, тази сграда се възползва от възможностите за намаляване на отстоянията към страничните граници „през улица“, „през дъно“ на урегулирания поземлен имот, а в същото време се продава като жилищна. – Ще спрете ли с промените недоволствата от появата на всеки нов строеж, а в същото време да дадете и сигурност на инвеститорите, които планират нови строежи?  – Само спазването на законите е единственият начин да развиваме градовете си правилно. Подробните устройствени планове са единственият устойчив механизъм, по който да се развива правилно градът. Хората, които искат да са запознати, какво е планирането за техния квартал, през последните две години на сайта на направление „Архитектура и градоустройство“ (НАГ) – София са публикувани всички подробни устройствени планове, които правят предвижданията за всяко строителство. А по отношение на предприемачите – всеки един от тях е наясно, че когато получава виза за строителство, тя е за жилищно или нежилищно отреждане. И изцяло на отговорността и на съвестта на предприемача е, това какви обекти той създава. Затова и искаме да има ясни правила за съдържанието на жилищните и нежилищните сгради. Така и крайните клиенти няма да са подведени. – Ще се ангажирате ли с краен срок кога ще бъде готов новият общ устройствен план на София?  – В момента се приключва работата по „Визия за София 2050“, която трябва да бъде приета от Столичния общински съвет, но не мога да поема ангажимент от името на колегиге от СОС. Но предполагам, че в началото на следващата година ще бъде гласувана. След което предстои изработване на задание за изменение на Общия устройствен план на София. След което да пристъпим към изменение на Общия устройствен план. Общият устройствен план е изключитено консервативен механизъм и неговата промяна специално за София е защитена и с допълнителни механизми и със специален ред на приемане от Министерския съвет. Приемането на изменение в Общия устройствен план е изключително трудна и отговорна задача и предполагам, че това ще бъде приоритет в работата ни през следващите години. Не са лесни стъпките, които трябва да бъдат извървяни. До крайно изменение на Общия устройствен план на София няма да се достигне в рамките на следващата година. Стъпка по стъпка ще работим в тази посока. През 2020 година сме си поставили задачата да пристъпим към изработване на задание след приемане на „Визия за София – 2050“.  Смесените многофункционални зони са правилното развитие на града, защото създаването на зони само с една, единствена функция е основна градоутройствена грешка от 60-те и 70-те години в развитието на градовете, която съвременното градоустройство отчита. Не може да има зони като тази около „Полигона“ зад The Mall, където да е концентрирана само функцията „работа“. В същото време има цели жилищни квартали, където има само функцията „обитаване“. И какво се случва с хората, които работят условно в „Полигона“ – те правят ежедневно една трудова миграция до „Гоце Делчев“ или до „Люлин“, примерно и преминават задължително през целия трафик център на града. Създаването на съвременни мултифункционални зони е приоритет – те включват и трите вида функции – обитаване, работа, забавления. – А какво ще предложите като промени в закона за строителство за София?  – И те са неизбежни, но трябва първо да направим съответните анализи, свързани с изискванията за отстоянията и със съответните проблеми, които провокират напрежение в определени територии. Трябва да дефинираме конкретни и ясни инициативи и да внесем предложения и там.   Арх. Здравко Здравков е роден на 27 септември 1972 г. в град Плевен. Завършва магистърска степен по архитектура в Университета по архитектура, строителство и геодезия (УАСГ) в Катедра “История и теория на архитектурата”. Дипломира се с проект за търговски център, за който получава Наградата на Камарата на архитектите в България. Владее английски и руски език.", "date": "2019.11.14", "title": " Главният архитект на София Здравко Здравков, пред „Труд“:  Спазване на закона е единственият начин да развиваме градовете\t"}
{"url": "https://trud.bg/%d0%bb%d0%b5%d1%81%d0%be%d0%b2%d1%8a%d0%b4%d0%b8-%d0%b7%d0%b0%d0%bb%d0%b5%d1%81%d0%b8%d1%85%d0%b0-500-%d1%84%d0%b8%d0%b4%d0%b0%d0%bd%d0%ba%d0%b8/", "text": "Със залесяване на 500 фиданки членове на Съюза на лесовъдите в Шумен отбелязаха 110 години от създаването на организацията в четвъртък. Председателят на Съюза Николай Колев припомни, че това е най-старата лесовъдска структура в Европа и в нея членуват няколко поколения горски. В залесяването край село Овчарово се включиха много от ветераните на организацията, които припомниха годините, когато в разсадниците са се произвеждали милиони фиданки, а голите участъци са били превръщани в гори, за да бъде Шуменският край по-зелен и по-красив. Снимки: СИДП „Радвам се като виждам колко много млади хора продължават делото ни“, сподели бившият зам.-директор на РДГ-Шумен инж. Стойчев, който е работил в системата на горите над 40 г. И в миналото, и сега основна задача на лесовъдите си остава опазването и подобряване на състоянието на зеленото богатство на България. Стойчев пожела на всички, които работят в сектора, да творят и да създават нови гори, за да се гордеят и те след време с труда си и да видят как се множи в годините сътвореното от тях.", "date": "2019.11.14", "title": " Лесовъди залесиха 500 фиданки"}
{"url": "https://trud.bg/%d1%81%d0%ba%d0%bb%d0%b0%d0%b4%d0%be%d0%b2%d0%b5%d1%82%d0%b5-%d0%b7%d0%b0-%d0%b3%d0%be%d1%80%d0%b8%d0%b2%d0%b0-%d1%81-%d0%ba%d0%b0%d0%bc%d0%b5%d1%80%d0%b8-%d0%b7%d0%b0-%d0%bd%d0%b0%d0%b1%d0%bb%d1%8e/", "text": "Оттеглиха по-високия акциз за цигарите Складовете за горива ще бъдат задължени да поставят камери за видеонаблюдение на входовете си. Това решиха депутатите от бюджетната комисия към парламента при гласуване на промените в данъчните закони на второ четене. “Основният проблем при данъчните складове е укриването на акциз за горивата. Затова предлагаме видеонаблюдение. Нека да видим какъв ще е ефектът от него и колко случаи на нелегален износ от складовете ще има. Ако този ефект е значителен за хазната, може да обсъдим видеонаблюдение и за други акцизни стоки”, каза председателят на комисията Менда Стоянова. Ако инвеститор направи ремонт на път за своя сметка, средствата ще бъдат признати за разход на фирмата, гласят още промените. Предложението на депутата Емил Димитров за повишаване на акциза за цигарите беше оттеглено преди заседанието на комисията.", "date": "2019.11.14", "title": " Складовете за горива с камери за наблюдение\t"}
{"url": "https://trud.bg/%d0%bc%d0%b0%d1%80%d0%b8%d0%b0%d0%bd%d0%b0-%d0%bf%d0%be%d0%bf%d0%be%d0%b2%d0%b0-%d0%be%d1%82%d1%80%d0%b5%d1%87%d0%b5-%d0%b4%d0%b0-%d1%80%d0%b5%d0%b2%d0%bd%d1%83%d0%b2%d0%b0-%d0%bf%d0%bb%d0%b0%d1%87/", "text": "Преди няколко дни родни медии писаха, че Мариана Попова ревнува мъжа си Веселин Плачков заради сеск сцените, в които той участва в сериала „Пътят на честта“. Според слуховете, идващи от близки на Попова, тя дори е забранила на Плачков да се снима и го накарала да избира между нея и актьорската игра. Самата певица използва профила си във Facebook, за да разясни ситуацията. „ Свикнала съм да си мият ръцете с мен, но когато се окаже, че го правят най- близките ти хора е недопустимо! Ревността е за слабите и тесноскроени хора. Аз съм артист, чудесно разбирам изкуството и вярвам в това, което правя. Нека Мариана Попова да си остане това, което е… Благодаря на всички, които слушат и уважават музиката ми а другото не е за мен“, написа Мариана, а фенове и приятели я подкрепиха.     ", "date": "2019.11.14", "title": " Мариана Попова отрече да ревнува Плачков в „Пътят на честта“"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8%d1%82%d0%b5-%d1%81%d0%b5-%d1%81%d0%b2%d0%b8%d0%b2%d0%b0%d1%82-%d1%81-10/", "text": "За 2020 г. очакват спад с 9,1% Предприемачите очакват инвестициите през настоящата година да са с 10,5% по-малко в сравнение с предходната 2018 г., показва анкета на НСИ сред промишлените предприятия. Най-голям дял в инвестициите през 2019 г. се очаква да формира производството на стоки за междинно потребление (40,5%), следвано от енергетичните и свързаните с водата сектори (23,7%) и производството на недълготрайни потребителски стоки (18,7%). За 2020 г. прогнозите са за намаление на инвестициите в промишлеността с 9,1%, като 34% от предприятията не планират разходи за придобиване на дълготрайни активи през следващата година. Догодина отново производството на стоки за междинно потребление ще формира най-голям дял от инвестициите – 37,6%. След него се нареждат енергетичните и свързаните с водата сектори и производството на недълготрайни потребителски стоки съответно с 31,9% и 16,1%. По цел на инвестициите през 2020 г. с най-голям дял се очаква да бъдат тези за увеличаване на производствения капацитет – 39,3% от общия обем на вложенията в промишлеността. На второ място с 29,8% дял са предвидените инвестиции за заместване на износено оборудване, следвани от вложенията за автоматизация на съществуващи производствени процеси и за въвеждане на нови технологии с дял от 17,8%, и за опазване на околната среда и др. с 13,1%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Инвестициите се свиват с 10%"}
{"url": "https://trud.bg/%d1%81%d0%b5%d0%b4%d0%bc%d0%be%d0%ba%d0%bb%d0%b0%d1%81%d0%bd%d0%b8%d0%ba-%d0%bf%d0%be%d1%81%d1%82%d1%80%d0%b0%d0%b4%d0%b0-%d1%81%d0%bb%d0%b5%d0%b4-%d0%ba%d0%be%d0%bd%d1%84%d0%bb%d0%b8%d0%ba%d1%82/", "text": "Седмокласник от варненското СУ „Найден Геров“ бе ранен в главата след конфликт със съученик. Случаят бе огласен в социалните мрежи от майката на пострадалото момче, която публикува негова снимка и написа: „Живеем в мирни времена, а знаете ли как аз изпращам децата всеки ден? С молитва!“ Инцидентът е станал във вторник, потвърди началникът на Регионалния инспекторат по образование Венцеслава Генова. Според постъпил от училището доклад по време на междучасие двама седмокласници влезли в словесен конфликт, а след това по неизяснени към момента причини едното от момчетата е пострадало. То веднага е получило помощ от медицинско лице, уведомени са били родителите, а класният ръководител и психологът на училището са предприели мерки по механизма за предотвратяване на агресията в клас. „Предстои да се уточнят причините, довели до инцидента, защото  още не знаем дали става дума за непремерена игра или за агресия“, поясни Генова. Сигнал за случая е изпратен и до Министерството на образованието. В социалните мрежи родители обявиха, че подготвят  колективна жалба заради зачестилите прояви на агресия в училището, тъй като подобни инциденти е имало и преди. Последният е от преди няколко дни, когато момиче се прибрало от занятия с насинено око. От РУО призоваха потърпевшите да подадат писмени сигнали, за да се направи проверка.", "date": "2019.11.14", "title": " Седмокласник пострада след конфликт със съученик"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bd%d0%b0%d1%81%d1%82%d0%b0%d0%bd%d1%8f%d0%b2%d0%b0-%d0%b1%d0%b5%d0%b6%d0%b0%d0%bd%d1%86%d0%b8-%d0%bf%d0%be-%d0%bc%d0%b0%d0%bd%d0%b0%d1%81%d1%82%d0%b8%d1%80/", "text": "След хотелите и хостелите Гърция отваря и манастири за настаняване на бежанци. Около 50 мигранти от Сирия пристигнаха днес с автобуси и бяха настанени в Свети манастир на Порецу, който принадлежи на Светата митрополия на Илия. Намира се на около 100 км от Патра до село Аграпела с почти 50 жители. Настанените са предимно жени и деца, идващи от Сирия, идентифицирани като бежанци, притежаващи съответните документи. Разходите за приемане и престой се поемат изцяло от Митрополита на Илия, без субсидии или интеграция в бежански програми. Четирима души са назначени за кухнята и се очаква да бъде нает учител за децата на бежанците.", "date": "2019.11.14", "title": " Гърция настанява бежанци по манастири"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%b5-%d0%b8%d0%b7%d0%b1%d1%80%d0%b0%d0%bd-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d0%b7%d0%b0-%d0%b3%d0%bb%d0%b0/", "text": "С 20 гласа „за“ и 4 „против“ Иван Гешев беше избран окончателно за главен прокурор от пленума на Висшия съдебен съвет. Повторното гласуване беше извършено, след като президентът Румен Радев отказа да подпише указ за избора на Гешев след първото гласуване. По конституция държавният глава няма право на повторен отказ. Снимки: Денислав Стойчев Благодаря на пленума на Висшия съдебен съвет и на професионалната общност, които ме подкрепиха. Мога да обещая, че ще оправдая тяхното доверие. Благодаря и че не се поддадоха на безпрецедентния политически натиск и проведоха процедура изцяло в рамките на закона и конституцията на Република България, каза Иван Гешев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Иван Гешев е избран окончателно за главен прокурор"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d0%bd%d1%8f%d0%bc%d0%b0%d0%bc-%d0%be%d1%81%d0%bd%d0%be%d0%b2%d0%b0%d0%bd%d0%b8%d1%8f-%d0%b4%d0%b0-%d0%bd%d0%b5-%d0%bf%d0%be/", "text": "Нямам основания да променя избора си да подкрепя Иван Гешев. Това каза главният прокурор Сотир Цацаров по време на заседанието на ВСС, на което към момента текат изказвания, преди прегласуването на кандидатурата на Иван Гешев за нов главен прокурор. „В крайна сметка изборите са два: дошло е времето начело на прокуратурата да застане прокурор. Считам, че този прокурор може да бъде Иван Гешев и ще гласувам за него“, добави той.", "date": "2019.11.14", "title": " Сотир Цацаров: Нямам основания да не подкрепя Иван Гешев"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d0%b0%d0%bd%d0%be%d0%bd%d0%b8%d0%bc%d0%bd%d0%b8%d1%82%d0%b5-%d1%81%d0%b5%d0%b9%d1%84%d0%be%d0%b2%d0%b5/", "text": "Търговци на картини ще следят за мръсни пари Забранява се откриването или поддържането на анонимни сейфове, или такива, записани на фиктивно име. Това гласят промени в Закона за мерките срещу изпирането на пари, които бяха приети окончателно от парламента. Дирекцията „Финансово разузнаване” в ДАНС ще трябва да предоставя на Европейската комисия списък на видните политически личности в страната, които изпълняват важни обществени длъжности, гласят още промените. Специално е предвидено, че този списък може да бъде оповестен публично. Дали клиентите им перат пари вече ще следят и художествени галерии и аукционни къщи, както и всички други търговци с произведения на изкуството, когато стойността на сделката е над 10 хил. евро. Брокерите на имоти също ще трябва да докладват на ДАНС, ако имат съмнение за изпиране на пари или финансиране на тероризъм и техен клиент наеме имот за над 10 хил. евро на месец. Разширява се и кръгът от счетоводители и данъчни консултанти, които ще следят клиентите си и ще докладват на ДАНС при съмнение за изпиране на пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Забраняват анонимните сейфове\t"}
{"url": "https://trud.bg/%d0%b1%d1%84%d1%81-%d0%bf%d1%83%d1%81%d0%bd%d0%b0-%d1%88%d0%b0%d0%bb-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d1%81%d1%80%d0%b5%d1%89%d1%83-%d0%b4%d0%b8%d1%81%d0%ba%d1%80%d0%b8%d0%bc%d0%b8/", "text": "Футболът е игра, равна за всички, независимо от тяхната раса, пол или религия. С това послание Българският футболен съюз представи “The Scarf of Respect” — фенски шал, средствата от чиято продажба ще отидат за борбата с дискриминацията в любимия спорт. Създаването на този благотворителен продукт е част от редица стъпки, които БФС ще предприеме като реакция срещу случилото се по време на Европейската квалификация между България и Англия на 14-ти октомври. Традиционно футболните шалове показват принадлежността към определен клуб — “The Scarf of Respect” показва любовта към играта, равна за всички. Шалът е вдъхновен от цветовете на българското знаме, но посланието е универсално — във футбола няма място за дискриминация от какъвто и да е характер. “The Scarf of Respect” беше представен с фотосесия, в която се включиха капитанът на националния отбор Ивелин Попов, нападателите Марселиньо и Божидар Краев, вратарката на женския национален отбор Виктория Димова, футболисти от юношеския тим, фенове и служители от Национална футболна база “Бояна”. Повече за шала и инициативата на Българския футболен съюз можете да разберете на http://scarfofrespect.bg", "date": "2019.11.14", "title": " БФС пусна шал в борбата срещу дискриминацията, дарява всички средства"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80-%d0%b2-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0/", "text": "Директорът на правния отдел в Министерството на културата се разделя с поста си, след като стана ясно, че ведомството е закъсняло да обжалва неустойките заради ремонта на Ларгото, предава  . През януари Елена Йончева от БСП пусна записи от 2016-та година, които според нея сочат, че министърът се е опитал да спести на фирмата изпълнител плащането на неустойки. Тогава Боил Банов коментира, че такова дело вече се води и така опроверга упреците, че ощетява държавата. Днес стана ясно, че Министерството на културата няма да получи исканите над 750 хиляди лева, но ще трябва да плати и над 70 хиляди за разноски по делото.", "date": "2019.11.14", "title": " Директор в Министерството на културата подава оставка заради Ларгото"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b8-%d1%82%d1%80%d0%b8%d0%bc%d0%b0-%d0%b7%d0%b0-%d1%83%d1%87-2/", "text": "Специализираната прокуратура привлече към наказателна отговорност три лица за участие в организирана престъпна група за трафик на жени с цел сексуална експлоатация в страната и чужбина.  при съвместни действия по разследването на Специализираната прокуратура и ГДБОП във Враца и региона. При извършените лични обиски и претърсвания на адреси, в т.ч. в помещения, където са предлагани сексуални услуги, са намерени и иззети телефони, сим-карти, лаптоп, дебитни и кредитни карти, 7000 лева в брой, аксесоари. Събраните доказателства сочат, че групата е действала от март 2012 г. Набирала е жени от региона и е осигурявала помещенията, в които да проституират. Част от жените са били предлагани и транспортирани и зад граница – в Република Италия. С постановления на наблюдаващия прокурор на тримата е наложено задържане до 72 часа. Предстои в Специализирания наказателен съд да бъде внесено искане за налагане на най-строгата мярка за неотклонение „Задържане под стража“ за всеки от тях.", "date": "2019.11.14", "title": " Спецпрокуратурата обвини трима за участие в група за трафик на жени в страната и чужбина"}
{"url": "https://trud.bg/%d1%82%d1%80%d1%8a%d0%bc%d0%bf-%d1%80%d1%83%d1%81%d0%ba%d0%b8%d1%82%d0%b5-c-400-%d0%b2-%d1%82%d1%83%d1%80%d1%86%d0%b8%d1%8f-%d1%81%d0%b0-%d0%bf%d1%80%d0%be%d0%b1%d0%bb%d0%b5%d0%bc-%d0%b7%d0%b0-%d0%be/", "text": "Руските С-400 в Турция представляват предизвикателство в отношенията между Вашингтон и Анкара. Това заяви американският президент Доналд Тръмп на съвместна пресконференция с колегата си Реджеп Таийп Ердоган. Тръмп добави, че той и Ердоган са поискали от своите държавни служители, занимаващи се с външните работи и от съветниците си по националната сигурност незабавно да започнат работа по решаването на проблема със системите С-400. Ердоган от своя страна заяви, че е обсъдил с американския си колега придобиването на руските системи, както и най-новите американски изтребители F-35. „Мисля, че само чрез диалог можем да решим тези проблеми, които срещнахме по отношение на системите С-400 и програмата за F-35“, каза той. Tурският президент добави, че страната му все още е готова за преговори по отношение на закупуването и на американски системи за противовъздушна отбрана „Пейтриът“.  „Ако ни се предложат желаните условия, тогава можем да ги купим“, обясни Ердоган. Договорът за доставка на най-новите руски системи за противовъздушна отбрана С-400 между Москва и Анкара предизвика криза в отношенията между Турция и САЩ. Доставките на комплексите започнаха през юли 2019 г., а вторият етап на доставките приключи в средата на септември. Ердоган каза по-рано, че системите ще започнат да функционира напълно през април 2020 г. САЩ поискаха Турция да откаже сделката и да закупи вместо С-400 американски системи за ПВО „Пейтриът“, заплашвайки да забавят или дори да отменят продажбата на изтребители Ф-35 за Анкара, както и да наложат санкции. Турция обаче до този момент отказва да прави отстъпки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Тръмп: Руските C-400 в Турция са проблем за отношенията между Вашингтон и Анкара"}
{"url": "https://trud.bg/%d0%b3%d1%80%d0%b0%d0%bd%d0%b4%d0%be%d0%b2e-%d0%b2-%d0%b5%d0%b4%d0%b8%d0%bd%d0%b5%d0%bd-%d1%84%d1%80%d0%be%d0%bd%d1%82-%d1%81%d1%80%d0%b5%d1%89%d1%83-%d0%b4%d0%b0%d0%bd%d1%87%d0%be-%d0%bb%d0%b0%d0%b7/", "text": "Турболенцията в родния волейбол преминава в земетръс и почти сигурно ще доведе до разместване на пластовете във властта. Грандовете „Левски“ и ЦСКА ще обявят официално днес желанието си за смяна на управляващия от 20 г. федерацията инж. Данчо Лазаров. Заедно с тях в Пресклуб „България“ в петък от 12 часа се очакват и представители на други водещи клубове – „Марица“ (Пд), “Марек“, „Черно море“… По неофициална информация подписката с клубове, желаещи промяна е вече на кота 60.  Процесът на дългогодишно недоволство катализира след избухналия скандал между легендата Любо Ганев и настоящия президент, които са в студена война от края на световното през 2018-а. За шампионата славният волейболист намери от партньори около 1 млн. лева, но неговата активност около организацията явно се е изтълкувала от Инженера като заплаха за шефския пост. Затова Лазаров насрочи Общо събрание на 20 декември 2019-а с конспиративната цел да изключи легендата от управителния съвет и така пож устава на Федерацията да го лиши от възможност да се кандидатира за президент.  Елитните ни клубове вероятно ще заложат на Ганев за нов шеф, след като той открито вече е във война с Лазаров и вече не приема „в името на волейбола“ да прикрива с авторитета си пред обществеността гафовете на едноличното управление. Оптимизъм явно им вдъхват и последните събитията в родния футбол показали, че в крайна сметка има справедливост.  Явно емблематичният в миналото играч и настоящ бизнесмен ще излезе на сцената като кандидат-президент само, ако клубовете издигнат кандидатурата му. Очаква се, ако това стане, Ганев да поиска пълна финансова ревизия на централата, да обиколи всички клубове и да наложи абсолютно прозрачен модел на управление.", "date": "2019.11.14", "title": " Грандовe в единен фронт срещу Данчо Лазаров"}
{"url": "https://trud.bg/%d0%b2%d1%8a%d0%b2%d0%b5%d0%b4%d0%be%d1%85%d0%b0-%d0%b2%d0%be%d0%b4%d0%b5%d0%bd-%d1%80%d0%b5%d0%b6%d0%b8%d0%bc-%d0%b2-%d0%b4%d0%b2%d0%b5-%d1%81%d0%b5%d0%bb%d0%b0-%d0%b2%d1%8a%d0%b2-%d0%b2%d0%b0%d1%80/", "text": "Воден режим е въведен в селата Голица и Булаир, съобщиха от Регионалната здравна инспекция – Варна. Ограничението е наложено заради наличието на колиформи и ентерококи в питейната течност. Причината за това е настъпилото засушаване и намаляването на нивото на водоемите, обясниха от РЗИ. Докато ВиК-Варна не приключи с дезинфекцията на мрежата, хората ще ползват вода за битови нужди от водоноски, а в училището и детската градина трябва да бъде осигурена бутилирана вода и да се прави редовна дезинфекция на съдовете за приготвяне на храна.", "date": "2019.11.14", "title": " Въведоха воден режим в две села във Варненско"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bb%d0%be%d0%bd%d0%b4%d0%be%d0%bd-%d0%be%d1%81%d0%b2%d0%be%d0%b1%d0%be%d0%b4%d0%b8-29-%d1%80%d1%83%d0%bc%d1%8a%d0%bd%d0%ba%d0%b8/", "text": "Лондонската полиция задържа 17 души по време на акция срещу трафика на хора. По време на операцията са били освободи 29 румънки, държани под робство, пише  . „В резултат на няколко акции в ранната сутрин бяха задържани 17 души – 14 мъже и 3 жени – по подозрение, че са членове на международна престъпна група, занимаваща се с нелегален превоз на хора. Акциите бяха извършени по 16 издадени заповеди в няколко района на Лондон“, се казва в съобщение на Скотланд Ярд. Задържаните са организирали условия за „модерно робство“, проституция и престъпления, свързани с твърди наркотици и огнестрелни оръжия. „Откритите от полицията на адреса жени са на възраст от 20 до 40 години. Всички са транспортирани на безопасно място. Задържаните са под полицейски арест в централен Лондон,“ се казва още в изявлението на полицията. Операцията е проведена съвместно с румънската полиция, румънското посолство във Великобритания и Европол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Полицията в Лондон освободи 29 румънки, държани като секс робини"}
{"url": "https://trud.bg/%d0%b4%d0%b0%d0%bd%d0%b0%d0%b8%d0%bb-%d0%ba%d0%b8%d1%80%d0%b8%d0%bb%d0%be%d0%b2-%d0%b4%d0%be%d0%b1%d1%80%d0%be%d1%81%d1%8a%d0%b2%d0%b5%d1%81%d1%82%d0%bd%d0%be-%d1%89%d0%b5-%d0%b5-%d0%bf%d1%80%d0%b5/", "text": "Добросъвестно ще е президентът да подпише указа за назначаване на Иван Гешев в рамките на 3 до 7 дни. Това заяви министърът на правосъдието и по право председателстващ ВСС Данаил Кирилов на пресконференция,  . „Дебатът протече свободно. Можеше да бъде освободен от лични нападки, но това е в полза на прозрачността на процедурата. За нас беше важно да не остане неудовлетворено желание за изказване, дори когато то не следва изискванията на закона или съществено се отклонява от темата на дебата“, добави още той.", "date": "2019.11.14", "title": " Данаил Кирилов: Добросъвестно ще е президентът да подпише указа на Гешев в рамките на 3 до 7 дни"}
{"url": "https://trud.bg/%d0%b2%d0%be%d0%b4%d0%b0%d1%82%d0%b0-%d0%bd%d0%b0-%d0%bf%d0%b5%d1%80%d0%bd%d0%b8%d0%ba-%d0%bd%d0%b5-%d1%81%d1%82%d0%b8%d0%b3%d0%b0-%d0%b4%d0%be%d1%80%d0%b8-%d0%b7%d0%b0-%d1%80%d0%b5%d0%b6%d0%b8%d0%bc/", "text": "Направени са нови разчети и обсъждания за водния режим в Перник. Оказва се, че предложеният вчера вариант да има вода от 20 часа до 8 сутринта не може да бъде приложен, съобщи  . Това е така, понеже разчетите на ВиК-дружеството показват, че градът няма да се справи, а водата в язовир „Студена“ няма да стигне. Първоначалният график предвиждаше перничани да имат вода за по-малко време – между 16 и 22 ч. Изпратеният вариант към кмета на Перник остава именно първият. Предстои той да го приеме, или да го отхвърли. Водният режим се очаква да започне от понеделник – 18 ноември. Обсъждат се още и различни варианти за директно водоснабдяване – направо от пречиствателната станция.", "date": "2019.11.14", "title": " Водата на Перник не стига дори за режим от 20 часа до 8 сутринта"}
{"url": "https://trud.bg/%d0%b3%d0%b0%d1%80%d0%b4%d1%8a%d1%82-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d1%87%d0%b0%d0%b2%d0%b4%d0%b0%d1%80-%d0%ba%d0%be%d1%81%d1%82%d0%be/", "text": "Спечелихме, защото показахме добра защита и отборна игра – заяви гардът на „Левски Лукойл“ Чавдар Костов. – С моето излизане ротацията се скъса още повече и момчетата показаха невероятна игра.  Заради травма Костов бе на терена само 14 минути при успеха на „сините“ над домакините от белоруския „Цмоки“ (Минск) със 75:63 в мач от евротурнира за ФИБА къп. Тимът ни вече е с две победи и толкова загуби в групата, като се нуждае от още два успеха, за да продължи в следващата фаза на турнира.  „Заслужена победа – обяви и старши треньорът Константин Папазов. – След контузията на Чавдар Костов рядко отличавам някого, защото отборът е водещ. Но всички знаят качествата на Асен Великов – той пое и нападението, и риска. Изигра фантастични минути.“ В събота „сините“ посрещат „Балкан“ в зала „Универсиада“ в мач от НБЛ. Папазов обяви, че в отсъствието на Костов в игра най-вероятно ще се завърне Христо Захариев, който също лекуваше травма. „Нека всички фенове, които обичат нашия отбор и баскетбола, да дойдат и да ни подкрепят. – продължи Папазов. – Именно те са причината Валентин Златев да дойде с „Лукойл“ в „Левски“. Публиката е причината да ни има.“", "date": "2019.11.14", "title": " Гардът на „Левски Лукойл“ Чавдар Костов: Наложихме отборна игра и спечелихме"}
{"url": "https://trud.bg/%d0%b2%d1%81%d0%b5-%d0%bf%d0%be-%d0%b4%d0%be%d0%b1%d1%8a%d1%80-%d1%81%d1%8a%d0%bc-%d0%b0-%d0%bd%d0%b0-60-%d0%b3%d0%be%d0%b4%d0%b8%d0%bd%d0%b8-%d1%89%d0%b5-%d1%81%d1%8a%d0%bc-%d0%bd%d0%b0%d0%b9-%d0%b4/", "text": "Все по-добър ставам, в перфектна форма съм – обяви Кубрат Пулев при завръщането си от САЩ. – Имам чувството, че на 60 години ще съм най-добър. Преди дни Кобрата победи Райдъл Букър (САЩ) и затвърди статута си на задължителен претендент за пояса на IBF в тежка категория. Така българинът очаква победителя от сблъсъка между Анди Руис и Антъни Джошуа, който ще е 7 декември. „Мога да бия и двамата – продължи той. – Може би Руис ще ми е с една идея по-лесен.“ И допълни, че следващият му мач ще е за световната титла, който със сигурност няма да е в България.  Неговият мениджър Ивайло Гоцев пък допълни, че предимството на Руис е в силата на удара. „Стилът му е много агресивен – каза промоутърът. – А Джошуа има проблем точно с такива съперници. Мисля, че Анди Руис ще повтори изненадата и ще спечели. Разбира се, ако е добре подготвен. Познавам го от 25 години и винаги са му личали излишните килограми. Но той има силен удар и скорост, много е бърз с ръцете. Така, че излишното тегло не му пречи в случая.“ На 14 декември Пловдив ще посрещне професионална галавечер по бокс, в която Тервел Пулев ще се бие за интерконтинентална титла на WBA срещу американец. Снимка: СПОРТАЛ", "date": "2019.11.14", "title": " Все по-добър съм, а на 60 години ще съм най-добър, обяви Кобрата"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d1%87%d0%b5%d1%82%d0%b2%d1%8a%d1%80/", "text": "Министър-председателят Бойко Борисов ще бъде в Гърция за участие в Четвъртата среща на върха в Солун. Форумът е под егидата на президента на Република Гърция Прокопис Павлопулос и ще се проведе на 14 и 15 ноември, съобщиха от правителствената информационна служба. На срещата ще бъдат и премиерите на Гърция и Република Северна Македония Кирякос Мицотакис и Зоран Заев. По време на форума ще бъдат обсъдени перспективите за развитие на бизнеса и икономическия растеж в страните от региона. В контекста на засилването на регионалното сътрудничество, участниците ще дискутират възможностите за увеличаване на инвестициите, продължаването на транспортните и енергийните инфраструктурни проекти, които ще допринесат за икономическия прогрес и свързаността на страните в региона и в Европа. Преди форума министър-председателят Бойко Борисов ще се срещне с премиера на Гърция Кирякос Мицотакис. Акцент в разговора между двамата правителствени ръководители ще бъде продължаването на развитието на двустранното стратегическо партньорство, като фокус ще бъде поставен върху реализацията на регионалните транспортни и енергийни проекти, както и върху възможностите за стимулиране на търговско-икономическите връзки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Премиерът Борисов ще участва в Четвъртата среща на върха в Солун"}
{"url": "https://trud.bg/%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d1%82%d0%b2%d1%8a%d1%80%d0%b4%d0%b5%d0%bd%d0%b8%d0%b5%d1%82%d0%be-%d1%87%d0%b5-%d1%81%d0%bf%d0%b8%d1%80%d0%b0%d0%bc-%d0%b4%d0%b5%d0%bb%d0%be/", "text": "Атаката към мен и Министерството на културата постъпва, защото губим делото на втора инстанция за строителството на Ларгото. Срокът за обжалване на решението е 12 март. По този начин министърът на културата Боил Банов коментира искането на БСП той да подаде оставка. Според социалистите Министерството на културата е изпуснало срока за обжалване а делото за ремонта на Ларгото, в резултат на което българският данъкоплатец безвъзвратно губи 700 хиляди лева. До преди няколко дни това, което знаех аз е, че чакаме насрочено дело във ВКС за трета инстанция. Фактически, до преди няколко дни – на мен не ми е съобщено, че има някакво друго развитие по делото, освен, че чакаме трета, последна инстанция дело във ВКС по същия въпрос“, отбеляза Банов. „Преди няколко дни разбираме, че ситуацията е съвсем друга. А тя е следната: служителят, оторизиран да води действията по това дело, внася жалбата към ВКС на 13-ти, а не на 12-ти. Оттам насетне съдъс връща след около десет дни определение, в което се казва, че е изпуснат срокът за внасяне на жалби. това, което връща съдът, влиза в Правна дирекция. Правна дирекция, без да уведоми нито мен, нито главен секретар, служителят, който е оторизиран, внася обжалване в съда. Според мен, манипулативно се опитва да обясни, че са пуснати по пощата документите на датата 12-ти – нещо, което не отговаря на истината. Оттам насетне съдът започва да разглежда тази обратна жалба и се произнася преди няколко дни на сайта си“, обясни Банов. Той посочи, че тези дела не минават през министър. „Те се водят от Правна дирекция и оторизирания служител, който представлява министерството по тези дела. От март до сега никой в министерството не е информиран за реалния ход по същество на делото. Това, което успях да направя, е да назнача дисциплинарен съвет, който да разгледа обстоятелствата и действията на съответните служители“, обяни Банов. „Колко трябва да ми е акълът, след като през този момент, когато ме разследва прокуратура след вероломната атака на БСП, да правя каквото и да е, за да спирам или възпрепятствам това дело. Това може да го роди само болен мозък“, смята министърът. „Аз лично, без да съм съд, прокуратура или каквото и да е смятам, че този акт е продължение на това, което се случи – по повод сигналите на Елена Йончева. И поради тази причина всичко, което ние събираме тук като информация, ще бъде лично внесено от мен в прокуратурата с оглед пълното разнищване на случая. Който и друг в министерството да е замесен по някакъв начин в това или да е знаел какво се случва, ще понесе своите наказания и лично от мен ще бъде даден на прокуратурата. Аз считам,че тези действия не са случайни“, добави той. Служителите, които стоят с подписите си зад тези действия, не са служители на една-две или пет години, напротив. Аз считам, че тези действия са продълженеие на онези – с цел уронване престижа на Министерството на културата и лично на мен“, подчерта министърът. „Това за мен не е случайно. Затова ще сезирам прокуратурата – да ги разследват, за ги разпитват, да ги препитват“, заяви Банов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Боил Банов: Твърдението, че спирам делото за Ларгото, може да го роди само болен мозък"}
{"url": "https://trud.bg/%d1%81%d0%b2%d0%b8%d1%89%d0%be%d0%b2%d1%81%d0%ba%d0%b8-%d0%b0%d0%b2%d1%82%d0%be%d1%80%d0%b8-%d1%81-%d0%bd%d0%b0%d0%b3%d1%80%d0%b0%d0%b4%d0%b8-%d0%be%d1%82-%d0%bc%d0%b5%d0%b6%d0%b4%d1%83%d0%bd%d0%b0/", "text": "В Българския културен център „Магура“, в Чикаго се състоя събитие, на което бе представена “Българската култура в слово и визия”. На събитието, което бе уважено от българския генерален консул в Чикаго Иван Анчев, бяха обявени резултатите от международния литературен конкурс “Изящно перо ‘2019″, в който участваха 308 български автори от Испания, Гърция, Австралия, САЩ, Швейцария, Япония, Швеция, Франция, ЮАР, Италия, Чехия, Великобритания и България. Наградените автори и творби в различните категории бяха оповестени от Снежана Галчева, председател на Салон за българска култура и духовност в Чикаго. Във второто издание на международния литературен конкурс, свищовският автор Людмил Симеонов бе удостоен с първа награда за стихотворение на патриотична тема.  Това отличие той получи за стихотворението си „Елегия за България”. В същата категория втора награда бе присъдена на Иван Антонов от с. Алеково, община Свищов, за стихотворението му „Мярка”. За стихотворението си „Като вчера си тръгвам”, с трета награда в категорията „История и традиции”, бе отличена Гюлшен Алиева, свищовлийка от години живееща в гр. Плевен. Конкурсът “Изящно перо ‘2019″ се организира от Салон за българска култура и духовност в Чикаго, САЩ, и неговата цел е да обединява български автори, живеещи в различни краища на света. В него тази година взеха участие 796 творби на 308 автори, на възраст от 14 до 87 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Свищовски автори с награди от международния литературен конкурс “Изящно перо ‘2019″ в Чикаго\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%bf%d1%80%d0%be%d0%b4%d1%83%d1%86%d0%b5%d0%bd%d1%82%d0%b8-%d0%bd%d0%b0%d0%bf%d1%80%d0%b0%d0%b2%d0%b8%d1%85%d0%b0-%d1%85%d0%b8%d1%82/", "text": "Музикалните продуценти и автори на песни Матс Корай и Крис Янг направиха хит на популярната български изпълнителка Дара. Поп дивата пусна днес най-новата си песен Ella Ella, която идва след суперуспешния проект Darbie, издаден през лятото. Крис е сред създателите на някои от най-големите хитове на световноизвестни артисти като Кайли Миноуг, Род Стюард и Джейсън Деруло. Матс пък е един от най-талантливите автори на поп музика в Норвегия. Дара е съавтор на Ella Ella и сама е написала текста. Парчето е динамично със силна мелодия, запомнящи се вокали и закачлив текст. Създадено е по време на творческия лагер за писане на песни – Sofia Songwriting Camp, реализиран по-рано тази година. „Направихме „Ella Ella“ в последния ден от Sofia Songwriting Camp. Вдъхнових се от професионализма на хората, с които имах късмета да работя. Текстът се роди много бързо и още докато го пишех, чувах мелодията в главата си. Това е едно от най-запомнящите се и любими парчета, които съм правила някога“, споделя Дара. Видеото към песента ще излезе след седмица.", "date": "2019.11.14", "title": " Европейски продуценти направиха хит на Дара\t"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b7%d0%b0%d0%bf%d0%bb%d0%b0%d1%88%d0%b8-%d1%83%d1%87%d0%b5%d0%bd%d0%b8%d1%86%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b5/", "text": "На 13.11. т.г., около 10:20 часа, е подаден сигнал за това, че неизвестно лице е извършило нарушение на обществения ред, изразяващо се в отправяне на заплахи и закани към ученици в учебно заведение, намиращо се в гр. Вълчи дол. След проведени незабавни действия по разследване на случая и оперативно – издирвателни дейности е установено, че извършител на деянието е А.К. (45 г.) от с. Генерал Киселово, известен на МВР. По случая е образувано бързо полицейско производство, материалите са докладвани в Районна прокуратура – Девня, съобщиха от ОДМВР-Варна. Мъжът е задържан за срок до 24 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Рецидивист заплаши ученици във Варненско"}
{"url": "https://trud.bg/%d0%b4%d0%b8%d0%bb%d1%8f%d0%bd%d0%b0-%d0%bc%d0%b0%d1%82%d0%b5%d0%b5%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%ba%d0%be%d0%bb%d0%b5%d0%ba%d1%86%d0%b8%d1%8f-%d0%b6%d0%b5/", "text": "Младата дизайнерка Диляна Матеева представи своята най-нова колекция „Женски правила“ (“Lady’s rules”) за сезон есен-зима 2019-2020 по време на пресконференция в Пресклуб БТА. Проф. Любомир Стойков, председател на Академията за мода, който беше водещ на събитието, в самото начало подчерта последователния и убедителен начин, по който Диляна Матеева навлиза в модното пространство. Дизайнерката на модния бранд Art.Look сподели за своето творческо вдъхновение и посланията, заложени в предложенията й за есенно-зимния сезон, като акцентира на авторските рисунки, характерни за стила й. Тя съобщи, че колекцията ще бъде показана през месец декември по време на ревю-спектакъла на „БГ модна икона 2019“, организиран от Академията за мода. Музи на Диляна Матеева са две силни дами, борещи се за равноправието на жените – Симон дьо Бовоар и Олимпия дьо Гуж. Техните смелост, непокорство и борбен дух са пренесени в облеклата чрез ръчно рисувани портрети на женски лица, изобразени посредством техниката суха четка. Ликът на Симон дьо Бовоар е нарисуван чрез смесване на техники – принт и рисуване. Колекцията на „Женски правила“ съчетава практичност и елегантност с бунтарство и свобода. Непокорството и силата на женския дух са интерпретирани чрез разчупени линии на силуета, драперии и контрастиращи в почти всяка дреха цветове. Базисни за колекцията са четирите цвята: бежов, син, бял и червен. Материите включват кашмир, вълна, еко кожа и памук. Според Петя Джукелова, която познава работата на Диляна Матеева и е преподавател в Националната художествена академия: „Диляна е продуктивен творец, който винаги търси някаква провокация, бори се и отстоява качествените материали.“ Относно колекцията, Петя Джукелова акцентира на „нежната женственост“ в кройките, заимствани от мъжкия гардероб и по-специално гащеризоните и саката, които са представени в дамски вариант. Лице на колекцията е носителката на титлата Best Model of the World – Ива Атанасова, която откри дефилето и представи част от облеклата заедно с моделите Никол Предьова и Катерина Слугина. Сред представените аутфити бяха няколко сета, съчетани с бяла тениска с лика на Симон дьо Бовоар – класическа червена кожена пола и прав гащеризон с тиранти, изработен от еко кожа, при който в горната част също е изобразено женско лице. Друг сет включва класическо право сако, напомнящо кройката на мъжко с акцент в гърба – ръчно рисувано женско лице в стил Сюрреализъм. Сакото е съчетано с кожен панталон тип банан с висока талия. Показан беше и червен кожен гащеризон с ревер с контрастиращи сини джобове, разположени хоризонтално и вертикално, с ефектен А-хроматичен портрет на женско лице. Сред кройките от дамския гардероб е кожена рокля, съчетаваща силуетите на класическата права пола и на нестандартната А-симетрична разкроена пола, като в горната част на роклята частично, ръчно е нарисувано женско лице. От връхните дрехи в колекция „Женски правила“ Диляна Матеева показа вталено кашмирено палто с висока яка и S-образно закопчаване, което проследява извивките на тялото и акцентира талията, а нежна цепка подчертава краката. Друго вталено късо кашмирено палто с висока яка, която издължава шията беше съчетано с памучен панталон тип банан в цвят бордо. Диляна Матеева представи също бежово кашмирено яке, напомнящо кройката на мъжка риза, с контрастиращи ръкави, ревер и джобове в цвят бордо. Якето е съчетано с панталон тип банан в същият цвят с няколко акцента – силно контрастиращи обемни жълти джобове и подредени, като перлена огърлица около женската шия жълти копчета, които подчертават високата талия. На финала дизайнерката показа кашмирено палто с висока яка и ефектен подвижен шлейф, който е монтиран в задната част на палтото, като подчертава извивката на талията и краката. Диляна Матеева лично демонстрира свалянето на шлейфа, при което се запазват копчетата, подредени като мъниста около талията.", "date": "2019.11.14", "title": " Диляна Матеева представи колекция „Женски правила“"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d1%87%d0%b0%d0%bd%d1%82%d0%b0-%d1%81-%d0%b1%d0%bb%d0%b8%d0%b7%d0%be-150-%d1%85%d0%b8%d0%bb-%d0%bb%d0%b2-%d0%be%d1%82-%d0%ba%d0%be%d0%bb/", "text": "Чанта с около 150 хил. лева е била открадната от лек автомобил в столичния квартал “Лозенец“, съобщи БНР. Кражбата е извършена днес около обед, след като собственикът на парите отишъл да ги изтегли от банков клон. Докато е шофирал автомобила си той забелязал, че една от гумите му е спукана. И във времето, в което сменял гумата, неизвестни мъже откраднали чантата с голямата сума от колата и избягали. Извършителите се издирват. По случая работи СДВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Откраднаха чанта с близо 150 хил. лв. от кола в София"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d1%80%d0%b5%d1%89%d1%83-%d0%bc%d1%8a%d1%80%d0%b8-%d0%b8-%d0%b3%d0%be%d1%84%d0%b5%d0%bd-%d0%b2-%d0%bd%d0%be%d0%b2-%d1%82%d1%83%d1%80%d0%bd%d0%b8%d1%80/", "text": "Григор Димитров ще излезе с екипа на България срещу двама от най-големите си съперници на корта в последните години. Родният тенис ас ще е капитан на тима ни за новия отборен турнир АТП къп, а жребият прати отбора ни в група „С“ заедно с Великобритания, Белгия и Молдова.  Надпреварата е от 3 до 12 януари 2020-а в Австралия, а срещите от потока, в който е България, ще се играят в Сидни. Турнирът дава среща на националните отбори на най-високо класираните тенисисти в ранглистата на АТП. Българският отбор влезе в схемата както благодарение на възхода на Григор Димитров в последните месеци, така и на отказа на Роджър Федерер да участва, което извади Швейцария. Британците пък са в турнира заради защитения ранкинг на звездата си Анди Мъри, който беше извън кортовете близо година заради травми.  Бившият №1 в ранглистата ще е в тима на островитяните, въпреки че идната седмица ще играе и за купа „Дейвис“. По негова молба капитан ще е Тим Хенман, който по всяка вероятност ще включи в тима още Кайл Едмънд и по-големия брат на Анди – Джейми, който е специалист на двойки.  Григор също обяви състава си за надпреварата. В качеството си на капитан той повика най-добре класираните ни играчи при мъжете – Димитър Кузманов, Александър Лазаров, Александър Донски и Адриан Андреев. Българският състав обаче е далеч от класата на британците или белгийците, които бяха финалисти за купа „Дейвис“ през 2015-а и 2017-а. Все пак Григор ще има възможност да се срещне със звездите на двата тима Анди Мъри и Давид Гофен. Димитров на два пъти е побеждавал британеца, като особено паметен е разгромът в три сета на четвъртфинала на „Уимбълдън“ през 2014-а, кагато Анди беше действащ шампион. Срещу Гофен пък българинът е спечелил две от най-големите титли в кариерата си – трофея пред родна публика на София оупън през 2017-а и АТП финалите в Лондон същата година.", "date": "2019.11.14", "title": " Григор срещу Мъри и Гофен в нов турнир"}
{"url": "https://trud.bg/%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%bd%d0%b8-%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80%d0%b8-%d0%be%d1%82-%d0%b0%d0%b2%d1%82%d0%be%d0%bc%d0%be%d0%b1/", "text": "Чуждестранни инвеститори от Европа проучват Велико Търново и общината за изграждане на производствени бази. Компаниите са в сферата на автомобилната индустрия и електрониката. Това обяви в петък кметът Даниел Панов. Форумът събра представители на бизнеса и предприемачи от целия регион, икономисти, финансисти, журналисти, хора от академичната общност и експерти в сферата на европейската солидарност. Пред тях Панов представи и намеренията за изграждане на технологичен парк западно от Велико Търново, който да бъде продължение на Западната индустриална зона. Вече се водят разговори с Министерството на икономиката за изграждането на инфраструктурата. Специална част от дискусията бе посветена именно на развитието на сектора на високите технологии и аутсорсинга, както и предпоставките, които това дава за цялостния напредък на Велико Търново като икономически център. Даниел Панов подчерта значението на общите усилия за развитието на региона и даде пример с доброто взаимодействие на Велико Търново, Горна Оряховица и Лясковец. „В новия програмен период общините ще могат да се обединяват, за да защитят по-мащабни европейски проекти. Това е ще подобри бизнес-средата в целия регион. Със строителството на магистрала „Хемус“ и високоскоростния път Русе – Велико Търново – Свиленград се оформя изцяло нова икономическа зона, включваща както Велико Търново и съседните общини, така също Габрово и Севлиево“, добави Панов. Изграждането на стратегическата за цяла Северна България инфраструктура е от изключително голямо значение за привличането на големи чуждестранни инвеститори, чийто интерес вече е реален, каза още кметът. Той акцентира върху преимуществата, които университетите дават на старопрестолния град и предложи ВТУ „Св. св. Кирил и Методий“ и НВУ „Васил Левски“ да се утвърдят и като национални центрове за преквалификация на кадри. „Фокусът върху IT индустрията дава големи възможности. Хубаво е, че бизнесът, местната власт и кметът Даниел Панов гледат извън рамките на общината. Велико Търново е центърът, който ще издърпа цялата област“, коментира икономистът Петър Ганев. Той съобщи и добрата за старата столица новина – градът е с най-висока заетост в България за второто тримесечие на 2019 година. Западната индустриална зона във Велико Търново бе представена като пример за целесъобразно инвестиране на европейски средства в подкрепа на бизнеса. Темите на разговор обхванаха и възможностите за професионално образование в старопрестолния град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Чуждестранни инвеститори от автомобилната индустрия и електрониката проучват Велико Търново\t"}
{"url": "https://trud.bg/84-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%ba%d0%b0%d1%82%d0%b0%d1%81%d1%82/", "text": "84-годишна жена загина в болница, след като катастрофира с електрическа триколка. Инцидентът е станал в Сливо поле, съобщават от ОД на МВР – Русе. Възрастната жена се движила с превозното средство по булевард „Съединение“ в града. Водачката вероятно е загубила управление над него и то се е обърнало. Вследствие на това тя е паднала на асфалта. Пострадалата е била отведена и настанена в болницата, където по-късно е починала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " 84-годишна жена почина, след като катастрофира с електрическа триколка"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%bd%d0%b5-%d1%80%d0%b0%d0%b7%d1%87%d0%b8%d1%82%d0%b0-%d0%bd%d0%b0-%d1%84%d0%b5%d0%b4%d0%b5%d1%80%d0%b5%d1%80-%d1%81%d1%80%d0%b5%d1%89%d1%83-%d0%b4%d0%b6%d0%be%d0%ba/", "text": "Рафаел Надал отказа да отдаде предпочитанията си кой от Новак Джокович и Роджър Федерер иска да продължи напред в АТП финалите в Лондон. Испанецът оцеля в турнира след фамозен обрат срещу Даниил Медведев – 6:7 (3), 3:6, 7:6 (4), след като губеше с 1:5 в третия сет. Така Матадора вече е с равен баланс от 1 победа и 1 загуба, но дори чиста победа над Стефанос Циципас днес може да не му е достатъчна за класиране за полуфиналите.  „Ясно е, че се надявам всичко да се развие благоприятно за мен – призна Надал, който ще стане №1 в ранглистата при отпадане на Джокович в груповата фаза. – Но аз може да подкрепям и Новак. Ще се опитам сам да си свърша работата, защото първото място зависи от мен. Мачът с Медведев е голям напредък за мен в сравнение с предишния. Чувствах се добре физически и усещах, че няма как да сбъркам при който и да било удар.“  Миналогодишният шампион Александър Зверев пък стана втората жертва на Циципас в групата – гръкът го отвя с 6:3, 6:2. Представителят на Германия пък бе заподозрян, че си помага с телефон, което е забранено по време на мач.  „Наистина ровех в сака си, но телефонът остана в съблекалнята – отрече Зверев. – Не знам кой какво е видял, но аз търсех бутилка с вода.“", "date": "2019.11.14", "title": " Надал не разчита на Федерер срещу Джокович"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d1%81%d1%80%d0%b5%d1%89%d0%b0-%d0%b7%d0%b8%d0%bc%d0%b0%d1%82%d0%b0-%d1%81-1700-%d1%82%d0%be%d0%bd%d0%b0/", "text": "Велико Търново е в готовност за предстоящия зимен сезон, стана ясно по време на срещата на разширената работна група, свикана от кмета Даниел Панов. В комисията под председателството на заместник-кмета проф. Георги Камарашев участваха експерти от общината, представители на институции, фирми по снегопочистване и зимна поддръжка, експлоатационни дружества и експерти по градоустройство. 1700 тона инертни материали има в наличност компанията, ангажирана с почистването на пътната мрежа при зимни условия. 20 са машините, приведени в готовност. Вече е въведено постоянно дежурство. В пълна готовност е и общинското предприятие „Зелени системи“, което отговаря за тротоарите, стълбищата и обществените пространства. Малогабаритни машини за снегопочистване са осигурени за улиците в кв. „Варуша“. С достатъчно количество пясъчно-солна смес и материали против заледяване разполага и фирмата, която отговаря за поддръжката на общинската пътна мрежа. Техниката е в готовност, а при влошени условия са осигурени и машини в резерв. От експлоатационните дружества имат сформирани дежурни екипи, които да реагират максимално бързо при проблеми с тока, водата и съоръженията по газопреносната мрежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Велико Търново посреща зимата с 1700 тона материали против лед и 20 машини в готовност"}
{"url": "https://trud.bg/%d1%81%d1%8a%d0%b4%d0%b8%d0%b8-%d1%81%d0%b8-%d0%bf%d1%80%d0%b0%d0%b2%d1%8f%d1%82-%d0%be%d1%82%d0%b2%d0%be%d0%b4-%d0%bf%d0%be-%d0%b4%d0%b5%d0%bb%d0%be-%d0%ba%d1%8a%d1%89%d0%b0-%d0%b7%d0%b0/", "text": "Магистратите работели със сестрата на обвиняемия Масово съдии от благоевградския окръжен съд си правят самоотводи по делото срещу бившия зам.- министър Александър Манолев, който е обвиняем за къщата си за гости в Сандански. До момента не може да се определи състава, който да гледа казуса. Всеки път след случайното разпределение, кой да гледа делото, магистратите се отказват. Мотивът им е, че имат отношения със сестрата на Манолев – Рая Манолева, която е съдия в Районен съд-Сандански. Дотук петима окръжни съдии се отведоха от делото. Очаква се процедурата по избор на съдия да продължи докато някой магистрат приеме. Съдиите, които отказват да поемат казуса, коментират, че с отводите си целят да се осигури безпристрастност и обективност на процедурата. Окръжна прокуратура в Благоевград преди месец внесе обвинителния акт срещу Манолев в качеството на подбудител и срещу Ани Димитрова като съучастник. Те са обвинени в представянето на неверни данни, чрез които са си осигурили европейско финансиране за къща за гости. Заради аферата Манолев подаде оставка като зам.-министър на икономиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Съдии си правят отвод по дело “Къща за гости”\t"}
{"url": "https://trud.bg/10-000-%d0%b4%d0%b5%d1%86%d0%b0-%d0%b8-%d1%83%d1%87%d0%b5%d0%bd%d0%b8%d1%86%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%81%d0%b0-%d0%b8%d0%b7%d1%81%d0%bb%d0%b5%d0%b4%d0%b2%d0%b0%d0%bd/", "text": "3855 деца и 6313 ученици са обхванати в изследване на състоянието на речта. Скринингът е извършен в края на месец септември и включва децата в трета и четвърта група в детските градини, подготвителните групи и първи клас, при които е изследвана устната реч, както и учениците във втори и трети клас, при които се обследва и писмената реч. Резултатите показват, че няма сериозно увеличаване на броя на малчуганите с нарушения в речта, съобщи на пресконференция  Лиляна Лазарова, директор на Логопедичния център във Варна, по повод 14-ти ноември, Международния ден на логопедията. На срещата присъства  директорът на дирекция „Образование и младежки дейности“ към Община Варна Лилия Христова, логопеди, и студенти от Медицинския университет. 43 кабинета са разкрити към Логопедичния център във Варна. В тях работят 29 специалисти,  които за една учебна година извършват средно около 2000 консултации. 827 деца и ученици са приети за работа през учебната 2019/2020 година. Нов кабинет предстои да започне работа в детска градина „Славейче“, посочи  Лазарова.", "date": "2019.11.14", "title": " 10 000 деца и ученици във Варна са изследвани за нарушения в речта"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%be%d0%b3%d1%80%d0%b0%d0%b1%d0%b8%d0%bb%d0%b8-12-%d0%b3%d0%be%d0%b4%d0%b8%d1%88/", "text": "С арест на двама криминално проявени бургазлии, осъществили грабеж спрямо 12-годишно момче, завърши втората полицейска операция, протекла на територията на квартал „Победа“ през днешния ден. Двама мъже / на 22 и 24 години/, единият от които рецидивист по линия „грабежи“, издебнали момчета около 02.30 ч. снощи на ул. „Тамара“ в квартала, докато се прибирало от къщата на майка си към дома на баща си, разположени през няколко съседски жилища. Нападнали го в тъмнината, нанесли му побой и ограбили сумата от 30 лв., след което се укрили. В резултат на бързите оперативно-издирвателни действия, предприети от полицейските служители на Първо Районно управление – Бургас и работата по „горещи следи“ двамата извършители на дръзкия грабеж са установени и задържани за срок от 24 часа. Единият от тях бил абсолютно неадекватен / под въздействие на наркотични вещества/, но втория направил пълни самопризнания и се разкаял за деянието си. Работата по цялостно документиране на случая, както и по установяване съпричастността на двамата бургазлии към други престъпления продължава от служители на Първо Районно управление – Бургас. Припомняме, че на територията на кв. „Победа“ през вчерашния ден стартира мащабна полицейска операция по противодействие разпространението на наркотици, осъществяването на грабежи и кражби от търговски обекти, частни домове и офиси на фирми, в която участваха служители от отдел „Криминална Полиция” при ОДМВР – Бургас, „Специализираните полицейски сили”, Първо Районно управление – Бургас и бургаската жандармерия. При акцията бяха проверените общо пет адреса, откъдето са иззети множество вещи / мобилни телефони, авто навигации, велосипеди, различни битови вещи, телескопични палки, ножове и други/, за чийто произход задържаните мъже не успяха да дадат адекватни обяснения. Предстои провеждането на подобни операции на други места в Бургаски регион, като фокус отново ще бъдат битовите престъпления и престъпленията против собствеността.", "date": "2019.11.14", "title": " Арестуваха двама души, ограбили 12-годишно дете в Бургас"}
{"url": "https://trud.bg/%d1%80%d0%b8%d0%b1%d0%b0%d1%80%d0%b8%d1%82%d0%b5-%d0%ba%d1%8a%d1%82%d0%b0%d1%82-%d1%87%d0%b5%d1%80%d0%bd%d0%be%d0%ba%d0%be%d0%bf-%d0%b7%d0%b0-%d0%bd%d0%b8%d0%ba%d1%83%d0%bb%d0%b4%d0%b5%d0%bd/", "text": "Рибарите от селището Ченгене скеле край Бургас хващат дребен сафрид. Той е излязъл между созополския остров Свети Иван и Атия, близо до живописното им селище. “Пърпорим с лодките наблизо, гледаме да не хабим много нафта, защото не си струва усилието. Даже не даваме рибата за продажба, а я пазим за Никулден. Тогава ще посрещнем много гости, ще правим и курбани за здраве”, разкриват опитните риболовци. Надолу, към Приморско, е излязъл малко чернокоп, но и той дребен, разказаха колеги на морските. Всички коментират, че скоро толкова бедна на риба година не е имало. Рибар хванал 300 килограма паламуд преди два дни на устието на Ропотамо и той държи рекордът за тази година. Иначе друг се жалва, че в 200 метра заложени мрежи вчера сутринта мърдал само един паламуд. “Ходихме до Царево с лодките – дори делфини няма. Ще си останем с малкото лефер, който морето даде през есента”, казаха морските от Ахтопол. Друга година по това време ловят и пълнят каси чернокоп, и веят паламуд. Сега риба няма – нито при нас, нито при комшиите – рибари в Турция, с които са във връзка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Рибарите кътат чернокоп за Никулден"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%be%d1%89%d0%b5-%d0%b4%d0%b2%d0%b5-%d0%b3%d0%b8%d0%bc%d0%bd%d0%b0%d0%b7%d0%b8%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Започнаха ремонтни дейности в още две варненски гимназии – ПГСАГ „Васил Левски“ и Варненската търговска гимназия „Г.С.Раковски“ със средства, осигурени по оперативна програма „Региони в растеж“. Кметът на Варна Иван Портних присъства на символичния старт даден от директорите на двете гимназии на ПГСАГ „Васил Левски“ – Мария Петрова и на ВТГ „Г. С. Раковски“ – Жечка Георгиева. Във „Васил Левски“ ще се изпълнят дейности по реконструкция на сградния фонд и прилежащите дворни площи, подновяване на обзавеждането и оборудването. Планира се още подмяна на покрива и част от ВиК и ел. инсталации, външно саниране, боядисване и смяна на подови настилки и дограма. Също така ще бъде изграден външен асансьор. Общо по проекта предстои да бъдат обновени 15 гимназии, от които седем в морския град. Досега седем училища, три детски градини и две професионални гимназии бяха модернизирани със средства по ОП „Региони в растеж“. На старта на ремонтните дейности в двете школа присъстваха още районният кмет Христо Христов, директорът на дирекция „Образование и младежки дейности“ Лилия Христова, представители на РУО и на фирмата строител, и учители", "date": "2019.11.14", "title": " Ремонтират още две гимназии във Варна\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d1%8f%d0%b2%d0%b8-%d1%81%d1%80%d0%b5%d1%89%d0%b0%d1%82%d0%b0-%d1%81%d0%b8-%d1%81-%d0%b5%d1%80%d0%b4%d0%be%d0%b3%d0%b0%d0%bd-%d0%b7%d0%b0-%d1%87/", "text": "Покупката от Анкара на руски С-400 била предизвикателство Президентът на САЩ Доналд Тръмп заяви, че срещата в Белия дом с турския му колега Реджеп Ердоган е била „чудесна и много продуктивна”, предаде Ройтерс. „Голям фен съм на турския президент”, увери Тръмп на съвместната си пресконференция с Ердоган. „Турция, както всички знаят, е важен съюзник в НАТО”, подчерта президентът на САЩ. Той определи купуването от Турция на руски ракетни системи С-400 като „сериозно предизвикателство”, но изрази увереност, че проблемът може да бъде решен. Тръмп приветства продължаващото спазване на споразумението за прекратяване на огъня в Североизточна Сирия, сключено в средата на октомври, въпреки изказаните от Ердоган критики към американските ангажименти към техните кюрдски съюзници. Разговорите между Ердоган и Тръмп във Вашингтон дойдоха на фона на откритата публична процедура по импийчмънт на президента на САЩ на 13 ноември, в рамките на която дадоха първи показания висши дипломати от Държавния департамент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Тръмп обяви срещата си с Ердоган за „чудесна”"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-14/", "text": "Иван Гешев окончателно избран за главен прокурор След близо петчасово заседание във Висшия съдебен съвет. Благодаря, че не се поддадохте на политическия натиск, каза новият обвинител №1.         Румен Овчаров и Бриго Аспарухов пазят гърба на Нинова Вътрешната опозиция втвърди тона – иска оставката на ръководството и промяна на партийния устав. Соцактивът брои гласовете и за нов лидер.         НАТО има проблеми, но не е с “диагнозата” от Макрон Войнишки мемориал ще увековечи героизма на ген. Владимир Вазов в Плевен, казва вицепремиерът Красимир Каракачанов, в интервю за „Труд“.           В търсене на врага: Kак НАТО се разпада Визитата на Столтенберг в САЩ е възможност за сверяване на часовниците преди юбилейната среща на Алианса в Лондон – анализ на Александър Братерский, Gazeta. ru       Посредствеността победи в културата на прехода Как традицията бе обявена за мухъл, новаторство стана подмяната, а най-можещото поколение бе елиминирано – коментар на Даниела Кузманова.           Гърция по Пътя на коприната 5000 китайци вече са получили т. нар. „Златна виза“ в Елада – анализ на Бойка Атанасова.         Тайнствената “Болгариня”  Какви са връзките на България с Киевска Рус – „Мистериите на българските земи“ с проф. Пламен Павлов.               Ули Хьонес – Великият комбинатор Силует на президента на Байерн Мюнхен Ули Хьинес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Вижте акцентите в броя на вестник „Труд“ в петък, 15 ноември 2019"}
{"url": "https://trud.bg/%d0%bd%d0%b0%d1%88%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%ba%d0%b0-%d0%be%d1%82%d0%b8%d0%b2%d0%b0-%d0%b2%d1%8a%d0%b2-%d1%84%d0%b8%d0%bb%d0%b8%d0%bf%d0%b8%d0%bd/", "text": "Бившата капитанка на женския национален отбор по волейбол Страшимира Симеонова ще продължи кариерата си във Филипините. Централната блокировачка ще замине за екзотичната страна, след като започна сезона в родното първенство с екип на „Славия“. 195-сантиметровата волейболистка за втора поредна година напуска „белите“, след като миналия сезон отиде в Полша.  „Искахме да помогне на младите състезателки, но няма да спираме нито една волейболистка при добра оферта от чужбина“, заяви старши треньорът на „Славия“ Иван Димитров.", "date": "2019.11.14", "title": " Наша волейболистка отива във Филипините"}
{"url": "https://trud.bg/%d0%bf%d1%80%d0%be%d1%84-%d0%ba%d0%b8%d1%80%d0%b8%d0%bb-%d1%82%d0%be%d0%bf%d0%b0%d0%bb%d0%be%d0%b2-75-%d0%b3%d0%be%d0%b4%d0%b8%d0%bd%d0%b8-%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8/", "text": "75 години от създаването на югославска република Македония е насаждана лъжа по отношение на България. Поколения в нея са расли с манипулациите, че българите са им най-големият враг. Това не може да бъде разрушено за няколко месеца или година-две. Това каза проф. Кирил Топалов, който е член на Смесената българо-македонска комисия по историческите и образователните въпроси, писател, преводач, бивш посланик на страната в Гърция и Ватикана. Той участва във Фестивала по история във Варна, иницииран от Първа езикова гимназия. Ние се борим срещу тази 75-годишна лъжа, но общественото мнение в Македония не е готово да я разбере, каза проф. Топалов. Той даде пример с абсурдите в образованието там, където първото изречение в уроците до 7 клас е, че бугарите /българите/ са номадско племе, от турско-татаро-монголски произход, което се занимавало с грабителство. „Позицията на българските учени от комисията е, че признаваме държавната идентичност на Северна Македония след 1945 година, но не и македонски език или нация“, каза проф. Кирил Топалов. Той припомни, че борбите за Македония не са били за самостоятелна, автономна Македония, а са част от борбите за Освобождението на България.", "date": "2019.11.14", "title": " Проф. Кирил Топалов: 75 години в Македония е насаждана лъжа за България"}
{"url": "https://trud.bg/%d0%ba%d1%80%d0%b5%d0%b4%d0%b8%d1%82%d0%be%d1%80%d0%b8%d1%82%d0%b5-%d0%bd%d0%b0-%d1%86%d1%81%d0%ba%d0%b0-%d0%b2%d0%b5%d1%87%d0%b5-%d1%81%d0%b8-%d0%b2%d0%b7%d0%b8%d0%bc%d0%b0%d1%82-%d0%bf%d0%b0%d1%80/", "text": "Обещание дадено – обещание изпълнено!  Кредиторите на обявеното в несъстоятелност дружество ПФК ЦСКА АД вече започнаха да си получават парите. Някои от тях са били зарадвани със съобщения по мобилните си телефони за парични преводи в четвъртък. До четвъртък вечер обаче не всички имаха своите суми по сметките. Не е ясно каква е последователността на пускането на парите, но няма как едни да вземат, а други – не. Настоящите собственици на ЦСКА спечелиха търга за емблемата и историята, плащайки 8 милиона лева. По този начин Гриша Ганчев и Юлиян Инджов изпълниха обещанието пред феновете. Списъкът с кредиторите на ЦСКА наброява 143-а души, определени от съда. Държавата в лицето на НАП ще получи 4 486 200 лева, а те представляват 36,5 процента от задължението, което бившите шефове натрупаха – 12 292 256 лв.  При управлението на „Титан“ и Александър Томов забавянето на заплати беше ежедневие за ЦСКА и едва ли има служител от периода 2010-2015 година, който да не се е превърнал в кредитор на клуба. Има футболисти, които така и не взеха пари, защото побързаха да напуснат и да подадат жалби до ФИФА.  В същото време ЦСКА пусна защитника Жеферсон да се прибере за няколко дни в Бразилия по лични дела през паузата за националните отбори. Бранителят обаче ще е на линия за контролата срещу гръцкия „Арис“ в събота. „Червените“ пътуват ден преди мача за Солун. За последно ЦСКА гостува в града през 2008 година срещу ПАОК.", "date": "2019.11.14", "title": " Кредиторите на ЦСКА вече си взимат парите"}
{"url": "https://trud.bg/3-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d1%81-%d1%82%d0%b8%d1%80%d0%be%d0%b2%d0%b5-%d1%81%d1%82%d0%b0%d0%bd%d0%b0%d1%85%d0%b0-%d0%bd%d0%b0-%d0%bf%d1%8a%d1%82%d1%8f-%d0%ba%d1%8a/", "text": "Три катастрофи с тежкотоварни автомобили станаха в четвъртък следобед за няколко минути по пътя за Дунав мост 2. Първият сблъсък се е случил малко след Околовръстния път на Монтана, в посока Видин. На мокър път, тир е поднесъл и е паднал в дълбоко дере. Шофьорът е бил заклещен в кабината. Той е откаран в монтанската болница без сериозни наранявания. Минути след този инцидент, отново на пътя за Дунав мост 2, става друга катастрофа. На завой се сблъскват тежкотоварен автомобил и цистерна. След удара цистерната се е обърнала в канавката. При трето пътнотранспортно произшествие тир се е завъртял на пътя при видинското село Бела. Заради катастрофите движението се регулира от „Пътна полиция”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " 3 катастрофи с тирове станаха на пътя към Дунав мост 2"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d0%b8%d0%b7%d0%b1%d1%80%d0%b0%d0%bd-%d0%b7%d0%b0-%d0%b3%d0%bb%d0%b0%d0%b2/", "text": "Трябва да встъпи в длъжност на 10 януари 2020 г. Пленумът на Висшия съдебен съвет окончателно избра Иван Гешев за главен прокурор. Решението за това бе взето с 20 гласа „за” и едва четири „против” след близо петчасово заседание. До повторната процедура се стигна, след като президентът Румен Радев издаде указ, с който върна избора на Иван Гешев от 24 октомври, когато кандидатът отново бе избран с 20 гласа „за” и „4” против. По конституция държавният глава няма право на повторен отказ. „Благодаря на пленума на ВСС. Благодаря и на професионалната общност, която ме подкрепи. Мога да обещая, че ще направя всичко възможно да оправдая тяхното доверие. Благодаря им, че не се поддадоха на безпрецедентния политически натиск и проведоха процедура изцяло в рамките на закона и Конституцията на Република България”, бяха първите думи на Гешев, след като чу решението на съвета. По време на дебатите се стигна до словесни престрелки между членове на прокурорската и съдийската колегия на съдебния съвет. Някои от магистратите явно се опитваха да протакат процедурата по избор. Дори се наложи правосъдният министър Данаил Кирилов да откаже думата на някои от тях. Преди гласуването, членовете на ВСС декларираха, че не им е оказван политически натиск как да глрасуват. Без изненада противниците на избора на Гешев, начело с Лозан Панов и Атанаска Дишева, за пореден път използваха публичното заседание на Пленума, за да отправят персонални нападки по адрес на кандидата. Дишева дори се оплака, че била „заплашвана от г-н Гешев” по време на една от почивките, че я очаква блестяща поличитеска кариера. „Да бях казал и „Добър ден” на г-жа Дишева, сигурно пак щеше да го приеме като заплаха”, отговори Гешев. Правосъдният министър също обяви, че не е видял заплаха в думите на Гешев. „Лозан Панов, Атанаска Дишева и Олга Керелска говориха политически с почти всякаква липса на правни доводи. Една партия прекъсна кампанията си и се фокусира върху моя избор. Това е политически натиск. Процедурата за избора е безпрецедентна в рамките на ЕС, а подозирам, че е безпрецедентна и в рамките на света. Някой да твърди, че тази процедура не е прозрачна и публична, говори само за едно – безпринципност. Никой от тези, които атакуват моята кандидатура, не се интересуват от закона и конституцията, а само да бъде провален конкретният кандидат”, заяви още Гешев. Иван Гешев е шестият главен прокурор след демократичните промени и трябва да встъпи в длъжност на 10 януари 2020 г. Под прозорците на съвета Два сигнала за бомба и два митинга Два протеста и два сигнала за бомби съпътсваха днес избора на нов главен прокурор. Първата заплаха била в 20,05 ч в сряда вечерта. Неизвестен мъж съобщил на тел. 112, че е поставено взривно устройство в автомобил, паркиран до сградата на ВСС. След проверка се оказало, че сигналът е фалшив. Втората закана постъпила към 8 часа днес. Твърдяло се, че в самата сграда на съдебния съвет е заложена бомба. Членовете на ВСС обаче не се уплашиха и решиха единодушно да останат в залата. Сигнал за бомба имаше и при първия избор на 24 октомври. Заседанието протече при засилена охрана, а центърът на София бе блокиран от полиция заради два митинга – единият бе в подкрепа на кандидатурата на Иван Гешев, а другият „против”. Двата протеста от по стотина души пред сградата на ВСС бяха разделени с метални съоръжения и полицейски кордон. Полетяха яйца и кофички с кисело мляко по сградата на ВСС. На събирането на противниците на Гешев се появи и Мая Манолова, която обяви, че не е съгласна с издигането само на една кандидатура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Иван Гешев окончателно избран за главен прокурор (обзор)\t"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b7%d0%b0-%d0%bf%d0%be%d1%81%d1%82%d0%be%d1%8f%d0%bd%d0%bd%d0%be-%d0%b2-%d0%b0%d1%80%d0%b5%d1%81%d1%82%d0%b0-68-%d0%b3%d0%be%d0%b4%d0%b8%d1%88%d0%b5/", "text": "Обвинен в педофилия остава за постоянно в ареста, решиха съдиите в Бургас, които гледаха мярката на 68-годишния Йордан Стоянов, за който се твърди, че е блудствал с 10-годишно момиче, предава  . Сексуалното нападение е станало в нощта на 6 срещу 7 ноември, когато бившият миньор в нетрезво състояние прегърнал момиченцето на съседите си и поискал интимна близост. детето успяло да се отскубне и се оплакало на баща си. Тогава роднините на момичето се събрали и нанесли сериозен побой на обвиняемия. „Очевидно е бил пиян, ама никога не се е случвало друг път да е правил такива неща. Той е 68 годишен човек”, каза Демир Стоянов, брат на Йордан. „Някой може ли да каже, че е посегнал? Той е бил в пияно състояние, той може да е да му каже нещо друго, то може да се е уплашило детето”, допълни Ангел Димитров, роднина на обвиняемия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Оставиха за постоянно в ареста 68-годишен, обвинен в блудство с 10-годишно момиче"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%81%d0%bf%d0%b8%d1%80%d0%b0-%d0%b4%d0%b0%d0%bd%d1%8a%d0%ba-%d1%81%d0%be%d0%bb%d0%b8%d0%b4%d0%b0%d1%80%d0%bd%d0%be%d1%81%d1%82/", "text": "През м.г. са били събрани 10 млрд. евро Германското правителство обяви днес, че планира почти напълно да премахне т.нар. данък „солидарност”, въведен през 1991 г. за жителите на Западна Германия след обединението на страната, за да финансира изравняването на стандарта на живот и инфраструктурата в Източната част на страната, предаде „Дойче Веле”. От началото на 2021 г. данъкът ще бъде свален от плещите на 90% на германските данъкоплатци.  Съгласно новите правила 6,5% от западногерманците ще плащат намален данък, докато 3,5% от тях, смятани за най-богатите граждани на Западна Германия, ще продължат да плащат пълната стойност на налога. Според финансовия министър Олаф Шолц отмяната на данъка е възможна благодарение на високите икономически резултати на страната от обединението преди 30 г. до днес. По данни на германските данъчни служби само за миналата година данък „солидарност” е набрал за хазната близо 10 милиарда евро. Въведен като временна мярка, налогът е обявен за постоянен и задължителен през 1995 г. „Дойче Веле” посочва официални данни, според които от 2012 г. насам германското федерално правителство събира повече средства от данък „солидарност”, отколкото отделя за проблемите на Източна Германия. Успоредно на това в страната действа и т. нар. „Пакт за солидарност” между Берлин и властите във федералните провинции за подпомагане на Изтока, установен през 2001 г., който изтича в края на тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Германия спира данък „солидарност”\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d1%81%d0%be%d0%bb%d1%83%d0%bd-%d0%b7/", "text": "Министър-председателят Бойко Борисов пристигна в Солун за участие в Четвъртата среща на върха в гръцкия град. Форумът е двудневен и се провежда под егидата на президента на Република Гърция Прокопис Павлопулос. На Срещата на върха ще бъдат и премиерите на Гърция и Република Северна Македония Кирякос Мицотакис и Зоран Заев. Това съобщиха от правителствената информационна служба. В общия стремеж към засилването на регионалното сътрудничество участниците във форума ще обсъдят перспективите за развитие на бизнеса и икономическия растеж в страните. Реализацията на съвместните транспортни и енергийни проекти и разширяването на потенциала в секторите от регионален интерес също ще бъдат част от темите на Срещата на върха.  Преди старта на форума министър-председателят Бойко Борисов ще проведе среща с премиера на Гърция Кирякос Мицотакис. Двамата правителствени ръководители ще обсъдят възможностите за засилването на двустранния политически и икономически диалог. Премиерът коментира програмата си и във Фейсбук, където написа: „Пристигнах в Гърция, където ще участвам в Четвъртата среща на върха в Солун. Заедно с премиерите на Гърция и Република Северна Македония Кирякос Мицотакис и Зоран Заев ще обсъдим перспективите за развитие на бизнеса и икономическия растеж, реализацията на съвместните транспортни и енергийни проекти“.", "date": "2019.11.14", "title": " Премиерът Борисов пристигна в Солун за участие в Четвъртата среща на върха"}
{"url": "https://trud.bg/%d0%b2%d0%b8%d1%80%d1%83%d1%81%d0%b8-%d1%81-%d0%ba%d0%b0%d1%88%d0%bb%d0%b8%d1%86%d0%b0-%d1%82%d1%80%d1%8a%d1%88%d0%ba%d0%b0%d1%82-%d0%bd%d0%b0%d1%80%d0%b5%d0%b4/", "text": "Често проветряване и миене на ръце като превенция срещу болестите Антибиотиците са неефективни Парагрипни вируси със суха кашлица разболяват хората в момента. Те се разпространяват епидемично и бързо се прехвърлят от човек на човек, но минават без усложнения. Кашлицата минава в рамките на няколко седмици. Това заяви националният консултант по микробиология и директор на Националния център по заразни и паразитни болести проф. д-р Тодор Кантарджиев, позовавайки се на данни на Националната референтна лаборатория. Тoй обяви, че тази година грипът ще се забави, заради топлото време. Очаква се пикът му да е в края на януари и в началото на февруари. „Отворени ли са прозорците, не се ли събираме на едно място много хора, има ли достъп на свеж студен въздух, за да се свиват кръвоносните съдове на носа и да не намалява нашата защита към инфекции – грипът обикновено се забавя”, заяви лекарят. По негови думи сега е времето да се постави противогрипна ваксина. Той посъветва хората да си мият по-често и да се ползват мокри кърпички, като превенция срещу болестите. Лекарите съветват да не лекуваме вирусни инфекции с антибиотици, тъй като са неефективни и могат да усложнят заболяването. Анабиотичната резистентност е причината за смъртта на 700 000 души. Междувременно стана ясно, че Министерството на здравеопазването и Министерството на земеделието и горите са готови с Националната програма срещу антимикробната резистентност. Идеята е да се засили надзора по използването на антибиотици, да се повиши осведомеността за използването подобни медикаменти в хуманната и ветеринарната медицина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Вируси с кашлица тръшкат наред\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%be%d0%b2%d1%87%d0%b0%d1%80%d0%be%d0%b2-%d0%b8-%d0%b1%d1%80%d0%b8%d0%b3%d0%be-%d0%b0%d1%81%d0%bf%d0%b0%d1%80%d1%83%d1%85%d0%be%d0%b2-%d0%bf%d0%b0%d0%b7%d1%8f%d1%82/", "text": "Соцактивът брои гласовете и за нов лидер Два дни преди заседанието на Националния съвет на БСП, очаквано, тонът на отделните крила в партията се втвърди. Среднощни совалки и прегрупиране белязаха целия четвъртък в София. Вътрешната опозиция преброи гласовете “за” и “срещу” председателя на БСП Корнелия Нинова и отчете, че едни от влиятелните социалисти Румен Овчаров и Бриго Аспарухов ще пазят гърба є от “приятелския огън”. Сценариите за насроченото за неделя заседание от страна на ръководството на “Позитано” 20 включвали на първо място отклоняване на вниманието от оставката на Нинова с подробен, но “захаросан” анализ на резултатите от местния вот. Анонсът от централата на социалистите е, че на заседанието в неделя ще присъстват спечелилите кметове и общински съветници. Така вместо с катастрофалните резултати и двойният спад на гласовете за БСП само за 2 години (955 000 през 2017 г., 431 000 на местните избори сега ), членовете на пленума ще бъдат принудени да аплодират съпартийците си. Както е известно, Румен Овчаров е от членовете на НС на БСП, който задава тона за поведение на най-голямата структура на червените – БСП-София. А към момента от там няма сигнали, че искат оставката на Нинова с мотива, че “сега е време за трезв анализ на резултатите от местните избори”. На много места в страната обаче са решени да настояват Нинова да освободи председателския пост. Мотивите: “БСП става регионална партия. Вместо увеличаване на географията на присъствието на БСП тя се сви още повече. БСП няма нито един кмет в 7 области – Варна, Враца, Силистра, Сливен, Стара Загора, Хасково и Кърджали. БСП има само по един кмет в 7 области – Бургас, Габрово, Разград, Русе, Смолян, Търговище, Шумен. Ръководството нарушава устава като не зачита решенията на местните структури и демонстрира политическа арогантност”. Заседанието на пленума в неделя се очертава да е много напрегнато и заради наближаващия отчетно-изборен период в БСП. Партията трябва да влезе в пълен цикъл изборни събрания, на които да избере местни лидери, а накрая и председател. Според сегашния устав обаче, лидерът на БСП се избира пряко от всички членове на БСП. Мандатът на сегашния състав на конгреса – най-висшият орган на БСП изтича в началото на месец май идната година, а целта на вътрешната опозиция е да свика заседание и за поправка на устава в частта за избор на председател и да се върне старото положение – конгресът да избира лидер на БСП. Критиците на Нинова са категорични, че сегашното ръководство ще продължи подмяната на местни лидери по места, за да не се противоречи на “Позитано” 20. Соцактивът спряга и евентуални следващи лидери на БСП – шефът на столичните социалисти Калоян Паргов, Валери Жаблянов, Красимир Янков, Борислав Гуцанов и дори сегашният зам.-председател Кирил Добрев, който е на страната на Нинова. Чавдар Георгиев, член на НС на БСП, пред “Труд”: Прекият избор на председател е  псевдодемократизъм – Защо ще настоявате отново за промяна на устава и отмяна на прекия избор за председател на БСП?  – Очевидно е, че това беше идея на председателя на БСП Корнелия Нинова. Тя направи някои кардинални промени в устава, които не се споделят от всички членове на БСП и има съществени възражения по тях. Ще Ви припомня, че до ден днешен тя се гордее, че е ограничила възможността членове на партията да бъдат повече от два мандата народни представители, а тази поправка в устава на БСП е противоконституционна. Не бива в нашия устав да има противоконституционни ограничения.Същото е и с прекия избор – тази процедура не е в традициите на нашето партийно строителство, дори и при Тодор Живков сме нямали такова нещо. Второ – прекият избор, съчетан с правомощията на председателя единствено и само той да предлага членовете на Изпълнителното бюро на БСП, е очевидна предпоставка за авторитаризъм и концентрация на лична власт. Прекият избор е съмнителна новост, която Нинова прокара в устава, която ще навреди повече на партията, отколкото да всее някакъв псевдодемократизъм. – Аргументът за авторитаризъм ли ще посочите пред съпартийците си, за да бъде премахнат текста от устава ви?  – Трябва да се има предвид, че председателят избран пряко няма кой да го освободи. Той става безотговорна персона и никой не може да му търси политическа отговорност дори и при груби политически грешки. А при стария вариант от устава конгресът беше органът, който може да освободи председателят от заемания пост. Такива правила към този момент все още няма. Надявам се да не бъдат приети, а в оставащите 6-7 месеца от мандата на този конгрес да имаме едно заседание, на което да преосмислим уставните промени, които бяха наложени с избора на председателя Нинова и да се върнем към установените демократични традиции на БСП. Има ли точна статистика на “Позитано” 20? Тъмносини по морето гневни заради тайна коалиция Червените съветници във Варна гласували за шеф от ГЕРБ Гласуването за председател на Общинския съвет във Варна беше повече от странно, дотолкова, че явно по-голямата част от общинските съветници на БСП са гласували за кандидатурата на ГЕРБ за Тодор Балабанов. Това заяви пред “Труд” д-р Ивайло Митковски, общински съветник от “Демократична България”. По думите му 2/3 от социалистите в местния парламент са пуснали при тайния вот гласа си за ГЕРБ: “Четиримата съветници от “Демократична България” гласувахме, че не подкрепяме никого. Това тайно гласуване беше пълна пародия, защото се съобщаваше на глас как изглежда попълнената бюлетина, а така лесно може да се направи извода и чия е”, каза д-р Митковски. Сметките показвали, че поне 5 от 8 общински съветници на БСП са гласували за ГЕРБ, защото ГЕРБ имат 18 съветника, а Балабанов е получил общо 39 гласа. Социалисти от Варна, начело с градския лидер Борислав Гуцанов вече обвиниха ръководството на БСП в подмяна на състава на листата преди изборите, налагане на кандидат за кмет и нарекоха избраните “служебно назначени”. Прогерберското гласуване на червените беше осветено от бившият председател на БСП Михаил Миков в национален ефир. В отговор соцобщинарите от Варна излязоха с декларация, че не са подкрепяли кандидата на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Румен Овчаров и Бриго Аспарухов пазят гърба на Нинова\t"}
{"url": "https://trud.bg/%d1%80%d1%83%d1%81%d0%b8%d1%8f-%d1%81%d1%8a%d0%b7%d0%b4%d0%b0%d0%b2%d0%b0-%d0%b2%d0%be%d0%b5%d0%bd%d0%bd%d0%b0-%d0%b1%d0%b0%d0%b7%d0%b0-%d0%b2-%d0%ba%d1%8e%d1%80%d0%b4%d1%81%d0%ba%d0%b8-%d0%b3%d1%80/", "text": "Русия създава нова база в Сирия, съобщи днес тв каналът на руското военно министерство звезда „Звезда”, който показа репортаж от пристигането на хеликоптери там, предаде Ройтерс. Базата ще е в Камишли. Това е кюрдски град, където само допреди месец имаше американски войници, преди Вашингтон да обяви изтеглянето заради началото на третата турска операция в Сирия. Според руски репортери в базата вече има и противовъздушна ракетно-оръдейна система „Панцир”, която да защитава летището на Камишли. Арабски издания твърдят, че този ход е съгласуван между Москва и Дамаск. РИА „Новости” пък посочи, че задачата на бъдещата база ще е да се управлява работата на вертолетите, участващи в руско-турските патрули по границата с Турция. Това ще е трета база на Русия в Сирия след ВВС базата „Хмеймим” и пристанище в Тартус в западната част на страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Русия създава военна база в кюрдски град в Сирия\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d1%81%d0%be%d0%bb%d1%83%d0%bd-%d0%b3%d0%b0%d0%b7%d0%be%d0%b2%d0%b8%d1%8f%d1%82-%d0%b8%d0%bd%d1%82%d0%b5%d1%80%d0%ba%d0%be%d0%bd%d0%b5%d0%ba/", "text": "За България и Гърция приоритет е ускорената реализация на газовия интерконектор, който е важен за енергийната сигурност на цяла Югоизточна Европа. Това коментира премиерът Бойко Борисов във Фейсбук след срещата си с колегата си Кириакос Мицотакис в Солун. Двамата са обсъдили стратегическото партньорство между България и Гърция. и необходимостта от поддържането на приятелски и отворен диалог във всички сфери. „За икономическия подем в региона ще допринесе и реализирането на транспортните проекти като железопътната линия Бургас-Александруполис, която е част от по-големия проект за мултимодален коридор за товарни превози, свързващ Егейско и Черно море“, пише още Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Борисов от Солун: Газовият интерконектор с Гърция е важен за енергийната сигурност на Югоизточна Европа"}
{"url": "https://trud.bg/%d0%b5%d0%ba-%d0%b7%d0%b0%d0%bf%d0%be%d1%87%d0%b2%d0%b0-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%bd%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0-%d1%81%d1%80%d0%b5/", "text": "Европейската комисия обяви, че започва наказателна процедура срещу Великобритания  . Правителството на Борис Джонсън изпрати вчера писмо до новоизбрания председател на ЕК Урсула фон дер Лайен, в което я информира, че няма да номинира британски комисар преди изборите в Обединеното кралство, които ще се състоят на 12 декември. Днес от ЕК са изпратили писмо до Лондон, в което обявяват, че с отказа си нарушава Великобритания нарушава задълженията по договора си с ЕС. В писмото е поставен срок за отговор от британските власти до 22 ноември. Пояснява се, че срокът е толкова кратък заради нуждата новата ЕК да встъпи в длъжност възможно най-скоро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " ЕК започва наказателна процедура срещу Великобритания за отказа да изпрати еврокомисар"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-74-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%83%d0%b4%d0%b0%d1%80%d0%b8-%d0%b8%d0%bd%d0%b4%d0%be/", "text": "Силно земетресение с магнитуд 7,4 по Рихтер бе регистрирано в Индонезия на 134 км. от Молукските острови, съобщава Ройтерс. Според тях трусът е на дълбочина 45 километра. Подаден е сигнал за цунами по индонезийското крайбрежие. През септември около 25 000 души бяха принудени да избягат от домовете си и да потърсят убежище, след като удари голямо земетресение с магнитуд 6,5 на осем километра югоизточно от селището Кайрату. Молукските острови, известни в Средновековието още като Острови на подправките, са архипелаг в състава на Индонезия, част от Малайския архипелаг на границата на Индийския и Тихия океани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Земетресение от 7,4 по Рихтер удари Индонезия, има опасност от цунами"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be-9/", "text": "Министър-председателят Бойко Борисов изпрати съболезнователна телеграма до премиера на Словашката република Петер Пелегрини по повод трагичната катастрофа край Нитра на 13 ноември 2019 г., отнела живота на много хора и причинила огромно страдание. Премиерът Борисов изразява съболезнования към семействата и близките на загиналите и пожелания за бързо възстановяване на пострадалите. „Като Ви уверявам в солидарността и подкрепата на България, пожелавам бързо възстановяване на пострадалите и преодоляване на последствията“, отбелязва българският министър-председател в съболезнователната телеграма.", "date": "2019.11.14", "title": " Премиерът Борисов изпрати съболезнователна телеграма до министър-председателя на Словакия"}
{"url": "https://trud.bg/%d0%b5%d0%b4%d0%b8%d0%bd-%d1%87%d0%be%d0%b2%d0%b5%d0%ba-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%b8-%d0%bf%d0%be%d0%bd%d0%b5-%d1%88%d0%b5%d1%81%d1%82%d0%b8%d0%bc%d0%b0-%d1%81%d0%b0-%d1%80/", "text": "Най-малко един човек е загинал, шестима са ранени при стрелба в гимназия в американския град Лос Анджелис, съобщава CNN. Нападателят е бил арестуван и откаран в болница. По информация на CNN нападателят е 15-годишен. Овен гимназията, в която е станал инцидентът още три училища в района са били евакуирани. Изведените от гимназията ученици разказаха пред медиите, че са се криели в гардеробите в сградата по време на нападението. Две от децата заявиха, че са чули поне 5 изстрела. От лечебното заведение, в което лекуват пострадалите, заявиха, че има двама души в критично състояние. Все още не са ясни мотивите на нападателя. Най-вероятно той е ученик в гимназията, в която е открил стрелба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.14", "title": " Един човек е загинал и поне шестима са ранени при стрелба в гимназия в Лос Анджелис (СНИМКИ и ВИДЕО)"}
