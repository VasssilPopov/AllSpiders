{"url": "https://trud.bg/%d1%82%d1%80%d1%8a%d0%bc%d0%bf-%d0%be%d1%82%d0%bc%d0%b5%d0%bd%d0%b8-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d1%83%d1%87%d0%b0%d1%81%d1%82%d0%b8%d0%b5%d1%82%d0%be-%d1%81%d0%b8-%d0%b2/", "text": "Държавният глава на САЩ Доналд Тръмп отмени официално планираното си участие на международния икономически форум в Давос, като аргументира решението си с продължаващия спор за финансирането на граничната стена с Мексико, предава АФП. „Уважително отменям много важното си пътуване до Давос, Швейцария, за Световния икономически форум“, обяви Тръмп в съобщение в социалната мрежа „Туитър“. Тръмп обвини „непреклонността“ на опозиционните демократи пред искането му за 5.7 млрд. долара за удължаване на граничната стена с Мексико за пропускането на участието в Давос. Като страничен ефект от спора 800 хил. федерални служители ще останат без заплата този месец.  Ежегодният форум в Давос, на който Тръмп трябваше да участва, ще се проведе в периода 21-25 януари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.10", "title": " Тръмп отмени официално участието си във форума в Давос"}
{"url": "https://trud.bg/%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%82%d1%83%d0%bd%d0%b5%d0%bb-%d1%82%d0%be%d0%bf%d0%bb%d0%b8-%d0%b4%d0%be%d0%bb-%d0%bd%d0%b0-%d0%bc%d0%b0%d0%b3%d0%b8%d1%81/", "text": "Утре – 11 януари, от 10:30 ч. до 13:30 ч. движението в тунел „Топли дол“ на АМ „Хемус“ в посока Варна ще бъде ограничено поради оглед на осветителната система. Трафикът ще се осъществява двупосочно в тръбата за София, съобщиха от пресслужбата на АПИ. От 13:30 ч. до 16:30 ч. ще бъде ограничено движението в тръбата за София. Превозните средства ще преминават в тръбата за Варна. Необходимо е шофьорите да карат с повишено внимание и съобразена скорост, като спазват стриктно поставената сигнализация. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Движението в тунел „Топли дол“ на магистрала „Хемус“ утре временно ще е двупосочно"}
{"url": "https://trud.bg/%d0%b2%d1%82%d0%be%d1%80%d0%b8-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%bb%d0%b5%d0%ba%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%83%d0%b1/", "text": "За втори път в рамките на година шуменската прокуратурата протестира пред Апелативен съд-Варна присъдата на Стефан Стефанов, който уби съжителката си и наряза трупа й с моторна резачка. Ужасяващият случай беше разкрит през лятото на 2016 г. През август миналата година Окръжният съд в Шумен за втори път е признал Стефан за виновен в това, че на неустановена дата в периода 13-15 август 2016 г. умишлено убил бившата учителка Галина, с която съжителствал и от която имал дъщеря. Присъждат му 13 години и 4 месеца лишаване от свобода при първоначален строг режим. Магистратите повторно оправдават подсъдимия, че убийството е извършено предумишлено. Стефанов е осъден да заплати на сина на убитата 100 000 лева обезщетение, както и близо 6000 лв. разноски по делото. Установено е, че 49-годишната Галина е убита между 13 и 15 август в дома на подсъдимия. Жената е намушкана пет пъти с нож, два от ударите в шията били смъртоносни, придружени с остра кръвозагуба. След убийството подсъдимият намерил спестените от работа в Канада пари на Галина, купил с тях автомобил, с който да превози тялото на жертвата си, но катастрофирал. Същият ден закупил и моторна резачка, за да разчлени трупа. За тленните останки купил и чували. Полицаи открили Галина в пет черни чувала след като синът й подал сигнал, че тя е неоткриваема. Делото пред варненския съд се гледа в четвъртък и прокурорът от Апелативна прокуратура отново не поддържа протеста на колегите си от Шумен. Обвинителят намира, че колегите му не са мотивирали протеста, а първоинстанционната присъда е основана на сериозен анализ на събраните доказателства, установени и доказани по безспорен начин. Прокурорът от Апелативна прокуратура намира, че няма основание да се твърди за умисъл при извършване на убийството и поиска да се потвърди присъдата на Окръжния съд в Шумен.  На противното становище е защитата на гражданския ищец и частен обвинител, който твърди, че има достатъчно доказателства за наличието на предумисъл за деянието. Адвокатът на сина на убитата жена намира, че Стефан е обмислил и планирал своите действия предварително. Също като обвинението защитата на подсъдимия поиска от втората съдебна инстанция да потвърди присъдата на шуменския съд като справедлива, мотивирана и близка до максималния размер от 15 г., предвидени от закона. Варненският апелативен съд ще се произнесе с решение в установения от закона 2-месечен срок, съобщават от пресслужбата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Втори протест срещу лека присъда за убиец с резачка"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%bf%d0%b5%d1%82%d1%80%d0%be%d0%bb%d0%bd%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%b8-%d0%b2%d1%8a%d0%bd%d1%88%d0%bd/", "text": "Служители в редица правителствени сгради и на някои компании бяха евакуирани в либийската столица поради заплахата от „Ислямска държава“ (ИД), съобщи националната телевизия Ал-Арабия. Превантивните мерки са засегнали сградите на Министерството на външните работи, включително временното седалище на отдела и неговия административен отдел, както и търговския комплекс, където се намират банки и офиси на международни петролни компании, предаде ТАСС. На 25 декември в Триполи бойците на ИД атакуваха сградата на Министерството на външните работи. В резултат на нападението трима души загинаха, а повече от 20 бяха ранени. Централният офис на външното министерство претърпя значителни щети, след което служителите му се преместиха в друга сграда.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Евакуираха петролни компании и Външното министерство в Триполи заради заплаха от ИДИЛ"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d1%81-%d0%bc%d0%b0%d0%b4%d1%83%d1%80%d0%be-%d0%bf%d0%be%d0%bb%d0%be%d0%b6%d0%b8-%d0%ba%d0%bb%d0%b5%d1%82%d0%b2%d0%b0-%d0%b7%d0%b0-%d0%b2%d1%82%d0%be%d1%80%d0%b8/", "text": "Николас Мадуро положи клетва за втори мандат като президент на Венецуела за периода 2019-2025 г. Церемонията бе излъчена на живо по местната телевизия, предава руската информационна агенция РИА Новости. Встъпването в длъжност на президента се състоя в сградата на Върховния съд на страната, въпреки че според Конституцията той трябва да се закълне във вярност пред Народното събрание. Въпреки това, контролираният от опозицията парламент бе изключен от участие в политическия живот на Венецуела, така че церемонията бе прехвърлена във Върховния съд. Член 231 от Конституцията на латиноамериканската страна допуска подобно изключение. На церемонията по инаугурацията присъстват кубинският президент Мигел Диас-Канел, президентите на Боливия и Салвадор Ево Моралес и Санчес Серен, президентът на Никарагуа Даниел Ортега, заместник-председателят на Турция Фуат Октай, министърът на земеделието и селските райони на Китай Хан Чанфу, генералният секретар на ОПЕК Мохамед Баркиндо. Руската делегация се оглавява от заместник-председателя на Съвета на Федерацията Иляс Умаханов. В същото време, много държави, включително САЩ и нейните съседи на континента, които са членове на Група „Лима“, отказаха да признаят новия мандат на Мадуро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Николас Мадуро положи клетва за втори мандат като президент на Венецуела"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b0%d0%bf%d0%b0%d1%88-%d0%bf%d0%be%d0%b4%d0%bf%d0%b0%d0%bb%d0%b8%d0%bb-%d1%81%d0%b3%d1%80%d0%b0%d0%b4%d0%b0-%d0%bd%d0%b0-%d0%be%d1%82%d0%b5%d1%86/", "text": "Рецидивист, подпалил от любовна мъка постройка на отец Иван в комуната му в село Якимово, е осъден на две години затвор, съобщиха от Районния съд в Лом. 26-годишният Борислав П. през лятото на миналата 2017 г. си намерил приятелка в социалното общежитие на отец Иван в селото. В началото на юни обаче двамата се скарали и разделили. Борислав заподозрял, че гаджето му било настройвано против него от свещеника и останалите в комуната. За да си отмъсти, в средата на юни апашът подпалил кошара, за която смятал, че е на отеца. Постройката обаче била собственост на местен жител и изгоряла заедно с мебели, вещи и мотоциклет. Пожарът се прехвърлил и върху струпани наблизо 300 бали люцерна на друг жител на селото. Разбрал за грешката си, следващата нощ Борислав П. драснал клечка кибрит на постройка на отец Иван и огънят унищожил покрива й. Пред съда Борислав П. се призна за виновен и се съгласи делото да премине по реда да съкратеното съдебно следствие, което намали присъдата му с 1/3. Апашът, който досега има три присъди за кражби, ще трябва да плати и загубите на пострадалите стопани.  ", "date": "2019.01.10", "title": " Затвор за апаш, подпалил сграда на отец Иван\t\t\t"}
{"url": "https://trud.bg/%d0%b0%d1%80%d0%bc%d0%b5%d0%b9%d1%81%d0%ba%d0%b8%d1%82%d0%b5-%d0%b2%d1%83%d0%b7%d0%be%d0%b2%d0%b5-%d0%be%d0%b1%d1%8f%d0%b2%d0%b8%d1%85%d0%b0-278-%d0%bc%d0%b5%d1%81%d1%82%d0%b0/", "text": "Националният военен университет “Васил Левски” във Велико Търново и висшето военноморско училище “Н. Й. Вапцаров” обявиха 278 места за прием през новата 2019/2020 учебна година. Това става ясно от заповед на министъра на отбраната Красимир Каракачанов за организацията и подготовката на кандидат курсантската кампания. Най-много са местата – 29 за артилеристи. Търсят се и кандидати за специализациите “сигнално разузнаване и електронна война – 24 места, “разузнаване”- 18, “мотопехотни и танкови войски-14, “зенитно-ракетни войски”-10, “летец-пилот”- 15, “ръководител на въздушното движение” – 3, “летищно осигуряване”- 4 места и т.н. Във военноморското училище най-голям прием ще има за специализацията “медицинско осигуряване на въоръжените сили” -20 места и “кибероперации”- 12. Подготовката и цялостната издръжка на курсантите са напълно безплатни, като разходите се поемат от бюджета на Министерството на отбраната. След петгодишно обучение успешно завършилите придобиват “образователно-квалификационна степен “бакалавър” и им се присвоява звание “лейтенант”. За всички е осигурена работа. След като получат дипломите си, випускниците подписват договор с армейското ведомство, че ще служат минимум 10 години в частите на Българската армия. Който не спази договора и заложения в него десетгодишен срок, трябва да заплати разходите за обучението във военното училище, като дължимата сума се изчислява реципрочно според прослуженото време.", "date": "2019.01.10", "title": " Армейските вузове обявиха 278 места\t\t\t"}
{"url": "https://trud.bg/%d0%b5%d1%82%d1%80%d0%be%d0%bf%d0%be%d0%bb%d0%b5%d1%86-%d1%81%d0%b5-%d0%bd%d0%b0%d0%b3%d1%8a%d0%bb%d1%82%d0%b0-%d1%81-%d0%b4%d1%80%d0%be%d0%b3%d0%b0-%d0%bf%d1%80%d0%b8-%d0%b0%d1%80%d0%b5%d1%81%d1%82/", "text": "4 години затвор за наркопласьор Наркодилър от Етрополе се нагълта с различни видове дрога при опита да се спаси от арест. Случката станала преди дни по време на полицейска акция. Оказало се, че 30- годишният мъж е окован с белезници за трети път от септември м. г. досега. Първо той бил спипан с топче канабис и таблетка амфетамин. 8 топчета канабис и още толкова метамфетамин били открити и иззети три месеца по- късно от автомобила му. При последния му арест той налапал дрогата, но намеренията му били осуетени от бързите действия на полицаи. В колата му били открити още канабис и амфетамин. Междувременно съдът в Габрово осъди на четири години затвор наркопласьор, който също се опитал да погълне дрога при задържането си и оказал съпротива на полицаите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Етрополец се нагълта с дрога при арест"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%b8%d0%bc%d0%b0-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5/", "text": "Последните събития от последните няколко дни във връзка със закона за горивата показаха, че има напрежение в бизнеса. Това каза пред   министърът на икономиката Емил Караниколов. По думите му, този закон с недорешени текстове наистина ще създаде това напрежение и това беше анализирано в Министерството на икономиката не само, когато малките търговци казаха, че ще излязат на протест. След като беше приет закона вътре имаше две основни неща – първо, че ще влезе в сила от 28 януари и второто, което задължава Министерството на икономиката да подготви наредба във връзка със закона, обясни Караниколов. Подготвихме наредба и два пъти беше качена на обществено обсъждане и заваляха изключително много забележки по закона, коментари по текстове, искания. Тогава ние разбрахме, че има сериозен проблем в някои текстове, уточни той. „Всички заинтересовани страни, независимо такива, които казват, че искат да се отложи или не искат да се отложи, казват, че 10 години са чакали този закон и той трябва да го има. Това е секторен закон, който трябва да съществува. Никой не казва – махнете закона, не трябва да има закон. От тази гледна точка ще апелирам към всички заинтересовани страни. Министерството на икономиката утре ще пусне писма до всички тях и ги моля от понеделник да започнем работа. Има текстове, които ние трябва да отразим и коментари, за да не създадем напрежение с влизане в сила на този закон. Считам, че ако всички работим в диалог и в добро отношение, съвсем скоро ще имаме решение на всички проблеми“, каза Караниколов. Караниколов обясни още, че е имали три варианта: първият – да се отмени закона; вторият – да остане закона да влезе в сила и след това да започнем да го изменяме; и третият вариант, който избрахме е да отменим влизането му в сила, да съберем заинтересованите страни и да получим баланса, за който всички казват, че не е постигнат в момента със закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Министър Караниколов: Има напрежение в бизнеса заради закона за горивата"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d1%8a%d0%b2%d0%b5%d1%82%d0%b8%d1%82%d0%b5-%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b7%d0%b0-%d1%88%d0%be%d1%84%d0%b8%d1%80%d0%b0/", "text": "Съвети за зимно шофиране на коли с предно предаване през снежния сезон публикуваха от Главна дирекция „Национална полиция“. Не забравяйте, че сте на лед! Това трябва да ви накара да съобразите дистанцията пред предния автомобил и скоростта си. Безопасна скорост не е тази, при която контролирате колата, а скоростта, при която ще можете да реагирате при нужда. Ако колата ви поднесе, натиснете леко и плавно газта и също така плавно завъртете волана натам, накъдето отива задницата. Това ще върне задната част на колата на пътя. С плъзгането на задницата на обратно изправяйте волана, докато в крайна сметка колата отново се движи както трябва. Забележка: това е валидно само за коли с предно предаване. При тези със задно нещата са по-сложни, но като цяло натискането на газта при тях само ще влоши нещата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " Вижте съветите на полицията за шофиране на коли с предно предаване през зимата"}
{"url": "https://trud.bg/%d1%81-30-%d0%bf%d0%be%d1%81%d0%ba%d1%8a%d0%bf%d0%bd%d0%b0%d0%bb%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0%d1%82%d0%b0/", "text": "Средно с 30% е поскъпнала застраховката „Гражданска отговорност“ за шофьорите през последната година. Увеличението в цената на полицата е резултат от процесите на застрахователния пазар през 2018-та, но се усеща едва сега, твърдят застрахователи. Според шофьори тази година те плащат със 100 до 140 лева повече за „Гражданската отговорност“, отколкото през миналата.По данни на застрахователите 250 лева средно е била цената на задължителната автозастраховка през 2018 г., като е растяла постепенно, но увеличението шофьорите усещат масово едва сега. „Хората, които в момента установяват повишената є цена, за последен път са си купували в края на декември – началото на януари миналата година. За една година действително има повишение на цената на „Гражданската отговорност“. То не се е случило този месец или миналия месец“, обясни главният секретар на Асоциацията на застрахователите Нина Колчакова пред БНР. Застрахователните дружества по собствени формули отчитат и фактори като възрастта и мощността на автомобила, техническото състояние, опита на водача и редица други, които всеки застраховател сам залага. Тези фактори не са единни за пазара и влияят върху индивидуалните тарифи, защото придобилата вече скандална слава система „бонус-малус“, която трябваше да взима под внимание и тези обстоятелства, отбеляза поредния си фалстарт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " С 30% поскъпнала „Гражданската“"}
{"url": "https://trud.bg/%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0%d0%bb%d0%b8-%d0%b2%d0%b0%d0%b3%d0%be%d0%bd%d0%b8-%d1%81%d0%bf%d1%80%d1%8f%d1%85%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82/", "text": "От 17.00 часа временно е преустановено движението на пътническите влакове в гара Перник разпределителна. Това съобщиха от пресслужбата на БДЖ. По тази причина за пътниците от преминаващите през гара Перник разпределителна влакове ще бъде осигурен превоз с автобуси в участъка между гарите Перник и Драгичево до пълното възстановяване на движението в гарата. В момента на място се извършват възстановителни дейности от представители на „БДЖ – Товарни превози” ЕООД и Национална компания „Железопътна инфраструктура”, след като при заминаване на товарна композиция от гара Перник разпределителна, след нея се самопридвижва група от осем празни товарни вагона. Вследствие на това на изходните стрелки дерайлират два от вагоните като е засегнат стълб от контактната мрежа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Дерайлирали вагони спряха движението на пътническите влакове на гара Перник\t\t\t"}
{"url": "https://trud.bg/22-%d0%bb%d0%b2-%d0%b7%d0%b0-%d0%b7%d0%b4%d1%80%d0%b0%d0%b2%d0%bd%d0%b0-%d0%b2%d0%bd%d0%be%d1%81%d0%ba%d0%b0/", "text": "През 2019 г. самоосигуряващите се ще плащат 22 лв. на месец за здравна вноска. Миналата година сумата беше 20,40 лв. Промяната се дължи на повишението на минималния осигурителен праг. “Данъчната кампания започна”, обяви Боряна Георгиева, шеф на дирекция “Обслужване” в НАП. Крайният срок за подаване на декларациите за доходите е 30 април. От НАП са си поставили за цел всяка втора декларация да бъде подадена онлайн. “През 2018 г. 34% от декларациите са подадени по интернет”, каза Росен Бъчваров, шеф на дирекция “Комуникации” в НАП. По темата за новите правила за касовите апарати, Росен Бъчваров коментира: “Ако фирмите започнат сега подмяна или актуализация на касовите си апарати, ще успеят да се справят със срока до края на март. Свържете се веднага с производителя на софтуера за управление на продажбите, за да обсъдите времето и технологиите, за които този софтуер в комбинация с хардуера на фискалното устройство да бъде актуализиран”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " 22 лв. за здравна вноска"}
{"url": "https://trud.bg/%d1%81%d0%b2%d0%b5%d1%82%d0%bb%d0%b0%d0%bd%d0%b0-%d0%b4%d0%be%d0%bd%d1%87%d0%b5%d0%b2%d0%b0-%d0%b7%d0%b0-%d0%b2%d0%be%d0%b9%d0%b2%d0%be%d0%b4%d0%b8%d0%bd%d0%be%d0%b2%d0%be-%d0%bf%d0%be%d1%80%d0%b5/", "text": "Пореден епизод от сериала „Интеграцията невъзможна“. На тези хора все някой им е виновен – българите, държавата, политиците. Те винаги са невинни, жертви на обстоятелствата. Това написа във фейсбук съпругата на Томислав Дончев – Светлана Дончева. „Твърда ръка“ за всеки, без значение циганин или българин, който бие, убива, краде, не се грижи адекватно за децата си, превръща ги в просяци, прави деца на други деца. Твърди, смели и категорични мерки, иначе съвсем скоро ще се превърнем в циганска държава. И стига сме се страхували от псевдолибералните грантаджии, които започват да пищят всеки път, когато някой се опита да назове нещата с истинските им имена. Лицемерието и овчедушието ни докараха до там престъпникът да има повече права от жертвата“, пише още жената на вицепремиера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.10", "title": " Светлана Дончева за Войводиново: Пореден епизод от сериала „Интеграцията невъзможна“"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8%d0%bc%d0%b0-%d0%bf%d1%80%d0%b0%d0%b2%d0%be/", "text": "За един британец, който прекарва времето си по Коледа в САЩ, това е благословено облекчение. Цели дни минаха без да се говори за Брекзит. Сякаш плащеница покри тези разговори. Но САЩ също имат своето дълбоко разделение, остро разсечено от политиката на популизма. И това е Доналд Тръмп и „Америка преди всичко“. Тръмп се превърна в един феномен. Подобно на Самсон в храма, той изглежда е в състояние да срути цялата сграда на политиката. Американската държавна машина катастрофира заради стената, световната търговия е унищожена, цените на фондовите пазари спадат, а съюзите са в руини. Удивително е това, което един човек може да причини на света, при това на практика сам. Когато обаче цял един политически елит казва, че неговото решение е лудост, все пак нещо в него трябва да е правилно. Това се случи, след като Тръмп съобщи през миналия месец, че изтегля 2000 войници на Америка от Сирия. „Те всички се връщат и се връщат сега“, категоричен бе той. Това, което той направи, беше зашеметяващо, при това след приятелски разговор с турския президент Реджеп Тайп Ердоган и без да каже на своите командващи войските. Тръмп загуби своя министър на отбраната Джеймс Матис и своя експерт за Ислямска държава Брет Макгърк, който на практика обвини Тръмп, че вече не „защитава нашия начин на живот“. В чужбина кюрдите са опустошени, афганистанците са разтревожени, а Иран и ИД са възхитени. Недоволството идва, както от демократите, така и от републиканците, а водещия сенатор на републиканците Линдзи Греъм моли да се отмени това решение, което „заплашва безопасността и сигурността на САЩ“. Тръмп задоволи тази молба, като предостави отлагане от 120 дни и едно по-бавно изтегляне. Аргументът на Тръмп бе, че излизането на Америка от войните беше заложено в неговата кампания. Намесата в Сирия никога не е била предназначена да бъде постоянна, а ИД вече е осакатена. „Хората ще трябва да започнат да вършат много от тяхната собствена работа“, добави той, „защото САЩ не могат да продължат да бъдат полицая на света“. На това британският външен министър Джереми Хънт кротко отвърна, че САЩ трябва да останат в Сирия, „за да е сигурен, че улиците на Великобритания ще са в безопасност“. Как и защо това трябва да стане, той не обясни. Годините на американския начин живот и техните ценности не донесоха нищо повече освен убийството на хиляди цивилни и унищожението на някои от най-старите градове на Земята. Блатото, в което САЩ затъна в Месопотамия, както и в Афганистан, наистина се превърна в неопределено. Отстъплението винаги е сърцераздирателно за приятелите и приятно за враговете. То е печален и отрицателен модел. Барак Обама се опита да се измъкне оттам и загуби нервите си. Тръмп откри защо: това е станало, заради страстната и цинична защита на лобито, наложило интервенцията, и саботирало националната сигурност. Сега идва парадоксът. Тръмп седи във военната зала на Белия дом и проповядва същата „национална сигурност“, която той провежда в Сирия, за да оправдае своята мексиканска стена от 5 млрд. долара. Миграцията повлича след себе си ужасяващи страдания, и Великобритания няма никакво право да бъде самодоволна. Илюзия е Великобритания да си мисли, че има своето „шекспирово сребърно море“, и че за неговата защита ще са достатъчни само няколко патрулни лодки. А въпросът е един и същ. Как да се спазят популистките изборни обещания и да се държат мигрантите далеч. Тръмп има право да постави „Америка на първо място“ в Близкия изток и с този лозунг могат да се обяснят и неговите търговски бариери срещу Канада и Китай. Но подобно на мексиканската стена, тези политики нямат нищо общо с националната сигурност на Америка. САЩ трябва да са най-безопасната страна на планетата. Нейната територия никога не е била заплашвана от чужда сила, да не говорим за интервенция. Двата океана я защитават от изток и от запад. Ако изключим 11 септември, всички терористичните инциденти бяха причинени от местни граждани. Войните в чужбина, от Виетнам до Сирия, отразяват някакъв нов имперски порив за хегемония, подобен на този, който бе обхванал Великобритания. Ефектът от тази нова политика цели САЩ да се превърне от полицай в доброволна организация за поддържане на реда. Политиката на страха отдавна е присъща на несигурния държавник. Парадирането с военни мускули все още държи здраво обществения живот на САЩ и се е превърнало във витрина на това, което президентът Айзенхауер нарече антидемократичен „военно-промишлен комплекс“. Той иска безкрайно увеличение на военните разходи и поддържа каузата за американското присъствие по целия свят. И за него ежедневно се правят литургии пред олтара на националната сигурност. Американската помощ за НАТО отдавна осигурява европейската сигурност, но това не попречи на Тръмп да призове, че е време останалата част от света сама да започне да решава собствените си проблеми. Извеждането на САЩ сега от Близкия изток е точно това, за което бе предупреждавана Великобритания за Суец през 1956 г., че не трябва да прикрива имперските си авантюри с одеждите на вътрешната сигурност. Забележките на Матис, и на Греъм и Хънт във Великобритания са смешни и те го знаят.   Страхът и популизмът Силата на армиите е да диктуват политиката и командването на ресурсите чрез преувеличаване на обществения страх и това е основния недостатък на популизма. Като почитател на САЩ през целия си живот, аз винаги съм се удивлявал на доброто, което силата и богатството могат да направят за света. Ето защо робуването на „самия страх” е толкова трагично. Да се търси “стабилност” в Близкия изток и тя да бъде представена като свързана с безопасността на американската или британската държава, е глупост. Зад всичките му лудории, свързани с мексиканската граница, гласът на Тръмп може да се окаже полезен. (Превод за „Труд“ – Павел Павлов)  ", "date": "2019.01.10", "title": " Тръмп има право\t\t\t"}
{"url": "https://trud.bg/%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b0%d0%bc%d0%b0%d0%b7%d0%be%d0%bd-%d0%b4%d0%b6/", "text": "Изпълнителният директор на „Амазон“ Джеф Безос, обяви, че се развежда със съпругата си Маккензи след 25-годишен брак, съобщи Ройтерс. Двамата направиха съвместно изявление в Twitter. Джеф Безос, който е на 54 години, подчерта, че разводът е по взаимно съгласие, пише сайтът TMZ. „Чувстваме се невероятно щастливи, че сме се намерили и сме много благодарни за всяка от годините, през които бяхме женени“, пише в изявлението. Освен това той смята брака си за успешен. Джеф Безос е най-богатият човек в света. Състоянието му е изчислено на 160 милиарда долара. Джеф Безос и Маккензи живеят във Вашингтон, където режимът е на съпружеска имуществена общност. Това означава, че натрупаните през брака активи се разделят 50 на 50, ако няма предбрачно споразумение. Изглежда такова няма. Джеф и Маккензи Безос се запознават, когато той е вице-президент на хеджфонд, а тя се явява на интервю за работа. Сключват брак след шест месеца през 1993 година. След това напускат работата си на Уолстрийт и се преместват в Сиатъл, където Джеф Безос отваря книжарница в интернет – началото на „Амазон“. Джеф Безос става милионер през 1997 година. Той и съпругата му притежават 1 619 000 декара имоти. Имат четири деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Изпълнителният директор на „Амазон“ Джеф Безос се развежда"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b2%d0%be%d0%b9%d0%bd%d0%b0-%d1%81%d1%80%d0%b5%d1%89%d1%83-%d1%81%d0%b5%d0%b1%d0%b5-%d1%81%d0%b8/", "text": "Замеряме се с чуждици и съзнателно отказваме да браним чистотата на езика си „Високи, сини планини –  за 100 години, пет войни!,  А пък реките, езерата –  за 100 години пет преврата!“ С този декламаторски речитатив започва песента „Българи“ на група „Ер Малък“ от първия им албум издаден през 1992 г. В зората на прехода. Време на осъзнаване, време на надежди. Толкова години по-късно е много вероятно в по-голямата си част вече да сте позабравили този или онзи от героите на онова време – камо ли един от непризнатите титани на българската рок-сцена г-н Любомир Малковски и групата му, да не говорим за посланията в песните им. Още повече, че опитите на това поколение творци да провокират общественото съзнание още в средата на 1990-те бяха бързо задушени финансово от лавината на чалгата с много по-удобния си за преглъщане национално поощрен призив към морално и социално разложение, които я съпътстваха като начин на живот. Пък и футболът вървеше, нали! Как се сетих отново за “Ер Малък“?! Преди време, в приятелски разговор по повод честванията на 100-годишнината от края на Първата световна война и почти мимолетното й отбелязване у нас. Не, никой не си позволи да пренебрегва паметта на стотиците хиляди храбри български воини дали живота си в чутовни подвизи по време на Великата война (както е известна за победителите). Но не и повече от това – венци и цветя, знамената на средата, камбаните по пладне, всичко в ден и час, пляс-пляс. Обидно! Така стигнахме до тезата за „100-годишната българска гражданска война“. Тема за ръзсъждение, върху която според събеседниците ми обществената памет вече е дотолкова притъпена от слабоумието на предъвкана информация на която е обект, че поставянето й във вестникарски стил освен да издърпа за опашките всички лъвове, няма да постигне нищо повече. Предизвикателството, прието! Отвъд оригиналните академични тези по въпроса, темата може всякак да ви е попадала като трактовка. В зависимост от идеологическия или политическия уклон на който ви я излага, най-общо казано спорът у кого е изконната вина за започването й се дели на два лагера – цар Фердинанд или комунистите. Никой не оспорва решението на България да защитава националните си интереси с включването си в Първата световна война. Трибагреникът и лъва остават вовеки символ на накърнения изконен идеал, застанал в противовес на интересите на Великите сили на Балканите и довел до Втората национална катастрофа. До тук всичко е ясно. С краха на Централните сили в края на Първата война, войнишкото въстание от 1918 г. и смазването на Радомирската република, у нас започва процес на постоянно изострящо се идейно и социално разделение, което продължава да тласка народа ни към неизбежната пропаст. В следващото десетилетие следват управлението на Стамболийски, Деветоюнският преврат и потушеното комунистическо въстание от септември 1923 г. През 1934 г. на власт със сила идва правителството водено от Кимон Георгиев и в отговор започва терористичната кампания на комунистическата партия. Кулминацията на най-кървавата фаза на „българската гражданската война“ идва десет години по-късно с Втората световна война, преврата от 9 септември 1944 г., последвалия Народен съд, който избива хиляди и концентрационните лагери за идеологически и политически опоненти, които крепят режима следващите 45 години. Дотук, размяната на обвинения в разговора вече бе преминала точката на кипене, но поне всички бяха единодушни откъде тръгва един конфликт, който с периодични затихвания продължава от 1918 г., практически до ден днешен. Възможно е така обобщена историята ни да звучи профански за някои, но този коментар по никакъв начин няма претенции за академичен труд. Затова и започнахме с двата стиха на „Ер Малък“ в увода. Просто задаваме посоката за 100-годишната българска гражданска война. Която в новото време просто продължава наизуст всеки срещу всеки, без цел и посока, с толкова идеологии колкото приносители на български паспорти, но без истински идеолози или лидери. С падането на комунистическия строй и началото на прехода ни към демокрация, през 1990-те успоредно на „ляво-дясно“-то, у нас се заформиха и нови идеологически ядра, които да движат конфликта напред в следващите години. Провокирани бяха от два фактора от това десетилетие – господството на мутрите и гражданските барикади по време на „Виденовата зима“ от 1997-ма. Опитът на Иван Костов за сливане на двете в обща управленска доктрина в следващите години се оказа камъчето, което окончателно обърна каруцата. Влизането на гражданина Симеон, синът Борисов, в българската политика в началото на новия век доведе до допълнително поляризиране на обществените нагласи. И докато се натрупа у плебса (простете, „електората“) достатъчно разочарование от така търсения нов „господар“ („вашето величество“), покрай същия се отвори пространство за ново разделение на българите на „прости“ и „възпитани“ (или ако предпочитате „граждани/селяни“), които разбирания постепенно започнаха да изместват уж „традиционното ляво срещу дясно“ противопоставяне. Тези политически ценности останаха да се чепкат около съпътстващите първото десетилетие на новия век „национални идеали“ – приемането на България в НАТО и ЕС. С изчерпването на които дойде и възходът и на следващия Борисов, понастоящем премиер за трети път. Успоредно на това войната вече се беше утвърдила по улици, пътища и тротоари; гари, спирки и стоянки; кръчми, барове и ресторанти; и едната страна с численото си преимущество печелеше повече от убедително идеологическата схватка. Защото докато намирахме най-различни нови начини да се мразим, разделяме и обиждаме, много успешно загробихме образователна система, която друго ако не, поне следваше крайна концепция за съвършенство в познанията. Най-малкото на езика, символа на духа ни. Което пък рефлектира най-видимо в средствата за масова информация. Само на око за последните три десетилетия речниковият запас на масмедиите и общественият дебат през тях се е свил до пряко сили 1000 думи. Масово диапазонът на предлаганата информация, за да е в услуга на интересите на електората, пък и да му се дава посока (затворен кръг), не отива по-далеч от върха на носа – цици, клюки и криминална хроника. Новините се поднасят без стандарти за обективност, тенденциозно, бездарно и все по-неграмотно. Свободата на словото се разбира като правото на всеки да се надвиква с друг без да го изслушва и да защитава мнение, често пъти без сам да е убеден в него, но за да е с позиция. И ще прескоча „Фейсбук“ като тема. Пък и окопи в таз` война много. Затова да останем за кратко върху езика български. Едва ли стига само да споменем, че от години вече по разбитите тротоари на улиците на столицата ни надписите на латиница нахвърлят в пъти тези на кирилица. И това отдавна не прави впечатление на никого. Замеряме се с чуждици и съзнателно отказваме да браним чистотата на езика си в името на някаква измислена модерност, но практически от прост мързел. За пример, по-лесно беше да вкараме думата „джендър“ в обществения дебат, отколкото да я преведем и приравним към „среден род“ – защото в крайна сметка дебатът е точно за това. Правото да се самоидентифицират хората, които не се смятат просто за „той“ или „тя“. А българският език, за разлика от френския например, има граматическия среден род, който позволява въвеждането на това разбиране, макар и чрез по-унизителното „то“. Примерно! И ако в обществото ни съществуваше ясно разбиране на понятието „толерантност“, разговорът щеше да е съсредоточен върху как това да бъде предадено разбираемо, така че бай Ганя да си остава космополит. И тук не става въпрос от кой от двата лагера си, а на уважение към себе си. Но не би! На този етап от изложението ми, подозирам че вече не една и две клавиатури пращят под напъна на справедливия гняв на читателя/избирателя. Затова ще спра дотук. Пък и пропуснах не малко. В крайна сметка това е просто един скромен персонален прочит на тема, която би трябвало съзнателно да ни вълнува. Вероятно по-ерудирани хора биха я защитили по-успешно. В заключение ще обърна внимание на един прост факт: всяка война винаги води до имиграция. Когато за 30 години „изтичането на мозъци“ се превърне в заложен рефлекс на обществото, проблемът не е само в икономическото състояние на страната. А е в резултат на войната. В която, по дефиниция, няма нищо гражданско.                ", "date": "2019.01.10", "title": " Българската война срещу себе си\t\t\t"}
{"url": "https://trud.bg/%d0%bf%d0%b5%d1%82%d0%b5%d1%80%d0%b8-%d1%82%d0%b0%d0%bb%d0%b0%d1%81-%d0%b3%d0%b5%d0%bd%d0%b5%d1%80%d0%b0%d0%bb%d0%b5%d0%bd-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d1%81%d0%b2/", "text": "Почти всички предупреждения за тежката съдба, която очаква планетата, бяха изказани преди и по време на световната среща за климата в полския град Катовице в края на миналата година. Тя потвърди, че не сме се справили с глобалното затопляне, което трябваше да се ограничи до 2 градуса. Нивата на парниковите газове са рекордни и температурите растат главоломно, а ние сме последното поколение, което ще може да направи нещо по въпроса. Какво може да реши глобалните климатични проблеми и как ще се отрази това на нас в България – отговаря генералният секретар на Световната метеорологична организация финландският метео­ролог Петери Талас. – Г-н Талас, според годишния доклад за състоянието на климата най-топлите 20 години в историята са били през последните 22 години. Топ 4 са в периода 2015-2018 г. Какви ще бъдат последствията, ако тази тенденция на затопляне продължи? – Концентрациите на задържащите топлина парникови газове в атмосферата са на рекордни нива и се очаква новите емисии да се повишат тази година. В същото време въглеродният диоксид, който е основният парников газ, остава в атмосферата и океаните в продължение на много стотици години. Това означава, че дългосрочната тенденция на изменението на климата, която наблюдава през последните няколко десетилетия, ще продължи. Последните четири години бяха най-горещите в историята, с много нови дневни температурни рекорди, засечени по цялото земно кълбо, както и с редица екстремни горещи вълни. Но не става дума само повишаването на температурите. Покачването на морското равнище продължава, излагайки ниско разположените крайбрежни райони на повече щормови вълни и крайбрежни наводнения. Арктическият морски лед продължава да се топи. Виждаме и по-свирепо време. Говорим специално за по-интензивни горещини и валежи. Очаква се всички тези процеси да продължат. – Предупредихте, че температурите на планетата ще се повишат с още градус в следващите години. Какво означава тази разлика и как ще повлияе на обикновения човек, който не смята, че осезаемата промяна на климата ще го засегне пряко? – Средните глобални температури вече са около 1°C по-топли, отколкото са били по времето на прединдустриалната епоха. Въздействието от тази промяна вече наблюдаваме. Проявленията са вече описаните процеси на все по-екстремно време, топенето на глетчерите и арктическите ледове, и покачването на морското равнище. Ако тенденцията се запази и температурите се покачат с още един градус над сегашния, тогава последствията ще бъдат още по-сериозни. Докладът на Междуправителствената експертна група по климатичните промени (IPCC), който бе представен по-рано тази година, предвижда, че глобално затопляне с два градуса ще доведе до пълно унищожаване на всички коралови рифове по света. Те не са просто туристическа атракция – изключително важни са за равновесието на екосистемите, но освен това и за икономиките по света. Още един градус по-топло време от сегашното също така ще повлияе на биоразнообразието по отношение на насекомите и на животинския свят. Ще има и значително отражение върху човешкото здраве. Така, например, горещите вълни, на които ставаме свидетели постоянно, могат да окажат сериозно влияние върху по-възрастното и младото население на планетата. Допълнителният градус също се очаква да направи наводненията още по-унищожителни в много части на света, включително и в Европа. Причината за тях, ще са все по-тежките валежи, които ще падат. – Според проучванията феноменът Ел Ниньо ще е слаб в началото на настоящата година, което може да доведе до още по-топло време, отколкото през 2018. Тогава имаше сериозни горещи вълни в Европа. В тази връзка какво да очакваме през 2019-а? – Засега Световната метеорологична организация предвижда слаб Ел Ниньо. Не очакваме да бъде по-силен от мощния природен феномен, който се случи през 2015-2016 г. Но дори слаб Ел Ниньо е твърде вероятно да увеличи глобалните средни температури. Още фактори също имат отношение към климата в Европа, освен споменатият феномен. На този етап е трудно да предвидим дали горещите вълни ще са по-силни, въпреки че тенденциите са в тази посока. За щастие, метеорологичните служби работят все по-задълбочено със здравните власти, за да издават предупреждения за опасно време. Тези системите за ранно предупреждение са мощен начин да се защитим и да се предпазим от опасни явления. Що се отнася до България – националната ви метеорологична служба (б.а. – Националният институт по метеорология и хидрология) е отговорна за наблюдението на метеорологичните процеси. – Как малки държави като България би трябвало да действат, за да предотвратят негативните последици от климатичните промени? Според прогнозите на експертите от Световната банка за нашата страна факторът бедност допълнително ще изостри негативните ефекти от екстремните метеорологични явления, а ние сме най-бедната страна в ЕС. – Инвестирането в системи за ранно предупреждение е един от начините да намалим вредите, които могат да бъдат нанесени на живота и здравето на хората, но и на икономиките. По този начин, предварителните сезонни прогнози за температури и валежите са много полезни за чувствителни към климата сектори като например земеделие, енергетика и управление на водите. За съжаление изменението на климата оказва отрицателно въздействие върху най-бедните слоеве на обществото. Следователно краткосрочните разходи за намаляване на емисиите на парникови газове трябва да се съпоставят с дългосрочните икономически ползи от действията по спиране на измененията в климата. – Преди световната среща за климата в полския град Катовице казахте, че не сме готови да се изправим срещу измененията на климата и да намерят решение – виждате ли сега решение на тази ситуация? – Предвижда се, че сегашните нива на парникови газове ще доведат до увеличение на температурите с от 3 до 5 градуса. Вече е повече от ясно, че светът не може да постигне целите на Парижкото споразумение, според които покачването на температурите трябваше да се ограничи до 2°C. Има неотложна нужна от действия и няма време за губене. За щастие има много потенциални решения. Възобновяемата енергия като слънчевата сега е много по-евтина и по-надеждна. Сега има много други възможности за „екологизиране” на нашите транспортни системи и градската инфраструктура. Правителствата, местните власти, предприятията и частни лица – всички имат роля, която играят в тези процеси. – Ние сме първото поколение, което разбира напълно климатичните промени и последното поколение, което ще може да направи нещо по въпроса – това са ваши думи, но дали можем да осмислим това положение? – Трябва да ни е грижа за идните поколения, а не да мислим само за себе си. Борбата с изменението на климата може да доведе до краткосрочни неудобства и промяна на нашия начин на живот, но това е в полза на нашите деца, нашите внуци и поколения след тях. – Оправдаха ли се вашите очаквания след преговорите в Полша? – Преговорите на ООН за климата в Полша завършиха с приемането на набор от насоки за прилагане на Парижкото споразумение за изменението на климата от 2015 г. Световната метеорологична организация се присъедини към коментара, направен от генералния секретар на ООН Антонио Гутереш в края на преговорите в Катовице. „Отсега нататък петте ми приоритета ще бъдат: амбиция, амбиция, амбиция, амбиция и амбиция”, заяви Гутереш при закриването на срещата. „Амбиция в ограничаването на измененията. Амбиция в адаптирането към тях. Амбиция в областта на финансите. Амбиция в техническото сътрудничество и изграждане на капацитет. Амбиция в технологичните иновации”, допълни той. Световната метеорологична организация ще предостави научни съвети на генералния секретар на ООН преди срещата на върха по въпросите на климата, която той насрочи за септември 2019 г. Нашият гост  Петери Талас е роден през 1961 г. в Хелзинки, женен, с пет деца. Финландският метеоролог е генерален секретар на Световната метеорологична организация (СМО) за периода 2016–2019 г. Бил е генерален директор на Финландския метеорологичен институт от 2002 до 2016 г., с изключение на 2005-2007 г. като ръководител на отдел в СМО.  Има докторска степен по метеорология в Хелзинкския университет през 1993 г. От 1998 г. е професор по екологични науки в Университета в Куопио. Започва кариерата си в Финландския метеорологичен институт през 1985 г. и работи като изследовател, ръководител на проект, изследователски ръководител и професор по научни изследвания от 2001 г. насам.  Работата му е свързана с проучвания на озона и ултравиолетовите лъчи , глобалните промени в Арктика и развитието на ново поколение сателитни програми.  Талас е единственият финландски изследовател, участвал в представянето на доклада за климата на Междуправителствената експертна група по климатичните промени в Женева на 8 октомври 2018 г.  ", "date": "2019.01.10", "title": " Петери Талас, генерален секретар на Световната метеорологична организация, пред „Труд“: Климатът ще става все по-свиреп\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%ba%d0%b0%d1%86%d0%bd%d0%b0-%d0%bd%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%be%d1%82/", "text": "Малко преди 17:30 часа местно време (съвпада с българското време) правителственият самолет на германския канцлер Ангела Меркел кацна на международното летище „Елефтериос Венизелос“ в Атина, с което започна официалното й посещение в страната, съобщава електронното издание на водещия гръцки ежедневник Naftemporiki. Германският канцлер се отправя към имението „Максимос“, където ще се срещне с премиера на южната ни съседка Алексис Ципрас. Във връзка с посещението на Меркел в Атина бяха въведени строги мерки за сигурност. Наблюдава се засилено полицейско присъствие, затворени са няколко улици, а също и метростанции в града. В сила е забрана за събирания на граждани и шествия в центъра на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " Ангела Меркел кацна на международното летище в Атина"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d1%83%d1%87%d0%b5%d0%bd%d0%b8-%d0%bc%d1%80%d1%8a%d1%81%d0%bd%d0%b8%d1%8f%d1%82-%d0%b2%d1%8a%d0%b7%d0%b4%d1%83%d1%85-%d0%bc%d0%be%d0%b6%d0%b5-%d0%b4/", "text": "Известно е, че мръсният въздух вреди на здравето, и в частност на белия дроб и сърцето. Авторите на китайско проучване предупреждават, че интелектуалните способности също могат да пострадат, пише в.  . Изследователи от Пекинския университет са установили, че замърсеният въздух може да причини драстичен спад в интелекта. Неблагоприятният ефект е особено изразен при мъжете, като причината за това остава неясна. Изследването, обхванало възрастни жители на Китай, показва, че способността им да се концентрират, да си припомнят минали знания и да събират нова информация намаляват в резултат на излагането на мръсен въздух. Честото поглъщане на наночастици, които се срещат в замърсения въздух, може да окаже редица неблагоприятни ефекти върху мозъка. Сред тях е хронично възпаление на мозъчните нервни клетки. Следващата цел на изследователите ще бъде да определят коя комбинация от вредни газове, частици и биомолекули допринася за най-често съобщаваните случаи за влошено мозъчно здраве. Въпросните частици са около 2000 пъти по-малки от диаметъра на човешки косъм и след поглъщането им се разнасят из тялото чрез кръвообращението. Те могат да попаднат директно в мозъка през обонятелните нерви, които дават информация на мозъка за миризмите. Това ги прави способни да заобиколят кръвно-мозъчната бариера, която обикновено пречи на вредните частици, циркулиращи в тялото.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Според учени: Мръсният въздух може да причини драстичен спад в интелекта\t\t\t"}
{"url": "https://trud.bg/%d1%81%d1%8a%d0%b1%d0%b8%d1%80%d0%b0%d1%82-%d0%b2-%d0%ba%d0%bd%d0%b8%d0%b3%d0%b0-%d0%bf%d0%be%d1%81%d0%bb%d0%b0%d0%bd%d0%b8%d1%8f-%d0%bd%d0%b0-%d1%81%d0%bf%d0%be%d1%80%d1%82%d0%b8%d1%81%d1%82%d0%b8/", "text": "В специална книга ще бъдат събирани пожелания за Варна по случай титлата Европейски град на спорта 2019, съобщиха от общинска дирекция „Спорт“. Известни спортисти ще могат да се разписват и върху флага, който морската столица получи от Брюксел. Старт на инициативата даде най-успешният български футболист – Христо Стоичков, който написа: „Успех през 2019!“. „Очаква се през този месец да се включат Илиан Илиев, Йордан Йовчев, братята Калоян и Деян Иванов, Георги Глушков, които ще подарят и свои екипи, трофеи и медали на Музея на спорта в Юнашкия салон“, обясни Кристиян Димитров, директор на дирекция „Спорт“. Варна получи приза Европейски град на спорта за 2019 г. на официална церемония в Европейския парламент в края на миналата година от Жан Франческо Лупатели – президент на Федерацията на европейските столици и градове на спорта – (ACES), и Тибор Наврачич – еврокомисар по образование, култура, младежта и спорта. През новата година предстои да бъде реализирана богата програма с над 200 спортни събития, от които 50 международни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Събират в книга послания на спортисти за Варна"}
{"url": "https://trud.bg/%d0%bc%d0%b0%d0%b7%d0%b8%d0%bb%d0%ba%d0%b0-%d0%be%d1%82-%d1%82%d0%b0%d0%b2%d0%b0%d0%bd%d0%b0-%d0%be%d1%85%d0%bb%d1%83%d0%b7%d0%b8-%d0%b4%d0%b5%d1%82%d0%b5-%d0%b2-%d0%ba%d0%bb%d0%b0%d1%81%d0%bd%d0%b0/", "text": "Дете се размина с леко охлузване, след като мазилка падна от тавана на класна стая. Инцидентът е станал в училище „Христо Ботев” във варненския квартал „Аспарухово”, съобщиха от общинска дирекция „Образование и младежки дейности“. Веднага са информирани родителите на ученика. „За последните години от общината са отпуснати над 100 000 лева за цялостен ремонт на ОУ „Христо Ботев“, припомниха от общинската дирекция. Веднага е назначена проверка по случая, както от общината така и от Регионалния инспекторат към МОН. По инициатива на дирекция „Образование и младежки дейности“ започва оглед на сградния фонд в образователната инфраструктура в общината. Оттам припомнят, че директорите на учебните заведения са разпоредители с делегирани бюджети, в рамките на които са длъжни да поддържат в изправност материално-техническата база. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Мазилка от тавана охлузи дете в класната стая"}
{"url": "https://trud.bg/%d0%be%d0%bf%d0%b0%d1%81%d0%b0%d1%85%d0%b0-%d1%81-%d0%ba%d0%b0%d0%bc%d0%b5%d1%80%d0%b8-%d0%b3%d0%b8%d0%bc%d0%bd%d0%b0%d0%b7%d0%b8%d1%8f%d1%82%d0%b0-%d0%bf%d0%be-%d0%b5%d0%bb%d0%b5%d0%ba%d1%82%d1%80/", "text": "Денонощно видеонаблюдение охранява сградата, двора и околоучилищното пространство на Професионалната гимназия по електроника „А.С.Попов“ във Велико Търново.  Школото е опасано от 46 камери. Устройствата са монтирани в класните стаи, лабораториите, на площадките в коридорите и извън школската постройка. „Инсталирането им е реализирано по проект „Сигурност” на Министерството на образованието и науката“, обясни директорът на учебното заведение Нели Николова.  Изпълнители на заданието са инж. Марин Тонков и инж. Ваня Пенева. Работата на устройствата се ръководи от специален симулационен център, в който достъпът на външни лица е забранен. Според Николова с инвестицията от 12 500 лева гимназията се е превърнала в най-добре охраняваното училище в старата столица. „Това не е Биг брадър. Видеонаблюдението дава сигурност не само на учениците, но и на родителите. Всичко е отразено и съхранено, записите могат да се върнат назад във времето и да се проследи примерно възникнал спор или възникнал инцидент. Освен това камерите са задължителни при провеждането на държавните зрелостни изпити”, коментира Николова. Общо 17 декара е дворът на гимназията и през него преминават много хора от кварталите „Бузлуджа” и „Колю Фичето”.  Според Николова денонощното видеонаблюдение улеснява работата и на други институции като охранителни фирми, полицейско управление и други. В гимназията се обучават 222 ученици в дневната форма на обучение.", "date": "2019.01.10", "title": " Опасаха с камери Гимназията по електроника в Търново\t\t\t"}
{"url": "https://trud.bg/%d0%bc%d0%b0%d0%b9%d0%ba%d0%b0%d1%82%d0%b0-%d0%bd%d0%b0-%d0%b1%d0%b0%d0%bd%d0%b5%d0%b2-%d1%81-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%b7%d0%b0-%d0%ba%d0%b0%d1%82%d0%b0%d1%81%d1%82/", "text": "Районна прокуратура-Харманли привлече като обвиняема майката на Николай Банев – Мария Банева – за катастрофата от миналото лято. През юли 78-годишната предизвика катастрофа в Харманли и прати млад мъж в болница. Банева шофирала автомобил „Ауди А6”, отнела предимство и ударила фолксвагена на младия шофьор. През 2008 г. тя отново отнема предимство и удря автобус. Мария е обвинена за това, че на 2 юли 2018 г., в Харманли, нарушила правилата за движение (чл. 25 ал. 1 и чл. 50 ал. 1 от Закона за движение по пътищата) и по непредпазливост причинила на 20-годишен мъж средна телесна повреда, изразяваща се в трайно затрудняване движението на врата от счупване на шиен прешлен (престъпление по чл. 343 ал. 1 буква „Б“ предл. 2 във вр. чл. 342 ал. 1 от Наказателния кодекс), съобщиха от прокуратурата. По делото е установено, че на 2 юли обвиняемата М.Б. управлявала лек автомобил, марка „Ауди А6“ по бул. „Цар Освободител“, посока „север-юг“, като на кръстовището с ул. „Алеко Константинов“, отнела предимство на движещия се по улицата лек автомобил, марка „Фолксваген Голф“, шофиран от пострадалия И.И., на 20 г. След пътното произшествие мъжът е бил откаран за оказване на медицинска помощ, при което се установило, че има счупване на шиен прешлен на врата, каквото е и заключението на съдебно-медицинската експертиза. М.Б. не е пострадала, се уточнява в информацията. Досъдебното производство по случая е образувано на 2 юли 2018 г., като по него са били извършени множество процесуално-следствени действия – разпити на свидетели, на пострадалото лице, изготвени са автотехническа и съдебно-медицинска експертизи, като след представяне на заключенията им на разследващия орган, през декември 2018 г., са предприети действия за привличане в качеството на обвиняема на М.Б. Спрямо нея е взета мярка за неотклонение „подписка“. Предстои предявяване на материалите на страните по делото и внасяне в съда.", "date": "2019.01.10", "title": " Майката на Банев с обвинение за катастрофата в Харманли\t\t\t"}
{"url": "https://trud.bg/%d0%b2%d0%b8%d0%ba%d1%82%d0%be%d1%80-%d0%be%d1%80%d0%b1%d0%b0%d0%bd-%d1%86%d0%b5%d0%bb%d1%82%d0%b0-%d0%bd%d0%b0-%d1%83%d0%bd%d0%b3%d0%b0%d1%80%d0%b8%d1%8f-%d0%b5-%d0%b4%d0%b0-%d0%be%d1%81%d0%b8%d0%b3/", "text": "Унгарският премиер Виктор Орбан заяви в четвъртък, че иска да види мнозинство на антиимиграционните партии в Европейския парламент по-късно тази година, което, както увери той, ще доведе до подобни промени и в европейските институции, предава Ройтерс. Целта на Будапеща е първо да осигури антиимиграционно мнозинство в ЕП, след това в Европейската комисия, а по-късно, когато националните избори променят политическия пейзаж на континента, и на Европейския съвет, където националните лидери взимат най-важните решения за Съюза, заяви Орбан на пресконференция в унгарската столица.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " Виктор Орбан: Целта на Унгария е да осигури антиимигрантско мнозинство в европейските институции"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b4%d0%be%d0%ba%d1%8a%d0%b4%d0%b5-%d1%81%d1%82%d0%b8%d0%b3%d0%bd%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%b1/", "text": "Новият буферен паркинг на метростанция „Стадион Васил Левски“ ще бъде безплатен срещу ползване на метрото и е с капацитет 193 места. Това съобщи изпълнителният директор на Центъра за градска мобилност (ЦГМ) Христиан Петров по време на оглед на дейностите по доизграждането на подземния паркинг в присъствието на журналисти. Буферният паркинг се намира точно пред сградата на БНР и ще може да се използва от средата на месец август. Строително-ремонтните дейности започват от средата на следващия месец. „Това е огромно пространство и става въпрос за над 200 хил. кв. м., като всеки ще може да се възползва от услугата „Паркирай и пътувай“, като остави колата си безплатно на буферния паркинг и след това пътува с метрото“, каза още Петров, като подчерта, че това е първият буферен паркинг, който ще бъде изграден изцяло със средства на Център за градска мобилност. „Както знаете, миналата година всички буферни паркинги бяха вкарани към нашия капитал и за това имаме ангажимента да ги завършим“, допълни още той.", "date": "2019.01.10", "title": " Вижте докъде стигна изграждането на буферния паркинг при националния стадион „Васил Левски“ (СНИМКИ)"}
{"url": "https://trud.bg/%d0%be%d1%80%d0%b1%d0%b0%d0%bd-%d0%bd%d0%b0-%d0%b2%d0%be%d0%b9%d0%bd%d0%b0-%d1%81-%d0%bc%d0%b0%d0%ba%d1%80%d0%be%d0%bd-%d0%b7%d0%b0-%d0%bc%d0%b8%d0%b3%d1%80%d0%b0%d1%86%d0%b8%d0%be%d0%bd%d0%bd%d0%b8/", "text": "Министър-председателят на Унгария Виктор Орбан има намерение да води борба с президента на Франция Еманюел Макрон по въпросите на миграционната политика, заяви самият той в четвъртък на пресконференция в Будапеща, предава ТАСС. „Не бива да отричаме, че Еманюел Макрон е важна фигура, нещо повече, той е лидер на проимиграционните сили. Нищо лично, това е въпрос за будещето на нашите държави. Ако това, което той иска да осъществи в контекста на миграцията, бъде извършено в Европа, това ще бъде лошо за Унгария и затова аз съм длъжен да се боря с него“, заяви Орбан. „Целта на Будапеща е първо да осигури антиимиграционно мнозинство в ЕП, след това в Европейската комисия, а по-късно, когато националните избори променят политическия пейзаж на континента, и на Европейския съвет, където националните лидери взимат най-важните решения за Съюза“, заяви Орбан. Унгария, заедно със САЩ, отказа да се присъедини към двата пакта на ООН за миграцията и бежанците. Първо Будапеща се обяви срещу Глобалния договор за сигурна, редовна и регулирана миграция, към който отказаха да се присъединят също Австрия и редица европейски страни. След това Унгария и САЩ гласуваха против резолюцията в подкрепа на Глобалния договор за бежанците.  ", "date": "2019.01.10", "title": " Орбан на война с Макрон за миграционните политики"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b0-%d0%ba%d0%b0/", "text": "Над 60 талона за безплатна кастрация на бездомни котки осигурят от Сдружение „Приятели на животните” във Велико Търново. 20 от тях вече са раздадени. Те ще са за хора, които искат да спрат популацията на животните, за които се грижат пред блоковете и в дворовете си.Желаещите могат да се свържат с организацията чрез Фейсбук, след това да си запишат час във ветеринарната клиника за кастрация и лично да заведат животното там.  „Общо 64 женски котки са кастрирани през миналата година“, информираха от сдружението. Доброволците към организацията са помогнали на 135 животни – котки и кучета. 42 са били пък осиновяванията на четириноги. Инициаторите предприемат и кампания за популяризиране кастрацията на кучета по селата. Заедно с ветеринари, доброволците ще разясняват ползите от акта, с който да се избегне нежелано поколение, както и ще развенчават митове, че след кастрация, четириногото няма да е добър пазач.  „Дори и три кучета да оперираме, следващата година 30 кученца няма да се появят бездомни на улицата. Защото повече от тях са именно от селата, стоварени с кашони в града”, изтъкна Анастасия Иванова, доброволец в организацията. Близо 6700 лева са събрани от Сдружение „Приятели на животните” от Коледния базар в парк „Марно поле” във Велико Търново. 4000 лева от тях ще са за кастрации, 2000 лева за нуждите на приюта в село Шемшево. 570 лева пък са предвидени за приюта за кучета в Разград, с които великотърновската организация си сътрудничи. И през тази година ще продължат образователните уроци на доброволците в училищата в региона. Тяхната таргет група вече ще са средношколци, а не само по-малките ученици. Ще се организират първомартенски и Великденски базар, отново за набиране на средства.  ", "date": "2019.01.10", "title": " Доброволци организират безплатна кастрация на бездомни котки в Търново"}
{"url": "https://trud.bg/%d0%bd%d0%b0%d0%bf-%d0%b0%d0%bb%d0%b0%d1%80%d0%bc%d0%b8%d1%80%d0%b0-%d0%b8%d0%b7%d0%bf%d1%80%d0%b0%d1%89%d0%b0%d1%82-%d1%81%d0%b5-%d1%84%d0%b0%d0%bb%d1%88%d0%b8%d0%b2%d0%b8-%d0%b8%d0%bc%d0%b5%d0%b9/", "text": "Разпространяват се фалшиви имейли от името на Националната агенция за приходите (НАП), предупреждават от Агенцията. Писмата са написани на английски език и приканват получателите им да попълнят лични данни като последват посочен в писмото линк. Текстът на фалшивите електронни съобщения гласи: „Dear ………., All taxes paid this year were checked for online customers. At the end of the year, sign in to the button link below and follow these steps: Enter your full name, ID and email to confirm your information. We guarantee that you have the right to refund the money paid this year. Click here to fill your information Please log in to your tax refund page to request a refund. NRA staff will check the receipt and billing, the proper functioning of the online cash register, and the customer’s VAT refund notification. ©All right reserved National Revenue Agency 2019.“ От НАП предупреждават, че това представлява класическа форма на „фишинг“ атака, чрез която се цели опит за кражба на лична информация от интернет – потребителски имена за достъп, пароли, банкови сметки и т.н.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " НАП алармира: Изпращат се фалшиви имейли от името на Агенцията"}
{"url": "https://trud.bg/%d0%b2%d0%be%d0%b4%d0%b5%d1%89%d0%b8%d1%82%d0%b5-%d0%bd%d0%b8-%d0%b0%d0%bb%d0%bf%d0%b8%d0%b9%d1%86%d0%b8-%d0%bd%d0%b0-%d1%81%d1%82%d0%b0%d1%80%d1%82-%d0%b2-%d0%b0%d0%b4%d0%b5%d0%bb%d0%b1%d0%be%d0%b4/", "text": "Водещите ни алпийци Алберт Попов и Камен Златков ще стартират на световната купа в швейцарския курорт Аделбоден този уикенд. Попов ще мери сили в гигантския слалом и в слалома. А Златков само в слалома в неделя. През този сезон Попов на два пъти влезе в зоната на точките в слалома в Световната купа, като заема 28-а позиция в генералното класиране в дисциплината. А Златков е 39-и в класирането за Европейската купа.  До последно нашите тренираха на пистите в Банско, където през февруари курортът посреща старт от световната купа при мъжете.", "date": "2019.01.10", "title": " Водещите ни алпийци на старт в Аделбоден"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d0%be%d0%b4%d0%b0%d1%80%d0%b8-%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0/", "text": "Общината в Сливен подари сертифициран дрегер за установяване на осем различни наркотични субстанции, съобщиха от администрацията. Модерният електронен анализатор „Drug test 5000“ ще се използва от пътната полиция при проверките на шофьорите. На пазара се предлага на цени около 8000-8500 лева. Дрегерът тежи 4 кг, извършва точен и надежден анализ в рамките на няколко минути. Кметът Стефан Радев връчи подаръка на началника на сектор „Пътна полиция“ гл.инспектор Илиян Николов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Общината в Сливен подари на полицията дрегер за наркотици"}
{"url": "https://trud.bg/%d0%b5%d0%b4%d0%b8%d0%bd%d0%b8%d1%8f%d1%82-%d0%be%d1%82-%d1%86%d0%b8%d0%b3%d0%b0%d0%bd%d0%b8%d1%82%d0%b5-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb%d0%b8-%d0%ba%d0%b0%d1%80%d1%82%d0%b8/", "text": "„Не го знам кой е тоя Майстора, разберете, поръчано е всичко. Наско Дългия ми каза, че в къщата няма да има хора и имаме 2-3 дни за кражбата. Не знаех какви са тия картини.“ Това заяви пред журналисти Антон Антонов, който е обвинен заедно Виктор Христов за кражбата на 15 платна, някои от които на Владимир Димитров-Майстора, от дома на Павел Антонов. Двамата роми се явиха пред Софийския районен съд, който трябва да се произнесе по искането на прокуратурата да останат постоянно в ареста. Антонов и Христов твърдят, че доброволно са се явили в полицията да се предадат. А от прокуратурата – че са били обявени за общодържавно издирване. „В мен не беше намерено изобщо нищо, което да е откраднато от къщата. Ако имах нещо общо и бях виновен, щях да продължа да се крия, тъй като съм много опитен. Реших да се предам, за да съдействам на органите по-бързо да стигнат до хората, които печелят на наш гръб, дори съм заплашен от Наско Дългия, но ще съдействам докрай“, каза пред съда Антонов. Христов добави, че доброволно се е предал, никой не го е търсил, а като е получил призовка, сам се е явил във второ РУП. Прокуратурата поиска и двамата да останат зад решетките, тъй като имало достатъчно доказателства, които ги уличават в кражба на платната. Сред тях са показанията на самия Павел Антонов, както и на Калин Петров и Стефан Стефанов. Освен това има реална опасност да се укрият или да извършат друго престъпление. Двамата рецидивисти имат повече от две присъди за кражби, Антонов има адрес в Шумен и в София – в Орландовци, а Христов дори няма лична карта. Районнният съд постанови постоянен арест и за двамата. Те могат да обжалват пред Софийския градски съд на 17 януари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.10", "title": " Единият от циганите, откраднали картините: Не го знам кой е тоя Майстора (СНИМКИ)"}
{"url": "https://trud.bg/%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%bf%d0%b0%d0%bf%d0%b0%d0%b7%d0%be%d0%b2-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d0%b5-%d0%bf%d0%be%d0%b2%d0%b5%d1%87/", "text": "Проблемът е повече психологически и промени в този момент не могат да решат нещата – обяви Константин Папазов-Тити, треньор на баскетболния шампион „Левски Лукойл“. – В третата част бяхме много слабо, изпаднахме 5 минути в нокаут… „Сините“ паднаха с 57:81 като гост на „Балкан“ в мач от турнира за купата на ФИБА. „Лукойл“ е последен в групата с 3 поражения от три срещи и на практика загуби шансовете да продължи в следващата фаза на надпреварата. „Балкан“ с другите два тима са с по две победи и една загуба. „Щастлив съм, но вече мисля за бъдещето“, каза Небойша Видич, треньор на „Балкан“. Снимка СПОРТАЛ", "date": "2019.01.10", "title": " Константин Папазов: Проблемът е повече  психологически"}
{"url": "https://trud.bg/%d1%82%d0%b5%d0%b6%d1%8a%d0%ba-%d0%b6%d1%80%d0%b5%d0%b1%d0%b8%d0%b9-%d0%b7%d0%b0-%d0%b3%d1%80%d0%b8%d0%b3%d0%be%d1%80-%d0%b2-%d0%bc%d0%b5%d0%bb%d0%b1%d1%8a%d1%80%d0%bd/", "text": "Григор Димитров ще има много трудна задача в мисията си да повтори миналогодишния четвъртфинал на Аустрелиън оупън. Българският тенисист изтегли тежък жребий за първия турнир от Големия шлем, а негов съперник на старта е сърбинът Янко Типсаревич. 34-годишният ветеран едва ли е в най-добрата си форма, тъй като не е играл от края на 2017-а и дори изпадна от ранглистата. Той се добра до основната схема като използва защитен ранкинг позовавайки се на контузия.  Иначе Типси е стигал до 8-о място в ранглистата, а най-големият му успех е спечелената купа „Дейвис“ с отбора на Сърбия през вече далечната 2010-а. Типсаревич е неудобен съперник за Димитров, като нашият губи 4 пъти в петте срещи помежду им.  „Не ме е страх да играя срещу силен съперник в първия кръг – заяви българинът. – От пет дни съм в Мелбърн, тренирам и се чувствам отлично.“  При успех Григор ще срещне победителя измежду Пабло Куевас (Уругвай) и Душан Лайович (Сърбия), а първият му възможен съперник сред поставените в схемата е №9 Джон Иснър (САЩ). В същата част на схемата е и друг гигант – №5 Кевин Андерсън (ЮАР), финалист от миналогодишния „Уимбълдън“. Водач на долната четвърт от схемата е Рафаел Надал (Испания), поставен под №2.", "date": "2019.01.10", "title": " Тежък жребий за Григор в Мелбърн"}
{"url": "https://trud.bg/%d1%87%d0%b8%d1%87%d0%be%d1%82%d0%be-%d0%bd%d0%b0-%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%be%d1%87%d0%b0%d0%ba%d0%b2%d0%b0%d0%bc-%d0%bd%d0%be%d0%b2%d0%b0%d0%ba-%d0%b2-%d1%81%d0%be%d1%84/", "text": "Ден след като спортният министър Красен Кралев обяви, че тенисист №1 в света Новак Джокович ще посети турнира „София оупън“, новината бе потвърдена и от Горан Джокович, чичо на сръбския тенисист и директор на надпреварата в „Арена Армеец“. Той пое поста от австралиеца Пол Макнами, който бе начело на организацията в последните 3 години.  „Новак вече е бил в София и пази добре спомени – призна Горан. – Освен това градът е близо до Белград и не виждам причина да не дойде.“  „София оупън“ е от 3 до 10 февруари, а в екипа на турнира блеснаха още две звезди – актьорът Юлиан Вергов и певицата Маги Джанаварова, които стават посланици на турнира. Вергов дори грабна ракета и се снима пред „Арена Армеец“ като се закани, че очаква едни от най-добрите тенисисти в света, за да провери „дали стават за нещо“.", "date": "2019.01.10", "title": " Чичото на Джокович: Очаквам Новак в София"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%80%d0%b5%d1%84%d0%be%d1%80%d0%bc%d0%b0%d1%82%d0%b0-%d0%b2%d1%8a%d0%b2-%d0%b2/", "text": "Шумен, градът са най-висока цена на водата от 3,40 лв. за кубик, стана домакин в четвъртък на разгорещена обществена дискусия „Право на заплащане на качествена ВиК услуга“ по инициатива на омбудсмана Мая Манолова и местния обществен посредник Иван Капралов. 751 жалби получила Манолова срещу водата и проблемите не търпят отлагане. Тревожно е, че реформата във ВиК-сектора се изчерпва единствено с повишаване цената на водата, обяви тя. Повишението не стимулира дружествата да подобряват услугата и да повишават качеството на водата. Гражданите няма да търпят това, предупреди Манолова. Тя призова всички ВиК асоциации в страната да определят по-ниски цени от пределните, определени от КЕВР. „Може шуменската да е първата и да даде ясен знак“, каза омбудсмана. Тя дори апелира КЕВР да преразгледа решението си за Шумен с мотив – непредвидени обстоятелства. „Приветствам казаното от госпожа Манолова“, каза кметът на Шумен Любомир Христов и обясни, че вече е отправил предложение за свикване не общо събрание на ВиК в периода 4-7 февруари с единствена точка – запазване на цената на водата от 2018 г. Присътващите граждани обаче скочиха – „искаме по-ниска цена, водата на Шумен не е питейна, а поливна, цена 3,40 лв. е геноцид“. Представителят на КЕВР Ивайло Касчиев обясни, че цената на водата в Шумен е достигнала тези нива, защото преди десетилетия не е съобразено, че язовир „Тича“, от който се захранва, е на много по-ниска кота от града и водата се препомпва няколко пъти. Разходите за доставка са високи и през 2014 г. енергото било на път да спре тока за неплатени сметки. Касчиев обясни, че 5-годишния бизнес-план на ВиК-Шумен, в който е заложено поскъпване на водата, е минал през ситото на КЕВР. Той обаче не отрече, че всеки бизнес-план може да се преразгледа. На дискусията областният управител на Шумен проф. Стефан Желев призова за законови промени. Присъстваха общински съветници, народни представители, служители на МРРБ, Българска асоциация по водите и неправителствени организации. Манолова обяви, че ще внесе предложение до МРРБ за задължително обвързване повишението на водата с подобряване на качеството и действително направените разходи в сектора. Ще атакува с конституционна жалба формирането на цените във ВиК сектора и най-вече единната цена, която в момента е ограбваща. Ще иска и в закона да се въведат ясни критерии за определяне социалната поносимост на цената на водата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Омбудсманът Манолова: Реформата във ВиК се изчерпва с повишение на цената на водата\t\t\t"}
{"url": "https://trud.bg/%d0%bc%d1%8a%d0%b6-%d0%b8-%d0%b6%d0%b5%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d1%81%d0%bb%d0%b5%d0%b4-%d1%87%d0%b5%d0%bb%d0%b5%d0%bd-%d1%83%d0%b4%d0%b0%d1%80-%d0%bd/", "text": "Двама души са пострадали при челен сблъсък на главен път Пловдив – Стара Загора, информира Канал 3. Инцидентът е станал днес, малко след 13 часа, при разклона за пътен възел „Скутаре“. Сблъскали са се микробус „Ивеко“ и лек автомобил „Фолксваген“. По първоначални данни, по неизяснени причини, бусът е навлязъл в лентата за насрещно движение и е ударил челно леката кола. Ранени са двама души от лекия автомобил – мъж на 72 години, който е шофирал колата, и 67-годишна жена. И двамата са откарани в болница, като за момента още не е ясно точното им състояние. Движението на пътя е затруднено и се регулира от полицаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " Мъж и жена пострадаха след челен удар на пътя Пловдив – Стара Загора"}
{"url": "https://trud.bg/%d1%80%d0%b0%d0%b7%d1%81%d0%b5%d0%bb%d0%b8%d1%85%d0%b0-%d0%b7%d0%b0%d0%b9%d1%86%d0%b8-%d0%b2-%d0%b5%d0%bb%d0%b8%d1%82%d0%bd%d0%be%d1%82%d0%be-%d1%81%d1%82%d0%be%d0%bf%d0%b0%d0%bd%d1%81%d1%82%d0%b2/", "text": "56 диви зайци са били разселени в елитното ДЛС-Паламара край Шумен. Целта е да се възстанови популацията на този вид. Дивите зайци в природата намаляха драстично в края на миналия век. Причините са най-вече в интензивната стопанска дейност и използването на химически препарати, които водят до значителни промени в местообитанията им. Вина за намаляването на дребния дивеч имат и хищниците, в това число и скитащите кучета. Историята на ДЛС-Паламара сочи, че на територията на стопанството в миналото е имало изобилие, както от едър, така и от дребен дивеч. „До скоро усилията ни бяха насочени към възстановяването на популацията на едрия дивеч, но сега обръщаме поглед и върху дребния. Един от основните му представители и желан обект за лов е дивият заек. Разселените диви зайци са закупени от „Сокол-БЛРС““, обясни ловният експерт на Североизточното държавно предприятие инж. Тервел Стефанов. Ловни специалисти ще наблюдават състоянието им. Ежегодното разселване на животни в ловните и горски стопанства е целенасочена политика на ръководството на СИДП. Това е един от най-ефективните методи за възстановяване на популацията, който се е доказал през годините. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Разселиха зайци в елитното стопанство „Паламара“"}
{"url": "https://trud.bg/%d0%ba%d0%b0%d0%bf%d0%b8%d1%82%d0%b0%d0%bd%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%82%d0%b8%d0%b2%d0%b0-%d0%b2-%d1%82%d1%83%d1%80%d1%86%d0%b8%d1%8f/", "text": "Капитанът на националния отбор на България Ивелин Попов ще продължи кариерата си в турски гранд. Преди дни Попоето разтрогна своя договор със „Спартак“ (Москва). Според авторитетното издание в югозападната ни съседка „Фотомач“, играчът е дал положителен отговор на предложението на местния „Трабзонспор“. Медията твърди, че Попов дори има устна договорка с боса Унал Караман, сега остава всичко само да се оформи документално. Агентът на футболиста също имал разговори с представители на турския клуб, който отдавна се интересува от него. Миналата зима „Трабзонспор“ отново направи мощна офанзива по привличането на българския национал, но тогава той отказа, защото искаше да продължи престоя си в „Спартак“ (Москва). Сега обаче Попето е свободен агент и може да се завърне в Турция. 31-годишният офанзивен футболист напусна столичния руски гранд, заради малкото игрово време, което получаваше. „Нямаше как да му гарантирам титулярно място“, призна и Олег Кононов, треньор на „Спартак“. Попов игра за „Газиантепспор“ в началото на кариерата си в чужбина, след което изкара 7 години в руския футбол с екипите на „Кубан“ (Краснодар), „Рубин“ (Казан) и „Спартак“. Руското издание „Спорт24“ също отрази информациите за евентуалното преминаване на Попов в „Трабзонспор“. „И в местната Суперлига българинът ще преследва титла – пише сайтът. – Бъдещият му отбор дели второто място с още три тима, а лидерът „Истанбул ББ“ има преднина от 6 точки след 17 кръга“.", "date": "2019.01.10", "title": " Капитанът на България отива в Турция"}
{"url": "https://trud.bg/%d1%81%d0%b8%d1%82%d0%b8-%d0%bf%d0%be%d0%b2%d1%82%d0%be%d1%80%d0%b8-51-%d0%b3%d0%be%d0%b4%d0%b8%d1%88%d0%b5%d0%bd-%d1%80%d0%b5%d0%ba%d0%be%d1%80%d0%b4/", "text": "„Манчестър Сити“ повтори 51-годишен рекорд при победата с 9:0 срещу „Бъртън Албиън“ в първи полуфинал от турнира за Купата на Лигата. През 1967 г. „Лийдс“ вкара повече от седем гола в два поредни мача. Това става при разгрома над „Спора Люксембург“ (9:0) и „Челси“ (7:0). Сега „гражданите“ повториха резултатите в рамките на няколко дни – 7:0 над „Родъръм“ и 9:0 над „Бъртън“. Хосеп Гуардиола, мениджър на „Сити“, също се отчете с постижение. Испанецът повтори най-големия си успех като треньор. През 2011-та, но начело на „Барселона“, е разбит „Хоспиталет“ (9:0) в мач от 1/16 финалите в турнира за Купата на Краля. Сега за срещу „Бъртън“ се разписаха Габриел Жезус, на четири пъти, а по веднъж отбелязаха Кевин де Бройне, Олександър Зинченко, Фил Фодън, Кайл Уокър и Риад Марез. Успехът е най-големият на ниво полуфинали в турнира. Най-разгромните победи като цяло в турнира пък са двуцифрени. През далечната 1983-та „Уест Хям“ громи с 10:0 „Бъри“. Същият резултат повтаря „Ливърпул“ три сезона по-късно срещу „Фулъм“. А именно двуцифрена победа искаха феновете на „гражданите“, останали разочаровани, че любимците им не се хвърлиха в атака, за да вкарат още един гол в оставащите минути. Гуардиола показа уважение към скромния тим на гостите и се ръкува поотделно с всеки футболист. Поражението за „Бъртън“ пък е най-тежкото в историята на турнира. За тяхно съжаление, мъката не е приключила. Двата отбора ще играят протоколен реванш след две седмици. В Англия всички са впечатлени от успеха, но и от многото празни седалки на стадион „Етихад“. Въпреки че „Бъртън Албиън“ не е от класата на „гражданите“, срещата е на ниво полуфинал. Малко над 30 000 души са гледали двубоя на живо, като капацитетът на съоръжението е за 55 000 зрители. Българският вратар на гостите Димитър Евтимов не беше в групата за двубоя, но има шанс да пази в реванша.", "date": "2019.01.10", "title": " „Сити“ повтори 51-годишен рекорд"}
{"url": "https://trud.bg/%d0%bd%d0%be%d0%b2-%d0%b1%d1%80%d0%b0%d0%b7%d0%b8%d0%bb%d0%b5%d1%86-%d0%b2-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "Бразилският футболист Давид Рибейро се присъедини към „Лудогорец“. Той пристигна при шампионите на лагера им в Белек, където сега те се готвят за пролетния полусезон. Според информациите от родината на играча, той ще мине първо пробен период, а след това ще седне на преговори с ръководството на „орлите“. Рибейро е нападател, като е собственост на „Санто Андре“, който се подвизава в щатското първенство на Сао Пауло. Той е само на 20 години и е юноша на местния колос „Сао Пауло“.  Миналата година Рибейро е карал проби в турския „Истанбул Башакшехир“, но не е бил одобрен тогава. Сега идва в Европа с нова надежда да започне кариера на Стария континент.  Антони Здравков, треньор на „Лудогорец“, търси нов офанзивен футболист. Преди няколко дни „Лудогорец“ върна в Бразилия Жуниор Брнадао, който не успя да се наложи в състава.", "date": "2019.01.10", "title": " Нов бразилец в „Лудогорец“"}
{"url": "https://trud.bg/%d1%81%d0%bb%d1%8a%d0%bd%d1%87%d0%b5%d0%b2-%d0%b1%d1%80%d1%8f%d0%b3-%d0%b2-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0-%d0%ba%d0%bb%d0%b0%d1%81%d0%b0%d1%86%d0%b8%d1%8f-%d0%bd%d0%b0-%d0%bd/", "text": "Слънчев бряг попадна в британска класация на най-добрите дестинации за семейна почивка на море. Българският морски курорт е на 48 място от 50-те най-предпочитани морски курорта в Европа, съобщава „ „. На първо място в класацията е гръцкият остров Крит, следван от Коста Бланка в Испания и Кипър. В изследването са взети под внимание средната температура на въздуха, както и на морето, броят на семейните забележителности или атракции, каква е продължителността на полета от Великобритания и какъв би бил средният разход на едно четиричленно семейство за почивка.  е направено от туристическа фирма „On The Beach“, която класира Крит на първо място заради най-многото семейни забележителности на острова, както и високите среднодневни температури от 24 градуса през летните месеци. Коста Бланка пък е на второ място заради краткия полет от Обединеното кралство и високите температури, включително и на водата. Кипър влиза в класацията под номер три, както заради благоприятните температури, така и заради многото увеселителни паркове и малките разходи за семейна почивка. Изследването показва, че най-евтиният морски курорт за четиричленно семейство е по-малко известният канарски остров Ла Палма. Най-топлите дестинации са Анталия, Алания, Белек и Сиде в Турция, с температура на водата около 25 градуса. В класацията от топ 50 преобладават дестинациите в Испания, Турция и Гърция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " Слънчев бряг в британска класация на най-добрите дестинации за семейна почивка на море"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb%d0%b5%d0%bd-%d1%82%d1%80%d0%b5%d0%bd%d1%8c%d0%be%d1%80-%d0%bf%d0%be%d0%b5%d0%bb-%d0%ba%d0%be%d0%b1%d1%80%d0%b0%d1%82%d0%b0/", "text": "Скандалният кондиционен треньор Мемо Ередия ще се грижи за физическата подготовка на Кубрат Пулев, обяви мексиканският канал Direct TV Sports. 43-годишният специалист е бивш дискохвъргач, който впоследствие получава научна степен по химия. От 2008-а до 2011-а често дискутира методите си в интервюта и не крие, че дава допинг на състезатели. Впоследствие обаче твърди, че е изоставил старите практики и залага на специализирани тренировки на голяма надморска височина и позволени препарати. В последните години той изведе до световни титли двама мексикански боксьори – Хуан Мануел Маркес и Хорхе Арсе.  Мексиканските журналисти очакват именно Пулев да е следващият съперник на световния шампион в тежка категория Антъни Джошуа.", "date": "2019.01.10", "title": " Скандален треньор поел Кобрата"}
{"url": "https://trud.bg/%d0%bc%d0%b2%d1%80-%d0%b7%d0%b0%d1%81%d0%b8%d0%bb%d0%b2%d0%b0-%d0%bc%d0%b5%d1%80%d0%ba%d0%b8%d1%82%d0%b5-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%b2-%d0%bf%d0%bb%d0%be/", "text": "Със заповед на министъра на вътрешните работи Младен Маринов, в ОДМВР-Пловдив се създава временен оперативен щаб, който да ръководи силите, ангажирани в откриването и планираните инициативи в рамките на “Пловдив – Европейска столица на културата 2019”. В него участват представители на главните дирекции на МВР, областната и общинска администрация и организации, ангажирани пряко с културните изяви, съобщиха от пресслужбата на Министерство на вътрешните работи. С цел недопускане на нарушения и гарантиране на сигурността на присъстващите, за официалната церемония по откриването – от 11 до 13 януари, е предвиден значителен ресурс от полицейски сили и средства. В деня на кулминацията на откриващото събитие – 12 януари, събота – организаторите очакват около 30 000 жители и гости на Пловдив да присъстват на мащабен спектакъл на открита сцена на бул. “Цар Борис ІІІ Обединител”. Във връзка с това са предвидени завишени мерки за сигурност, като за охраната на обществения ред са ангажирани служители от областната дирекция на МВР, Дирекция “Жандармерия” в ГДНП и подразделенията на “Специализирани полицейски сили” в София и Пловдив. С преградни съоръжения ще бъде очертан периметърът на масовата проява, както и на обособените няколко вътрешни зони – за зрители, официални гости, медии, изпълнители и пиротехника. Осигурени са мобилни полицейски екипи, които да патрулират около района и в централната част на града, а на подстъпите към зоните за публиката ще бъдат изградени 23 контролно-пропускателни пункта. На тях ще се извършват щателни проверки на посетителите и личните им вещи съгласно Закона за събранията, митингите и манифестациите. Полицейските служители ще следят стриктно за недопускане на: хора във видимо нетрезво състояние или маскирани с цел да се затрудни разпознаването им; носене на оръжие или други специално предназначени или приспособени предмети, които биха могли да се използват против живота и здравето на хората или за причиняване на материални щети; внасянето на пиротехнически изделия. За да се избегне затруднението и забавянето на осъществявания контрол на пунктовете е препоръчително хората да не се носят обемисти багажи и ненужни предмети. Нарушители или зрители, които с поведението си пречат за провеждане на събитието, ще бъдат отстранявани незабавно. При охраната на обществения ред ще се използва видеонаблюдение. Определен ангажимент има и наета от организаторите частна охранителна фирма. Във вътрешните зони доброволци с отличителни знаци ще упътват посетителите, а при възникнала необходимост ще оказват първа помощ. За бърза реакция при извънредна ситуация на няколко места около сцената ще бъдат разположени екипи на спешна медицинска помощ и РДПБЗН с необходимата противопожарна и аварийна техника. Със заповед на кмета на Община Пловдив се въвежда забрана за използване на дронове за заснемане на събитието, с изключение на медията с права за пряко излъчване. С оглед ненарушаване на мерките за сигурност по време на откриващия спектакъл е препоръчително живущите в близост да го наблюдават при затворени прозорци на домовете си. По отношение на възможностите за паркиране на автомобили, от Община Пловдив предварително са определени конкретни места, към които водачите ще бъдат насочвани от полицейски служители. Пътни полицаи ще следят за натоварването на трафика и при необходимост регулирането ще преминава на ръчен режим. В рамките на съботния ден, от 12 часа до приключване на съпътстващите официалното откриване събития, в Пловдив се въвежда следната временна организация на движение: – Забранява се преминаването на автомобили по цялото протежение на бул. “Цар Борис ІІІ Обединител”, от кръстовището с бул. “Христо Ботев” до кръстовището с бул. “Шести септември”; – Изходът от Старинен Пловдив и квартал “Капана” се осъществява през ул. “Фредерик Жолио Кюри” към бул. “Шести септември”; – Спира се движението на автомобили по ул. “Патриарх Евтимий”, източно и западно от бул. “Цар Борис ІІІ Обединител”; – Ограничава се достъпът към бул. “Цар Борис ІІІ Обединител” от ул. “Граф Игнатиев” и ул. “Цанко Дюстабанов”. Забранява се паркиране на автомобили по: – ул. “Иван Вазов”, от кръстовището с ул. “Авксентий Велешки” до кръстовището с ул. “Цар Асен”; – ул. “Цар Асен” до кръстовището с ул. “Цанко Дюстабанов”; – ул. “Д-р Г.М. Димитров”, от кръстовището с ул. “Цар Асен” до кръстовището с ул. “Крали Марко”; – ул. “Крали Марко”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " МВР засилва мерките за сигурност в Пловдив за откриване на инициативата “Европейска столица на културата 2019”"}
{"url": "https://trud.bg/%d1%80%d0%b5%d0%b7%d0%b5%d1%80%d0%b2%d0%b5%d0%bd-%d0%b2%d1%80%d0%b0%d1%82%d0%b0%d1%80-%d0%b2%d0%ba%d0%b0%d1%80%d0%b0-%d0%b8-%d0%ba%d0%bb%d0%b0%d1%81%d0%b8%d1%80%d0%b0-%d0%bc%d0%be%d0%bd%d0%b0/", "text": "Люик Бадиашил, резервният вратар на „Монако“, се превърна в герой за своя тим срещу „Рен“ в двубоя от 1/4-финалите за купата на Лигата. 20-годишният страж, записал едва втори мач за монегаските през сезона, спаси три дузпи и сам вкара победната при успеха с 8:7. Мачът в редовното време завърши 1:1, а по регламент следват директно изпълнения от бялата точка.  Това не бе и единствената добра новина за наставника Тиари Анри. Само часове по-късно на стадион „Луи II” финализираха сделката с „Челси“ за халфа Сеск Фабрегас.  А напред в турнира продължава изненадващо и „Гингам“, отстранил ПСЖ насред Париж след 2:1. Главният рефер Беноа Бастиен отсъди внушителните три дузпи за гостите. Първата бе пропусната от Маркюс Тюрам, а веднага след това Неймар откри резултата. В заключителните 10 минути обаче арбитърът посочи на още два пъти бялата точка, а в първия случай трябваше да се намеси и системата за видеонаблюдение ВАР.  „Играхме с прекалено голяма увереност – обясни след мача треньорът Томас Тухел. – Три пъти влязоха в наказателното ни поле и три пъти свириха дузпа срещу нас. Втората беше твърде съмнителна, това бе стандартен контакт между двама играчи.“  Напред в турнира продължават още „Бордо“ и „Страсбург“.", "date": "2019.01.10", "title": " Резервен вратар вкара и класира „Монако“ за 1/2-финал"}
{"url": "https://trud.bg/%d0%bd%d0%b0%d0%b4-2-500-%d1%88%d1%83%d0%bc%d0%b5%d0%bd%d1%86%d0%b8-%d1%81%d0%bc%d0%b5%d0%bd%d0%b8%d1%85%d0%b0-%d0%bb%d0%b8%d1%87%d0%bd%d0%b8%d1%8f-%d1%81%d0%b8-%d0%bb%d0%b5%d0%ba%d0%b0%d1%80/", "text": "Точно 2598 пациенти в Шуменска област смениха личния си лекар през последния месец на м.г. Това прави 1,5% от осигурените в региона. Най-много са избралите нов общопрактикуващ лекар в община Шумен – 1 103-ма, а най-малко в община Каспичан – само 64 души. От Здрваната каса в Шумен съобщават, че от месец юни 2015 година се наблюдава тенденция към намаляване броя на хората, които желаят да сменят джипито си. Тогава нов общопрактикуващ лекар са избрали 3 443 души, което е 1,9% от здравноосигурените лица в областта. Извън регламентираните срокове здравноосигурените лица също могат да правят нов избор при промяна на настоящия адрес или при прекратяване на договора на досегашния им личен лекар. Когато здравноосигурено лице пребивава в друго населено място за период от един до пет месеца, може да направи временен избор на общопрактикуващ лекар, уточняват от касата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Над 2 500 шуменци смениха личния си лекар"}
{"url": "https://trud.bg/%d1%87%d0%b5%d1%80%d0%bd%d0%b8%d1%8f%d1%82-%d1%81%d0%bf%d0%b8%d1%81%d1%8a%d0%ba-%d0%bd%d0%b0-%d1%81%d0%bb%d0%b0%d0%b2%d0%b8%d1%88%d0%b0-%d1%81%d1%82%d0%be%d1%8f%d0%bd%d0%be%d0%b2/", "text": "Пристигна през лятото, но допусна груба грешка още в дебюта с „Вадуц“ (3:2). Словакът не бе убедителен в нито един от 15-те срещи в елита. Носи вина за головете с „Черно море“ (2:2), „Локо“ (Пд) (0:1), „Витоша“ (4:1), „Лудогорец“ (1:2), „Черно море“ (0:1). Загуби титулярно място, след като поиска смяна на полувремето с „Вадуц“ (3:2) в София. Допусна комична грешка срещу „Ботев“ (Пд) (4:1). Не бе убедителен и срещу „Черно море“ за Купата на България, както и почти през целия минал сезон. Връщането му на „Герена“ бе пълна енигма. Заради този трансфер Асен Букарев напусна поста главен мениджър. Тунизиецът не бе убедителен в малкото мачове, в които игра. Наложи се Нуно Рейш да бъде върнат в отбраната след травмата на Холмар Ейолсфсон. Дойде преди година, но така и не се наложи като титуляр. След уволнението на Делио Роси рядко влизаше в игра. Пропусна дузпа срещу „Етър“ (1:1) в 90-ата минута, а след това направи същото с „Черно море“, коствало мястото на тима на 1/4-финалите за Купата. Синът на световната легенда Ривалдо взима внушителните 10 000 евро, въпреки че няма нужните качества. Офанзивният играч е измъчван и от хронична травма. За 12 месеца вкара един гол от дузпа и то в мач без значение. Дойде през главата на наставника Славиша Стоянович. Лично президентът Спас Русев го доведе, въпреки че бразилецът има само един гол в кариерата си. Идеята бе да вдигне конкуренцията, но игра само 10 минути срещу „Лудогорец“ (1:2).", "date": "2019.01.10", "title": " „Черният списък“ на Славиша Стоянович"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%bc%d0%be%d0%b6%d0%b5%d1%82%d0%b5-%d0%b4%d0%b0-%d1%81%d0%b8-%d0%b2%d1%8a%d1%80%d0%bd%d0%b5%d1%82%d0%b5-%d0%bf%d0%b0%d1%80%d0%b8%d1%82%d0%b5-%d0%b0/", "text": "На потребителите, платили неколкократно за електронна винетка за един и същ регистрационен номер с един и същ период на валидност, ще им бъде възстановявана надвзетата сума. Това съобщиха от пресслужбата на АПИ. Необходимо е потребителят да изпрати заявление в свободен текст, адресирано до председателя на Управителния съвет на Агенция “Пътна инфраструктура”, в което да опише казуса. Към заявлението трябва да бъде приложена следната информация:  • При картово плащане – регистрационен номер на автомобила; PAY номер; начин на плащане – чрез мобилно приложение, чрез уеб сайта bgtoll.bg или терминал за самотаксуване. В случай, че плащането е извършено чрез терминал, моля да посочите обекта, в който се намира устройството;  • Плащане в брой – разписка за плащане;  • По банков път – платежно нареждане, съдържащо съответния PAY номер, който системата генерира; регистрационен номер на автомобила. Искането ще бъде разгледано и сумата ще бъде възстановена до 30 дни от постъпването. Потребителят трябва да посочи и банкова сметка, на която да бъде преведена сумата. Заявления ще могат да подават потребителите, купили е-винетка от: специализирания сайт www.bgtoll.bg, мобилното приложение BGTOLL, терминалите за самотаксуване и на каса в брой в Областните пътни управления. Документите трябва да се изпращат на адрес: гр. София, пл. “Македония” 3, Агенция “Пътна инфраструктура” или в Областните пътни управления. Постъпилите към момента заявки за надвзети суми са 0,1 % от продадените електронни винетки, които към 10 януари са 131 737. Днес е възстановена надвзетата сума на деветима потребители, които са купили по две винетки за един и същ период и с един и същ регистрационен номер. Плащането е извършено след проверка на заявлението и приложените документи. Напомняме, че за сгрешени по вина на потребителя символи от регистрационния номер на превозното средство суми не се възстановяват. В чл. 10а, ал. 3 от Закона за пътищата е записано: „Винетната такса се заплаща от собственика или ползвателя на пътното превозно средство след деклариране на регистрационния му номер, категорията на пътното превозно средство и периода на валидност и важи само за пътното превозно средство, чийто регистрационен номер правилно е бил деклариран от собственика или ползвателя му“. Отговорността за правилното деклариране на регистрационния номер на превозното средство е на потребителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Вижте как можете да си върнете парите, ако сте платили няколко пъти за електронна винетка"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d0%ba%d0%b0%d1%80%d0%bb%d0%be%d0%b2%d0%be-%d0%bd%d0%b0-3-%d0%b3%d0%be%d0%b4%d0%b8%d0%bd%d0%b8-%d1%83%d1%81%d0%bb/", "text": "Кметът на Карлово Емил Кабаиванов се сдоби с условна присъда от 3 г. с 4 години изпитателен срок за присвояване на европейски средства в размер на 26 984,68 лв. Със същото решение на Районния съд в Пловдив той беше лишен от правото да заема обществена длъжност за 4 години. Ако присъдата бъде потвърдена от Окръжния съд в Пловдив и влезе в сила, Кабаиванов няма да може да се кандидатира за кмет на Карлово на предстоящите тази година местни избори. „Ще обжалвам, това са скалъпени неща от началото до края, задачата беше да не съм кмет“, заяви Кабаиванов, след като чу съдебния акт. Той беше признат за виновен, че като кмет през 2013 и 2014 г. е назначил в екипа на проекта за пречиствателната станция трима души, които реално не са работили по него, но са получавали възнаграждения. Двама от тях са съпартийците му от СДС Никола Хаджийски и Милко Стрехин. Когато в 43-ото народно събрание Хаджийски беше депутат, беше избрал за свои съветници Кабаиванов и Стрехин. Делото течеше при закрити врати и подробности по фактологията ще станат ясни чак когато бъде публикувана присъдата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Осъдиха кмета на Карлово на 3 години условно"}
{"url": "https://trud.bg/%d0%b8-%d1%80%d1%83%d1%81%d0%b8%d1%8f-%d0%bf%d0%be%d0%b8%d1%81%d0%ba%d0%b0-%d0%bc%d0%bb%d0%b0%d0%b4%d0%b5%d0%b6%d0%ba%d0%b8%d1%82%d0%b5-%d0%b8%d0%b3%d1%80%d0%b8/", "text": "Русия е една от страните, които проявяват интерес към домакинство на зимните олимпийски игри за младежи през 2024-а, обяви Международният олимпийски комитет (МОК). Говорителят на организацията уточни, че останалите страни са България, Румъния и Испания. Освен това китайски представители са водили разговори за потенциална кандидатура за домакинство на младежки игри, но все още няма яснота дали става въпрос за летни или зимни.  Все още не е ясно кои градове влизат в руските планове, но евентуален проект се очаква да се приеме „на нож“ от много спортисти и федерации от други страни заради допинг скандалите около руския спорт в последните години. Наскоро обаче президентът на МОК Томас Бах обяви, че Русия е „изтърпяла наказанието си“ за допинг прегрешенията. Испания пък премахна евентуални политически пречки пред своята кандидатура като обеща да допуска косовски спортисти да се състезават под собствения си флаг. Иберийската страна не признава Косово. Румънският Брашов пък загуби битката за зимните игри през 2020-а от Лозана (Швейцария).  България подготвя кандидатура за младежките игри през 2024-а след посещението на Бах у нас и срещата му с министър-председателя Бойко Борисов. Процесът по определяне на домакина ще започне тази година, а окончателното решение ще бъде взето през 2020-а.", "date": "2019.01.10", "title": " И Русия поиска младежките игри"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b0%d0%b2%d0%b5%d1%80-%d0%bd%d0%b0-%d0%be%d1%87%d0%b8%d1%82%d0%b5/", "text": "Бургаски спецполицаи арестуваха авер на Митьо Очите. Става дума за Антон Подмола, съобщиха униформени. От две години той живеел в къща в близкото до Бургас село Каменар. Според запознати той е брат на Валентин Подмолов от Хасково, който беше застрелян в дома си от все още неизвестен мъж. Антон Подмола въртял търговия с Очите, разказаха местни хора. По думите им те търгували с гнайс. Подобна дейност Подмола развивал и в Ивайловградско. Ще се проверява обаче дали покрай строителния материал не е вървял транспорт и на дрога. Подозренията са, че ако е така – наркотиците били внасяни от южната ни съседка Турция. По обед в четвъртък полицаите арестуваха шофьора на лъскаво Ауди на изхода на Бургас. В него са се возили четирима души. Колата е била с четири еднакви цифри в регистрационния номер и е собственост на Подмола. След като багажникът е бил претърсен, униформените се насочили към село Каменар и претарашили луксозната къща на Подмола. Той е бил арестуван там. Все още не е ясно дали нещо е открито при обиските. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Арестуваха авер на Очите\t\t\t"}
{"url": "https://trud.bg/%d1%81%d0%bf%d0%b5%d1%88%d0%bd%d0%b8%d1%82%d0%b5-%d0%b5%d0%ba%d0%b8%d0%bf%d0%b8-%d0%b2-%d1%81%d0%be%d1%84%d0%b8%d1%8f-%d1%81%d0%b0-%d1%81%d0%b5-%d0%be%d1%82%d0%b7%d0%be%d0%b2%d0%b0%d0%bb%d0%b8-%d0%bd/", "text": "От сутринта до ранния следобед спешните екипи в София са се отзовали на 118 повиквания. Поради обилния снеговалеж линейките се движат по-бавно, но няма аварирали автомобили, съобщи пред   говорителят на спешната помощ Катя Сунгарска: „От тези 118 сигнала, едва 20 са с код „червено“, истински спешни и истински за спешна помощ. Иначе около 30-ина са с жълт код, тоест неотложен и всички останали са с код „зелено“. Днес работим с 19 линейки. Много са малко за този голям град София, но това е капацитетът, с който разполагаме. Най-голямата ни молба е да не ни търсят за температури, грип или за някакви други незначитени състояния, които касаят личните лекари“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Спешните екипи в София са се отзовали на 118 повиквания от сутринта до ранния следобед"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b0-%d0%b7%d0%b0-%d0%bf%d0%be%d1%81%d1%82%d0%be%d1%8f%d0%bd%d0%bd%d0%be-%d0%b2-%d0%b0%d1%80%d0%b5%d1%81%d1%82%d0%b0-%d1%83%d0%b1%d0%b8/", "text": "Постоянна мярка „задържане под стража” постанови съдът за 65-годишния Митко Илиев Симеонов от Стара Загора, който намушка смъртоносно 40 години по-младата си съпруга, съобщи Канал 3. Мъжът поиска да бъде пуснат под домашен арест, като обяви и че преди да убие съпругата си, той бил нападнат от нея. „Бях нападнат и намушкан в ребрата, след което се случи всичко. Не искам да бъда под постоянен арест, а с по-лека мярка, за да се погрижа за малката си дъщеря, да бъде настанена при по-голямата ми“, обяви Симеонов. Защитникът му адвокат Станимир Ченалов, го представи като човек без криминални прояви, ползвал се с добро име и също поиска да бъде пуснат под домашен арест. Мъжът е обвинен за умишлено убийство на 25-годишната си съпруга Юлияна Симеонова. Наказанието, което се предвижда за престъплението е лишаване от свобода от 10 до 20 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Съдът остава за постоянно в ареста убиеца от Стара Загора"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d1%80%d0%b0%d0%b7%d0%b1%d0%b5%d1%80%d0%b5-%d1%81-%d0%bd%d0%b5%d0%bd%d1%83%d0%b6/", "text": "Ръководството на „Левски“ не може да се разбере с голяма част от ненужните футболисти. Тимът замина в четвъртък за Кипър, където ще бъде на лагер в продължение на един месец. Наставникът Славиша Стоянович спази обещанието си и взе група от 25 играчи. В София обаче останаха други седем футболисти. Луан Виана и Атанас Кабов бяха пратени под наем в лидера във Втора лига „Царско село“, а Алекс Боримиров бе преотстъпен на „Славия“. Но Мартин Полачек, Божидар Митрев, Аймен Белаид, Филипе Нашименто и Ривалдиньо все още не са се разбрали с шефовете на клуба. Те имат действащи договори и за да си тръгнат от „Герена“, ще трябва да получат солидни неустойки. Очакваше се в началото на годината от клуба да обявят раздяла с част от тях, но това така и не се случи.  Наставникът Славиша Стоянович не пожела да коментира какво ще бъде тяхното бъдеще преди отпътуването за острова на Афродита.  „Ще видим, не мога да ви кажа нищо за момента“, обясни лаконично сърбинът със словенски паспорт.  Опитният наставник взе цели дванадесет футболисти, продукт на школата на клуба – вратарите Николай Михайлов, Петър Иванов, Николай Кръстев, както и полевите Иван Горанов, Деян Иванов, Станислав Иванов, Ивайло Найденов, Томислав Папазов, Илия Димитров, Мартин Д. Петков, Мартин М. Петков и Илия Юруков. В групата попадна и Станислав Костов, голмайстор на тима. Неговото бъдеще остава неясно. В Турция местните медии го считат за сигурен нов играч на „Акхисар“.  На самолета за Кипър обаче не се качи нито един нов футболист.  „Надявам се да дойдат такива на лагера, може да има и на проби. Ще видим“, обясни Стоянович.  Същото важи и за очакваният нов директор Павел Колев. Появи се обаче информация, че бившият спортен директор на „Новара“, „Удинезе“ и „Асколи“, италианецът Кристиано Джарета, пристига в събота в София. Той ще вземе участие в кастинг на таланти, който ще се проведе на стадион „Раковски“. Опитният ръководител призна само преди дни пред медиите на Апенините, че вече е провел интервю за работа с ръководството на 26-кратните шампиони на България.", "date": "2019.01.10", "title": " „Левски“ не може да се разбере с ненужните"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%ba%d1%83%d0%b7%d0%bc%d0%b0%d0%bd%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%b1%d0%bb%d0%b0%d0%b3%d0%be%d0%b5%d0%b2/", "text": "Втората ракета на България Димитър Кузманов пристигна в Благоевград, преди участието си в турнира Sofia Open, за да играе тенис с деца в зала „Скаптопара“. Той бе приветстван от заместник-кметът по култура и хуманитарни дейности Христина Шопова, която му пожела успех и от името на кмета д-р Атанас Камбитов. „Благодаря на организаторите, които избраха да промотират Sofia Open и тениса именно в Благоевград. Нашият град има с какво да се гордее по отношение на този спорт. Сигурна съм, че тук в тази зала има едни бъдещи шампиони. Надявам се с днешната инициатива още деца да бъдат привлечени към тениса и да започнат да тренират. Ролята на общината е да създава условия, стараем се да има все повече терени, на които децата да спортуват, включително и тенис. Всичко това е заложено в Инвестиционната програма на Община Благоевград“, каза заместник-кметът Христина Шопова. От своя страна, Димитър Кузманов благодари за подкрепата на Община Благоевград. В зала „Скаптопара“ бяха изградени мини кортове, на които известният тенисист и децата на Благоевград играха тенис. В демонстративната игра участие взеха и малчугани от ДГ „Цинчец“ и ДГ „Детски свят“. Децата получиха и автографи. Изключително силното четвърто издание на турнира е от 3 до 11 февруари. Мико покани лично благоевградчани да се насладят на играта на звездите от световния елит и да подкрепят българите в София. Кузманов заминава за турнири във Франция за старта на сезон 2019, но точно преди това ще зарадва любителите на тениса и децата на Благоевград. По време на срещата беше разиграна и томбола, от която участващи спечелиха билети за всички състезателни дни от Sofia Open 2019. Седем играчи от топ 30 на световната ранглиста и бившият №3 Стан Вавринка (Швейц) са сред големите звезди, потвърдили участие.  Освен Вавринка, който има три титли от големия шлем (Australian Open 2014, „Ролан Гарос“ 2015 и US Open 2016) и общо 16 трофея в кариерата си, в „Арена Армеец“ ще играят и: №11 в света Карен Хачанов (Рус), №15 Стефанос Циципас (Гър), №16 Данийл Медведев (Рус), №21 Николоз Басилашвили (Груз), №24 Роберто Баутиста Агут (Исп), №28 Фернандо Вердаско (Исп) и №29 Гаел Монфис (Фр). За много силното четвърто издание на Sofia Open участие заявиха още: Мартон Фучович (Унгария), Андреас Сепи (Италия), Мартин Клижан (Словакия), Адриан Манарино (Франция), Матю Ебдън (Австралия), Робин Хаасе (Холандия), Михаил Кукушкин (Казахстан), Матео Беретини (Италия), Ян-Ленард Щруф (Германия), финалистът в София от 2018 г. Мариус Копил (Румъния), шампионът от третото издание в България Мирза Башич (Босна и Херцеговина), Денис Истомин (Узбекистан) и Ласло Джере (Сърбия). Българските любимци Адриан Андреев и Димитър Кузманов се включват с „уайлд кард“ директно в основната схема на турнира и разчитат на българската публика за мощна подкрепа в „Арена Армеец.“ Билетите за Sofia Open 2019 са в продажба в мрежата на Eventim. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Димитър Кузманов пристигна в Благоевград преди участието си в Sofia Open, зам.-кметът Христина Шопова го приветства"}
{"url": "https://trud.bg/%d0%ba%d1%80%d0%b0%d0%b4%d0%b5%d1%86-%d0%bf%d0%b8%d1%82%d0%b0-%d0%ba%d0%b0%d0%ba-%d0%b5-%d1%80%d0%b8%d0%b1%d0%be%d0%bb%d0%be%d0%b2%d1%8a%d1%82-%d0%b8-%d0%be%d1%82%d0%bc%d1%8a%d0%ba%d0%b2%d0%b0-%d0%bf/", "text": "Окръжна прокуратура – Бургас предаде на съд Павел С. Той е обвинен за това, че на 11 юли 2017 година в Бургас, отнел от владението на Марияна П., без нейно съгласие, с намерение противозаконно да ги присвои, чужди движими вещи (портмоне и намиращите се в него дребна сума пари, лични документи, банкова карта и листче с кода за нея), на обща стойност 10 лева. На същата дата изтеглил от картата и сумата от 770 лева (парите са изтеглени при седем транзакции от различни банкомата в Бургас). Пострадалата и нейният съпруг били на риболов на езерото „Вая“. Тя оставила чантичката си зад гърба, а в нея се намирало и портмонето й. В един момент към тях се приближил обвиняемият и ги попитал върви ли риболовът. Докато вниманието на семейството било съсредоточено към езерото, обвиняемият бръкнал в чантата на пострадалата и оттам взел портмонето с намиращите се в него вещи. След това си тръгнал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Крадец пита как е риболовът и отмъква портмоне"}
{"url": "https://trud.bg/%d0%b7%d0%b4%d1%80%d0%b0%d0%b2%d0%bd%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%80%d0%be/", "text": "Министерството на здравеопазването стартира процедура за включването на Спиналната мускулна атрофия (СМА) в списъка на редките заболявания, за да може Националната здравноосигурителна каса да реимбурсира лечението на заболяването с лекарствения продукт Nusinersen. За да стане това факт, медикаментът трябва да премине през оценка на здравните технологии и да бъде включен в Позитивния лекарствен списък, съобщиха от пресслужбата на МЗ. В момента тече обучението в клиники в Румъния и Испания на български специалисти, практикуващи в наши болници, да провеждат лечението на СМА с Nusinersen. Водещи професори от УМБАЛ „Св. Георги“ – Пловдив, СБАЛДБ „Проф. д-р Иван Митев“, УМБАЛ „Александровска“ и МБАЛНП „Св. Наум“ вече са преминали теоретично обучение за прилагането на медикамента, като предстои и практическо такова. Нашите специалисти са обучавани относно медицинските показатели за включване на терапия, терапевтичните схеми за прилагане на медикамента, идентифициране и проследяване на ефекта от лечението, назначаването на поддържаща терапия, условията, в които се прилага медикаментът и подготовката на пациента. В момента Министерството на здравеопазването, съвместно с национални консултанти в тази сфера, като професорите Търнев, Литвиненко, Божинова и Иванов, са в процедура за уточняване на схемите на лечение и прилагане на този медикамент у нас. В средата на м. февруари българските здравни власти ще имат готовност да бъде организирано лечението с Nusinersen и в нашата страна. Към момента децата със Спинална мускулна атрофия кандидатстват пред Център „Фонд за лечение на деца“ за осигуряване на лечение с Nusinersen. До скоро това не беше възможно, но със заповед на министър Ананиев от ноември 2018 г. лекарственият продукт Nusinersen е включен в списъка по чл. 266 А, ал. 2 от ЗЛПХМ, което позволява както същият да бъде закупуван от болничните аптеки, така и да бъде прилаган на деца със СМА, одобрени от ЦФЛД. По този ред от Фонда вече беше одобрено дете, което да замине за провеждане на лечението с Nusinersen в чужбина, след издаване на формуляр S2. За съжаление, независимо от усилията на българската държава и издадения формуляр S2, с който страната ни гарантира, че ще заплати на румънската здравна каса средствата, изразходвани за лечението на детето, съгласно европейското законодателство, на детето не е приложен курс на лечение с Nusinersen поради отказ за лечение от румънска страна. Поради тази причина Министерството на здравеопазването се свърза с представителя на България в Административната комисия по координация на системите за социална сигурност към ЕК, която отговаря за прилагането на регламентите по социална сигурност и съответните формуляри. Представителят на България има правото да поиска информация от представителите на държавите в административната комисия за причините за отказа да бъде приет формуляра S2. В случай, че проблемът не може да бъде решен по този път, България ще поиска от административната комисия официалното разглеждане на въпроса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Здравното министерство стартира процедурата за включване на спиналната мускулна атрофия в списъка с редки заболявания"}
{"url": "https://trud.bg/%d0%bf%d0%be%d1%8f%d0%b2%d0%b8%d1%85%d0%b0-%d1%81%d0%b5-%d0%ba%d0%b0%d0%b4%d1%80%d0%b8-%d0%be%d1%82-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b0-%d1%81%d1%8a%d1%81-%d1%81%d0%ba%d0%b8/", "text": "В интернет се появиха кадри, за които се твърди, че са от камера на каската, която носел Михаел Шумахер по време на падането в Алпите, довело до тежкото му състояние, информира „ „. Седемкратният шампион във Формула 1 пострада при ски инцидент през 2013 г. 50-годишният състезател получи травми на главата и мозъка след удар в заледен камък. Изкуствената кома, в която бил поставен, позволила животоспасяващи операции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Появиха се кадри от инцидента със ски на Шумахер в Алпите (ВИДЕО)"}
{"url": "https://trud.bg/%d0%be%d0%b1%d0%b5%d0%b7%d0%be%d0%bf%d0%b0%d1%81%d1%8f%d0%b2%d0%b0%d1%82-%d0%b4%d0%b2%d0%b5-%d1%80%d0%b5%d1%87%d0%bd%d0%b8-%d0%ba%d0%be%d1%80%d0%b8%d1%82%d0%b0-%d0%bf%d0%be-%d1%81%d1%8a%d0%b2%d0%bc/", "text": "Партньорите от българска и румънска страна по проект „Ефективно управление при извънредни ситуации в трансграничния регион Кълъраш – Велико Търново“, код на проекта ROBG 481, проведоха първо работно заседание в Павликени. Във връзка с изпълнението на подписания договор водещият партньор – Окръжен Съвет Кълъраш отправи покана към членовете на проектния екип, експертите от Община Павликени, Инспектората по извънредни ситуации Кълъраш и Жандармерията на окръг Кълъраш да участват в първата среща, която се проведе в българската община. „За Павликени е изключително важно участието в този съвместен проект, защото ние трябва да бъдем подготвени за извънредните ситуации. В нашите сили и способности е да осигурим превенция и предварително да предприемем нужните мерки за избягването на кризи”, обърна се към гостите кметът на Община Павликени инж.Емануил Манолов, който беше домакин на срещата. Той подчерта, че в рамките на съвместния проект се предвиждат действия за възстановяване и рехабилитация на речните корита на реките Михалска и Ломя. Установено е, че трябва да се почистят падналите дървета и храсти в реките, както и да се извадят натрупалите се тежки материали. Коритата на реките ще бъдат ремонтирани и нивелирани, така че да бъдат избегнати преливания от реките. Предвидено е закупуването на офроуд машина, оборудвана с камери за слаба видимост, която ще бъде използвана за извънредни ситуации за спасяване на хора и животни, както и може да бъде използвана за наблюдение на домове, за защита и ограничаване на имуществените престъпления. Проектът предвижда закупуването на още няколко специализирани машини, както и обучения и тренинги на екипите. Стойността на целият проект е 949 800 евро, от които 473 000 евро са определени за дейности в община Павликени. Проектът e финансиран по Програмата за трансгранично сътрудничество ИНТЕРРЕГ V-A Румъния – България 2014-2020, съфинансирана от Европейския съюз чрез Европейския фонд за регионално развитие.  Инж.Емануил Манолов припомни, че през недалечната 2005 г. в следствие на поройните дъждове преля река Ломя. В село Бутово водната стихия събори 7 къщи и над 30 стопански постройки. Залети бяха четири моста, над 70% от жилищата и 80 декара дворове. Хората в селото и до днес с мъка си спомнят за страшното бедствие. Само преди година река Михалска също излезе от коритото си и заплашваше да залее село Михалци. За щастие бедствието премина с малки материални щети. Работната среща продължи два дни. В рамките на дискусията бяха представени Националните системи за управление при кризисни ситуации в Румъния и в България, мисиите на жандармерията в Румъния в сферата на обществените извънредни ситуации и във връзка със защитата на населението.  Област за прикачени файлове АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Обезопасяват две речни корита по съвместен проект на Павликени и Кълъраш\t\t\t"}
{"url": "https://trud.bg/%d0%bb%d0%be%d0%b4%d0%ba%d0%b0-%d1%81-%d0%bd%d0%b0%d0%b4-50-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b0%d0%ba%d0%be%d1%81%d1%82%d0%b8%d1%80%d0%b0-%d0%bd%d0%b0-%d0%b8%d1%82%d0%b0%d0%bb/", "text": "Петдесет и един мигранти, представящи се за кюрди, акостираха рано тази сутрин на италианския бряг, предаде Франс прес. Според италианското вътрешно министерство това е първият случай на пристигнали по море в Италия мигранти за тази година. Броят им през миналата година бе 23 370, като близо 13 000 от тях дойдоха от Либия, а останалите от Тунис, Турция и Алжир. Преминаващите през Турция мигранти често са превозвани с платноходни кораби от украински или руски трафиканти и са стоварвани нощно време на морските брегове в Южна Италия. С платноходка пристигна в Италия и групата от 51 мигранти в ранните часове на днешния ден.  Жителите на Торе Мелиса в Калабрия бяха събудени около 04:00 ч. местно време (03:00 ч. по Гринуич) от виковете на мигрантите, чиято платноходка се преобърна на няколко метра от брега, съобщиха италианските медии. Благодарение на проявената от местните жители солидарност мигрантите бяха откарани в намиращ се наблизо хотел, където имаха възможност да се изсушат и стоплят, преди да бъдат изпратени по-късно през деня в център за настаняване. В групата мигранти има шест жени и четири деца, сред които и бебе на няколко месеца. Италианските власти задържаха двама мъже, за които се подозира, че са трафикантите на групата. Въпреки изразената от италианския вътрешен министър и лидер на крайнодясната партия „Лига“ Матео Салвини решимост незаконните мигранти да не бъдат допускани до бреговете на Италия, те продължават да достигат до италианската територия по море.  След като Салвини стана министър на 1 юни миналата година, вътрешното министерство преброи 9930 пристигания на мигранти на италианските брегове.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.10", "title": " Лодка с над 50 мигранти акостира на италианския бряг"}
{"url": "https://trud.bg/%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%be%d0%bd%d1%87%d0%b5%d0%b2-%d0%ba%d0%be%d0%b9%d1%82%d0%be-%d0%be%d1%81%d1%82%d0%b0%d0%b2/", "text": "„Докато съм в ареста, тя се опитва да открадне бизнеса ми”, обяви вчера превозвачът Румен Рончев, сочен за любовник на дизайнерката Меглена Каканашева – Мегз. По думите му тя влязла в офиса му, иска 51 % от фирмите му и се разпорежда с банковите му сметки. Пловдивският районен съд го остави зад решетките по обвинение като съучастник на Мегз при инсценираната кражба на скъпия й джип. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " Превозвачът Румен Рончев, който остава в ареста: Мегз ми краде бизнеса"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d1%82%d1%80%d1%8a%d0%bc%d0%bf-%d0%bc%d0%be%d0%b6%d0%b5-%d0%b4%d0%b0-%d0%b1%d0%be%d0%bc%d0%b1%d0%b0%d1%80%d0%b4%d0%b8%d1%80%d0%b0-%d0%be/", "text": "Държавният глава на САЩ Доналд Тръмп е готов за нови бомбардировки в Сирия, въпреки че американската администрация разчита да не се стига до подобни действия. Това заяви държавният секретар на САЩ Майк Помпео в рамките на реч в Кайро – една от спирките от обиколката му в Близкия изток, предава TACC. „Президентът Тръмп може да нанесе бомбардировки срещу режима (на президента на Сирия) Башар Асад, но се надяваме, че няма да се наложи САЩ отново да правят това“, подчерта Помпео в речта си, изнесена в Американския университет в египетската столица.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.10", "title": " Майк Помпео: Тръмп може да бомбардира отново Сирия, но да се надяваме, че няма да се наложи"}
{"url": "https://trud.bg/10-%d0%b3%d0%be%d0%b4%d0%b8%d0%bd%d0%b8-%d0%b2-%d0%ba%d0%b8%d0%bb%d0%b8%d1%8f-%d0%b7%d0%b0-%d0%b3%d0%be%d1%81%d0%bf%d0%be%d0%b4%d0%b8%d0%bd-%d0%bf%d0%be%d1%82%d0%b0%d0%b5%d0%bd/", "text": "Десет години затвор получи серийният изнасилвач Владимир Петков (35 г.) от Пловдив, представял се във фейсбук с профила “Господин Потаен”. Той ще лежи при строг режим и трябва да плати по 20 000 лв. на две млади жени за преживените болки и страдания. Петков хвърли в ужас жителите на квартал “Кючук Париж” след две изнасилвания в края на 2017 г. Те бяха извършени на 7 и 20 декември. При първия случай извергът нападнал 19-годишно момиче, което чакало своя приятелка в паркиран автомобил. По същия начин издебнал в автомобил и 21-годишна жена. Петков се качвал при тях, заплашвал ги с нож и се гаврел сексуално. Той бе разкрит по ДНК-материал, тъй като вече имал присъда за изнасилване на друго момиче в град Стрелча през 2012 г. и прекарал около 4 г. затвора.", "date": "2019.01.10", "title": " 10 години в килия за „Господин Потаен“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-318/", "text": "Български шофьори спират Брюксел 800 превозвачи и 10 тира излязоха на протест в белгийската столица. Транспортната комисия в ЕП отхвърли част от рестрикциите в плана “Мобилност”.         Циганите не бият армията, те бият държавата Пердашат наред – граждани, полицаи, военни. Но има и свестни между тях, защото работят и учат – коментар на Евгени Генов.           Побоят във Войводиново е посегателство върху държавните устои Ако хората, които ме подкрепиха за кмет на Карлово, отново поискат да се кандидатирам, не трябва да ги разочаровам, казва ген. Димитър Шивиков в интервю за „Труд“.         Демографският срив като геноцид По раждаемост сме на 210-о място от общо 224 държави. Само в единение можем да се противопоставим на изчезването ни – анализ на д-р Радко Ханджиев.           Тракиецът Спартак – бунтовник или реформатор? Роден в района на Сандански, по потекло вероятно е от „клонка“ на царската династия на одрисите. За римското общество той е новият Ханибал – „Мистериите на българските земи“ с проф. Пламен Павлов.         Огън момиче Силует на певицата Камелия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Вижте акцентите в броя на вестник „Труд“ в петък, 11 януари 2019"}
{"url": "https://trud.bg/%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%8f%d1%82-%d0%b2-%d1%83%d0%bd%d0%b3%d0%b0%d1%80%d0%b8%d1%8f-%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83%d0%b5%d0%b2%d1%81%d0%ba%d0%b8/", "text": "Бившият министър-председател на Македония Никола Груевски, който потърси убежище в Унгария след бягството от страната, публикува съобщение в социалната мрежа „Фейсбук“, с което се обърна към депутатите от мнозинството в парламента в Скопие с призив да размислят как ще гласуват на заседанието за конституционните промени, предава скопската телевизия „Канал 5“. „Изтичат последните часове до промяната на Конституцията заради Преспанския договор и до промяната на името, идентичността, историята“, пише Груевски. „На всички стана ясно, че без национално предателство в миналото не е било възможно споразумението с Гърция и че всичко, което се е случило през последните четири години, е в полза на това споразумение От скалъпени материали се създава негативен образ на ВМРО-ДПМНЕ с невиждана до този момент пропаганда. Мнозинството от хората не се съгласиха с това споразумение, което се вижда от резултата от референдума. Но марионетното правителство е решено да върви срещу неговата воля, на всяка цена и да вкара всеки в затвора, да експулсира или ликвидира този, който му препречи пътя. Хората излизат и протестират, но сега решението е в ръцете на депутатите. В тези на От 79, 80 или 81 от тях. За депутатите в мнозинството това не е нощ за спане. Тази нощ е последната възможност за размисъл и за обмисляне за националния пред партийния и/или личния интерес. Знам, че не ви е лесно…. поне аз знам“, гласи съобщението на Груевски.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " Избягалият в Унгария Никола Груевски към македонските депутати: Това не е нощ за спане, а за размисъл!"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%88%d0%be%d1%84%d1%8c%d0%be%d1%80%d0%b8-%d1%81%d0%bf%d0%b8%d1%80%d0%b0%d1%82-%d0%b1%d1%80%d1%8e%d0%ba%d1%81%d0%b5%d0%bb-%d0%be%d0%b1%d0%b7/", "text": "Транспортната комисия в ЕП отхвърли част от рестрикциите в плана “Мобилност” Комисията по транспорт в Европейския парламент отхвърли част от предложените рестрикции за транспортните фирми, заложени в плана “Мобилност”. Това се случи, докато под прозорците на еврочиновниците протестираха 800 български превозвачи, подкрепени от колегите си от Румъния, Полша, Литва и Унгария. На заседанието на комисията бяха отхвърлени двата доклада – за командироването на работниците и за почивката в кабината на камиона. Третият доклад – за връщането на превозното средство на всеки 4 седмици, получи одобрение. Според евродепутати обаче той противоречи на решението, взето по време на Съвета на транспортните министри от ЕС в началото на декември. Без да бъдат приети и трите доклада, пакетът няма как да влезе за разглеждане в пленарната зала на Европейския парламент, коментира за “Труд” от Брюксел евродепутатът Ангел Джамбазки. Това е безпрецедентен хаос и разумно решение не може да бъде взето от този Европейски парламент, категоричен беше той. По думите му докладчиците също са в шок и не знаят какво да правят. Ситуацията е такава, защото всички са наясно, че се разглеждат лобистки предложения, и сме свидетели на тежък национален егоизъм от страна на няколко държави, отсече евродепутатът. И допълни, че за пръв път в Европа се предлага пакет, който да разделя съюза на две. Според Ангел Джамбазки хаосът е добър за нашата страна, защото ни дава възможност за още преговори по промените в транспортния сектор. Пакет “Мобилност” засяга близо 100 млн. граждани, напомни той. Само в България има около 17 хил. транспортни фирми с 66 хил. камиона. Пряко заетите в бранша са 120 хил. души. Ако планът бъде приет, това означава масови фалити на фирми, коментира изпълнителният директор на Съюза на международните превозвачи Йордан Арабаджиев. Българските евродепутати настояват решенията за промени в транспортния бранш да се вземат от следващия Европейски парламент, изборите, за който предстоят тази година. Пакетът “мобилност” трябва да се гласува разумно, а преговорите да се водят спокойно, заключи Ангел Джамбазки.   Промените ще ударят търговията в Евросъюза Призоваваме Европейския парламент да отхвърли пакета за мобилност, който задълбочава разцеплението на ЕС и ще навреди сериозно не само на ефективността на транспорта на ЕС, но и на неговата търговия, икономика и общество като цяло. Това се казва в съвместна декларация на представители на превозвачите от България, Литва, Полша, Румъния, Словения, Унгария и Хърватия. Тези предложения са дискриминационни, издигат бариери пред автомобилния транспорт с пагубни последици, ще влошат показателите на бранша и ще причинят загуба на конкурентоспособност и дори изключване от пазари на трети страни, се казва в позицията.   Росен Желязков, министър на транспорта: Има вероятност пакетът да не се гласува в ЕП Има голяма вероятност предложенията по пакета “Мобилност” да не влязат в пленарна зала в ЕП, коментира министърът на транспорта Росен Желязков, който присъства на протеста на българските превозвачи в Брюксел. Той напомни, че транспортната комисия на ЕП е отхвърлила два от общо три доклада, в които са залегнали предложенията по пакет “Мобилност”. “С усилията на българските евродепутати два от тези доклада не получиха необходимите гласове – т.е. тези предложения не са приети и са отхвърлени, заяви Желязков. По думите му третият доклад, според който камионът трябва да се връща на 4 седмици в страната си, също няма да бъде одобрен. “Представители на Европейската комисия ме увериха, че дори ако в ЕП предложението бъде прието, на триалозите комисията няма да го подкрепи – т.е. то ще отпадне”, посочи Желязков.   Президентът Румен Радев: Предложенията нарушават основни принципи Предвидените законодателни промени са в разрез с устоите на единния европейски пазар и нарушават принципите за свободното движение на стоки, хора, услуги и капитали в рамките на Общността, заявява президентът Румен Радев в писмо до председателя на Европейския парламент Антонио Таяни. България ще претърпи сериозни загуби и икономическото й изоставане от останалите страни-членки ще се задълбочи, посочва Радев.   Андрей Новаков, евродепутат от ЕНП: Нищо не се знае от тук нататък Двете трети от пакета “Мобилност” бяха отхвърлени. Това, което се знае е, че нищо не се знае от тук нататък в Европарламента, нито дали, нито кога ще се гласува, нито какво ще се гласува. Нито дали този парламент ще се произнесе, което считам, че е изключително добре. Българските превозвачи наклониха везните и направиха така, че 2 от три доклада да паднат. Те показаха, че не могат да ни запушат устата.   Петър Курумбашев, евродепутат от ПАСД: Доказахме, че съединението прави силата Днес българските евродепутати играхме “мача” като домакини, въпреки че бяхме малцинство, защото протестът ни накара да се чувстваме на родна земя. Два доклада не бяха гласувани, а ние сме се разбрали, че всичките могат да се гласуват само заедно в пленарна зала. Положението в ЕС е “сит на гладен вяра няма”. Доказахме, заедно с румънците и поляците, това, което пише на нашето Народното събрание – “Съединението прави силата”.   КРИБ: Унищожават сектор, който носи 14 млрд. лв. на хазната Работодателите подкрепиха протеста Предвидените регулации в пакет “Мобилност” предвиждат изключително тежки рестрикции по отношение на транспортния сектор в отделни държави членки и обричат на фалит българския международен транспорт. В действителност заплашен от унищожаване е сектор, който формира 17% от БВП на страната, осигурява заетост на над 120 хил. души и носи около 13-14 млрд. лева годишно. Това се казва в позиция на Конфедерацията на работодателите и индустриалците в България. Според тях под благородния мотив, че предложеният пакет за мобилност е в контекста на защита правата на заетите, тяхното по-добро заплащане и право на почивка, в действителност представлява ограничаване на гражданските им права. На първо място – свободата на придвижване – чрез определянето на задължително местопребиваване през определени периоди от време. Това от своя страна предполага и проследяване на гражданите и контролиране на социалния им живот. Предвижданата забрана за пренощуване в превозните средства лишава хората от правото им на избор да планират и осъществяват отдиха си, съобразно своите потребности, посочват от работодателската организация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " Български шофьори спират Брюксел (обзор)\t\t\t"}
{"url": "https://trud.bg/%d0%b2-%d0%bc%d0%be%d0%bd%d0%b3%d0%be%d0%bb%d0%b8%d1%8f-%d1%85%d0%b8%d0%bb%d1%8f%d0%b4%d0%b8-%d1%85%d0%be%d1%80%d0%b0-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%bf%d1%80%d0%be/", "text": "Хиляди монголци се събраха днес в Улан Батор, за да поискат оставката на председателя на парламента, обвиняван в търговия с правителствени постове, а някои от протестиращите разпънаха юрти на един от градските площади, за да издържат на температурите от минус 20 градуса по Целзий, предаде Франс прес. Според организаторите 60 000 протестиращи са изпълнили улиците, но според журналист на АФП става дума за 10 000. Това е втората демонстрация от края на декември на граждани на Улан Батор, разгневени от скандали за корупция и отклоняване на обществени средства, в които са замесени високопоставени политически фигури. Повечето протестиращи се събраха на площад Сухбаатар. С настъпването на нощта при температура от минус 22 градуса, близо 20 юрти бяха разпънати пред величествения паметник на Чингиз хан. Някои демонстранти заплашиха с гладна стачка. „Ако много хора започнат гладна стачка, ние също ще участваме в нея, както и депутати от парламента“, обяви депутатът Болд Лувсанвандан, един от организаторите на протеста.  Протестиращите искат оставката на председателя на парламента Миегомбийн Енхболд, обвиняван в търговия с правителствени постове, от което е натрупал най-малко 60 милиарда тугрика (около 20 милиона евро). Призивите за неговата оставка започнаха след провал на вот на недоверие в парламента през ноември 2018 г., целящ свалянето на монголския министър-председател в разгара на корупционен скандал, в който бяха замесени високопоставени политици.  Политическата нестабилност е постоянен проблем за младата демокрация в Монголия, която прие първата си демократична конституция през 1992 г., след десетилетия на комунистическо управление. Оттогава в Монголия са се сменили 15 правителства.  След вот на недоверие през ноември 40 депутати бойкотираха пленарните заседания: парламентът не можеше да провежда редовни заседания в продължение на пет седмици, това забави законотворческата дейност и назначаването на министри.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.10", "title": " В Монголия хиляди хора излязоха на протест срещу корупцията"}
{"url": "https://trud.bg/11-000-%d1%81%d0%b8%d1%80%d0%b8%d0%b9%d1%81%d0%ba%d0%b8-%d0%b4%d0%b5%d1%86%d0%b0-%d0%b1%d0%b5%d0%b4%d1%81%d1%82%d0%b2%d0%b0%d1%82-%d0%b7%d0%b0%d1%80%d0%b0%d0%b4%d0%b8-%d1%82%d0%b5%d0%b6%d0%ba%d0%b8/", "text": "Тежките зимни условия и поройните дъждове в северозападната сирийска провинция Идлиб поставиха близо 11 000 разселени сирийски деца в бедствено положение, предупреди днес благотворителна неправителствена организация, предаде ДПА.  Според организацията „Спаси децата“ поройните дъждове са предизвикали наводнения в бежанските лагери. „Хуманитарните служители на терен казват, че условията са ужасни и опасни за хилядите деца, живеещи в леки палатки и недовършени сгради без прозорци и врати“, каза хуманитарната организация. Изострянето на сблъсъците между въоръжени групировки през последните седмици забави спешната хуманитарна помощ в някои райони, включително снабдяването с палатки и одеяла за останалите без покрив семейства, изложени на студеното време, съобщиха организацията. През последните 10 дни районът на Идлиб преживя ожесточени боеве между сирийския клон на Ал Каида „Хаят Тахрир аш Шам“ и други бунтовнически групировки. Почти половината от 3-милионното население, живеещо в провинция Идлиб, поне веднъж е напуснало дома си. Според „Спаси децата“ в тази сирийска провинцията има най-голямо струпване на вътрешно разселени хора в света в 317 лагера и центрове за бежанци. В североизточната провинция Хасака дъждовете предизвикаха наводнение в лагер за разселени сирийци и принудиха хиляди да го напуснат, казаха източници на ДПА.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.10", "title": " 11 000 сирийски деца бедстват заради тежките зимни условия и дъждове в провинция Идлиб"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b5%d0%bb%d0%be-%d0%b2%d0%be%d0%b9%d0%b2%d0%be%d0%b4%d0%b8%d0%bd%d0%be%d0%b2%d0%be-%d0%b4%d0%b8%d0%bc%d0%b8%d1%82%d1%8a%d1%80-%d1%82%d0%be/", "text": "Всички вече се изнесли “Те не живееха като хора, а като животни. На фона на това, че в тези постройки липсват каквито и да е условия на живот, можеха да се намерят музикални уредби за около 2000 лв. В момента ситуацията е овладяна и спокойна. Хората вече се изнесоха – имат роднини, при които да отидат. Селото категорично не желае връщането на тези хора, върнат ли се това означава нови размирици”. Това обяви пред “Труд” кметът на пловдивското село Войводиново Димитър Тосев, няколко дни след размириците заради побоя от цигани над ефрейтор Валентин Димов. Според кметът Тосев в гетото с незаконни къщи във Войводиново е действало частно енерго. Къщата на един от “тарторите” в махалата се оказала с законно прокарано електричество, а тя захранвала всички останали постройки. Таксата била 30 лева. Кабелите, свързващи къщите с проводници са премахнати, част от самите постройки също вече са срутени и извозени. “Никога не е имало саморазправи с тях, но те не оцениха жестовете на хората, защото всъщност живееха благодарение на местното население – те им осигуряваха работа. Станалото беше отвратително – то накара цялото село да реагира. Отдавна има напрежение, случката от последните дни беше искрицата”, уточни още Тосев. По думите му в селото има 4 ромски къщи, построени по законен път. “Срещу тях никой не е протестирал, нямало е никога напрежение”, обясни още той. Днес продължи събарянето на незаконните постройки в гетото. Багери вече сринаха 5 къщи. Това стана след издадена заповед на кмета на община Марица Димитър Иванов. Местните хора са категорични, че няма как командосът да си позволи да нападне пръв циганите. Мнозинството от тях са категорични, че ще продължат с протестите, докато не се изринат всички незаконни постройки и се стигне до присъда, която отговаря на опит за убийство.   ВМРО: Кой обвинява в дискриминация? От партия ВМРО попитаха с писмо до медиите какво е това сдружение “Единство”, което заведе жалба в Комисията за защита от дискриминация срещу вицепремиера по сигурността и военен министър Красимир Каракачанов. От сдружението, с лидер Ачо Йорданов, който е бивш кандидат кмет, подадоха сигнал към комисията заради коментар на вицепремиера Красимир Каракачанов, че “циганите станаха изключително нагли”. Отново ли ще позволим на някакви чужди елементи да диктуват дневен ред”, пишат воеводите.   Роми от цяла Европа били готови за подкрепа “Роми от цяла Европа са готови да пристигнат в България да подкрепят на протест своите събратя от Войводиново”. Това написа във фейсбук Петко Асенов, вицепрезидент на Световната ромска организация и главен комисар на ромите в България. Не може г-н Каракачанов, който е вицепремиер, държавник, да казва, че всички цигани са нагли, и да насажда огромна омраза между българи и роми и да слага всички роми под общ знаменател”, допълва Асенов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.10", "title": " Кметът на село Войводиново Димитър Тосев пред “Труд”: В гетото живееха като животни\t\t\t"}
{"url": "https://trud.bg/%d0%b0%d0%ba%d1%80%d0%be%d0%b1%d0%b0%d1%82%d0%b8-%d1%81%d0%b0-%e2%84%961-%d0%b7%d0%b0-2018-%d0%b0/", "text": "Акробатите Мариела Костадинова и Панайот Димитров бяха избрани за №1 при 18-годишните за изминалия сезон в анкетата на агенция „Блиц“. Дуетът спечели два златни медала на младежките олимпийски игри в Буенос Айрес 2018. Победителите бяха определени чрез читателски вот, като събраха 25013 гласа от общо 115 хиляди вота. Техни подгласници са каратистката Ивет Горанова (25013) и лекоатлетката Александра Начева (23 850). Най-добрите 15 спортисти в анкетата ще бъдат наградени на церемония в понеделник.", "date": "2019.01.10", "title": " Акробати са №1 за 2018-а"}
{"url": "https://trud.bg/%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80-%d0%bf%d0%be-%d0%b1%d0%b5%d0%b7%d0%be%d0%bf%d0%b0%d1%81%d0%bd%d0%be%d1%81%d1%82-%d0%bd%d0%b0-%d1%85%d1%80%d0%b0%d0%bd%d0%b8%d1%82%d0%b5-%d0%be/", "text": "Окръжна прокуратура – Ямбол предаде на съд инспектор от Областната дирекция за безопасност на храните – Ямбол (ОДБХ). Той е обвинен за това, че през месец септември 2018 г. в Елхово поискал и получил от управител на търговско дружество парична сума от 300 лв., за да си затвори очите за евентуални нарушения и да препоръча издаването на регистрация. Инспекторът се съгласил да извърши проверка в търговския обект за съответствието му с ветеринарно-санитарните изисквания, необходими за приготвяне на сандвичи за вкъщи и приготвяне на топли напитки в чашки за еднократна употреба в него, да провери наличната технологична документация и тази по системата за самоконтрол в обекта и да даде положително становище (предложение) за дейността на обекта до директора на ОДБХ-Ямбол за регистрирането му в Регистъра на обектите за производство на храни и за търговия с храни от Закона за храните и за издаване на удостоверение за регистрацията му, съобщават от прокуратурата. Окръжен съд – Ямбол е насрочил заседанието си на 11.01.2019 г.", "date": "2019.01.10", "title": " Инспектор по безопасност на храните отива на съд за подкуп"}
