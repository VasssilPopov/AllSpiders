{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b1%d0%b5%d1%88%d0%b5-%d0%b8%d0%b7%d0%b1%d1%80%d0%b0%d0%bd%d0%b0-%d0%b7%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8-%d1%81%d1%8a%d0%b2/", "text": "Българка стана общински съветник в Холандия. Пловдивчанката Маргарита Желязкова влезе в местната власт на град Енсхеде и ще управлява бюджет, колкото този на София, съобщи  . Маргарита Желязкова живее в град Енсхеде вече 20 години. След години като преподавател по политология в местния университет решава да приложи теорията в практиката. Партията й “Демократи” 66 става втора политическа сила, а Маргарита е изтеглена от четвърто до второ място в листата чрез мажоритарен вот. “Българската общност се активизира много, имаше хора, които пряко помогнаха в кампанията, включиха се като доброволци, студентите се активизираха да гласуват”, каза Маргарита. Градът, който се намира на границата с Германия, е смесица от етноси. Там преди години идват първите гастербайтери, има и много бежанци. Индустриален център е, има метро и бюджет от 760 милиона евро. “В един град със 160 националности една българка е припозната от всички, които не са родени тук от поколения поне”, добави Маргарита. Голямата разлика между холандската и българската община, според Маргарита, е че в Енсхеде 12 различни партии управляват заедно без скандали. Не би правила политика в България. “Политиката, особено на местно ниво, е работа на местните хора. И се надявам, че все повече млади хора ще се включват, и трябва да разберат, че участието им може да има по-големи последици, отколкото си мислят. Може да промени нещата”, коментира съветничката. Каузата й е привличането на повече жени в политиката. И вече говори като политик: “Оплакването не помага никога, няма смисъл да се оплакваме”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Българка беше избрана за общински съветник в Холандия"}
{"url": "https://trud.bg/%d0%ba%d0%b0%d0%ba%d0%b2%d0%b8-%d0%b4%d0%be%d1%85%d0%be%d0%b4%d0%b8-%d0%bc%d0%be%d0%b6%d0%b5-%d0%b4%d0%b0-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0%d1%82%d0%b5-%d0%bf%d0%be-%d0%b6%d0%b5/", "text": "Кои са задължени да  подават декларация за годишни доходи? Задължени да подават Годишна данъчна декларация по чл.50 от ЗДДФЛ са както следва:  1. Местни физически лица, които през предходната 2017 година са:  – Лица, получили доходи /от граждански договори, наеми, прехвърляне на права и имущества, авторски и лицензионни възнаграждения/, свободни професии подлежащи на облагане с данък върху общата годишна данъчна основа или данък върху годишната данъчна основа за доходите от стопанска дейност като едноличен търговец;  – Лица, които искат да ползват данъчни облекчения /например млади семейства с деца и/или с ипотечни кредити/  – Лица, които са плащали патентен данък…", "date": "2018.03.28", "title": " Какви доходи може да декларирате по желание"}
{"url": "https://trud.bg/%d0%bf%d1%80%d0%be%d1%81%d0%b2%d0%b5%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b8%d0%bc%d0%b0-%d0%b4%d0%b5%d1%84%d0%b8%d1%86%d0%b8%d1%82-%d0%bd%d0%b0-%d1%83/", "text": "Последните 3 години има голям брой педагогически специалисти, които се пенсионират. Средногодишно ще се пенсионират над 4000 специалисти през следващите 10 години. Има дефицит на учители по математика, физически, химически науки, там насърчаваме най-много търсенето. Това каза министърът на образованието Красимир Вълчев по  . По думите му голяма част от математиците напускат страната, други записват да учат информатика. “Важно е да поддържаме средната учителска заплата над средната за страната”, каза Вълчев, според когото има много млади хора, които искат да работят с деца. Не знам дали има друго правителство в света, което да е увеличило двойно възнагражденията на учителите, каза той. Над 20 000 деца са върнати в системата в образованието, спрямо отпадналите обаче няма точна информация. Голяма част от децата са в чужбина, включените в системата вероятно са около 50% от всички, които трайно не ходят на училище. Министър Вълчев каза още, че ще има допълнителни средства, за да се увеличи процентът на ученици, които се обучават в професионални гимназии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Просветният министър: Има дефицит на учители по математика, физика и химия"}
{"url": "https://trud.bg/%d0%b4%d0%b2%d0%b0-%d1%81%d0%b0%d0%bc%d0%be%d0%bb%d0%b5%d1%82%d0%b0-%d1%81%d0%b5-%d1%81%d0%b1%d0%bb%d1%8a%d1%81%d0%ba%d0%b0%d1%85%d0%b0-%d0%bd%d0%b0-%d0%bb%d0%b5%d1%82%d0%b8%d1%89%d0%b5%d1%82%d0%be/", "text": "Два пътнически самолета се сблъскаха на летището в Тел Авив. Самолет на авиокомпания “Германия” се врязва в машина на израелския национален превозвач “Ел Ал” при маневра на заден ход. Няма пострадали при инцидента, а пътниците са превозени с други полети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Два самолета се сблъскаха на летището в Тел Авив (ВИДЕО)"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bf%d1%8a%d1%80%d0%b2%d0%b0%d0%bd%d0%be%d0%b2-%d0%b5%d0%ba%d1%81%d0%bf%d1%83%d0%bb%d1%81%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d1%80%d1%83/", "text": "Ако България експулсира руски дипломати, това би било рисков ход, смята президентът на България от 2002 до 2012 г. Георги Първанов. „Другите по-бързо ще преживеят тези рани, но върху нашия образ ще тежи. Няма да го има това отношение, което го е имало винаги през десетилетията. Руското отношение към България е специално, отношението на българите – на тези 80-90%, е специално и политиката не може да бъде в разрез с това, което хората искат”, каза Първанов по  . „Не мога да се съглася, че каквото каже Тереза Мей или някой друг от Запада, ние трябва да козируваме. Нека да ни убедят, да ни обяснят”, отбеляза той. „Ние сме били солидарни и ще бъдем в тежки моменти за ЕС и НАТО, но тази солидарност аз не я разбирам”, отбеляза Първанов. По думите му по случая „Скрипал” няма никакви доказателства. „Не виждам руската страна какви мотиви би могла да има”, каза Първанов.  Според него няма да е проблем, ако България остане единствената държава, която не експулсира руски дипломати. „Ако отстояваме вярна, разумна и отговорна позиция, нека да имаме проблеми, нека да сме единствените. Какво лошо да има в това да има един глас, който да звучи правдиво и разумно”, попита Първанов. Според него руският патриарх Кирил е преминал добрия тон пред българския президент Румен Радев. „Това не беше оценката и позицията, която да прозвучи от най-високо руско равнище, особено пък от духовния глава”, подчерта Първанов. Допускам, че някой е подвел руския патриарх, каза той, като уточни, че според него е някой от експертите или чиновниците. „На Шипка, когато бяхме с президента Путин през 2003 г., аз изразих своята признателност към руската държава, към императора и руската армия, и в същото време аз произнесох същия абзац, отдадох признателност на всички онези румънски, финландски и други воини. Този текст аз съм го произнасял в присъствието на Путин и никой не ми е казал нищо. Ние сме признателни на Русия, но това не означава, че трябва да си затворим очите пред това, че има 5000 румънски воини, загинали край Плевен”, посочи Георги Първанов. По думите му турският президент Реджеп Тайип Ердоган е спечелил най-много от срещата между ЕС и Турция във Варна. „Той стоеше с най-високо самочувствие. Борисов също натрупа позитиви от организацията”, уточни Първанов. Той обаче е дълбоко разочарован съм от поведението и позициите на европейските лидери, Те стояха свенливо и звучаха извинително, аргументира се Първанов. Според него големият въпрос, който не е получил отговор, е запазва ли Турция европейска перспектива. „Отговорът е по-скоро „Не”, но това се долавя между редовете. Ако Турция ще има европейска перспектива, вторият въпрос е дали тя е в състояние ли да води европейска външна политика, или тя ще бъде неоосманистка”, отбеляза Георги Първанов. „Има серия от изявления и прояви, които показват, че турската външна политика гравитира към османисткото разбиране, на Високата порта”, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Георги Първанов: Експулсирането на руски дипломати би било рисков ход"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%87%d0%b5%d1%82%d0%b2-12/", "text": "Стометрови сгради могат да се строят в близост до 400 метра по трасето на столичното метро. Изключения за подобно строителство има за централна градска част, където максималната височина на обектите е 50 м. Забрана за 100-метрови сгради е наложена и за районите “Младост”, “Триадица”, “Лозенец” и “Изгрев” заради запазване на изгледа към Витоша.   Допълнителна сума за Великден, в размер на 40 лв. към пенсията за април, ще получат 1 226 698 пенсионери. Това бе решено на правителственото заседание вчера, информира пресслужбата на Министерски съвет. От кабинета уточняват, че средствата са за хората, на които пенсията или сборът от пенсиите, заедно с добавките и компенсациите към тях, за април 2018 година, са в размер до 321,00 лв. включително, т. е. до размера на линията на бедност. Населението на България ще намалее с около 20% до 2040 година или от малко над 7 милиона души ще станем приблизително 6 милиона според различните проекции. Това пот­вър­ди пред “Труд” доц. Елица Димитрова от Института за изследване на населението и човека при БАН.     Консорциум между китайската компания “Хайнан” и “Пловдив Еърпорт Инвест” е новият концесионер на летище Пловдив. Решението е на правителството, което упълномощи вчера министъра на транспорта Ивайло Московски да сключи концесионния договор в двумесечен срок. Концесията е за 35 години, като за този срок консорциумът трябва да инвестира над 79 млн. евро в летището.   Интервю с топфинансиста Бисер Манолов         С РСК „МиГ“ или не. За министър Каракачанов дилема няма – коментар на Спирдон Спирдонов       Великобритания е на нокти; и няма причина да не е – анализ на Благовест Бенишев        ", "date": "2018.03.28", "title": " Вижте акцентите от броя на “Труд” в четвъртък, 29 март 2018"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d1%81%d0%be%d0%bb%d0%b8/", "text": "Решението за извикване за консултации на българския посланик в Москва е в правомощията на правителството и то трябва да мотивира своите действия, заяви днес президентът Румен Радев в отговор на журналистически въпрос. Той посочи, че това е стъпка, която не е била съгласувана с него, съобщиха от прессекретариата на държавния глава. „Солидарността е важен принцип, но тя не трябва да бъде сляпа. В такива сериозни случаи са необходими неоспорими доказателства“, подчерта още Румен Радев. Държавният глава посочи също така, че солидарността не може да бъде едностранна и припомни, че на заседанията на Европейския съвет преди година е поискал от всички лидери на ЕС да бъдат солидарни с България по повод намесата на Република Турция в изборния процес у нас. „Такава солидарност и до ден днешен я чакамe. За съжаление не я чухме и на пресконференцията във Варна, където бяха посочени и гръцките, и турските проблеми, но не и българските. Не това е разбирането ми за европейска солидарност“, подчерта президентът. Попитан дали върху България не е упражнен прекомерен натиск, тъй като българската позиция се е сменяла не с дни, а с часове, и дали подобни действия ще повлияят на очакваното посещение на руския президент Владимир Путин у нас, държавният глава заяви, че тези въпроси трябва да бъдат отправени към българското правителство. Помолен да коментира българската позиция по случая „Скрипал“, която според коалиционните партньори в управлението е балансирана, президентът отбеляза, че също смята така. В отговор на въпрос за проведената среща на лидерите на ЕС и Турция във Варна, президентът посочи, че „на тази среща чухме как турският президент отстоява позициите на Турция, за моя изненада чухме и как българският премиер излага турските претенции към България. За съжаление не чухме нито една дума от европейските лидери по въпроса за турската намеса в нашия изборен процес и другите наши двустранни проблеми с Турция.“ Държавният глава отново подчерта, че това не е неговото разбиране за европейска солидарност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Президентът Радев: Европейската солидарност не може да бъде сляпа и едностранна"}
{"url": "https://trud.bg/%d0%bf%d0%be-40-%d0%bb%d0%b5%d0%b2%d0%b0-%d0%b7%d0%b0-%d0%b2%d0%b5%d0%bb%d0%b8%d0%ba%d0%b4%d0%b5%d0%bd-%d0%bd%d0%b0-%d0%b1%d0%b5%d0%b4%d0%bd%d0%b8%d1%82%d0%b5-%d0%bf%d0%b5%d0%bd%d1%81%d0%b8%d0%be/", "text": "Допълнителна сума за Великден, в размер на 40 лв. към пенсията за април, ще получат 1 226 698 пенсионери. Това бе решено на правителственото заседание вчера, информира пресслужбата на Министерски съвет. От кабинета уточняват, че средствата са за хората, на които пенсията или сборът от пенсиите, заедно с добавките и компенсациите към тях, за април 2018 година, са в размер до 321,00 лв. включително, т. е. до размера на линията на бедност. За изплащането на добавките към пенсиите за Великден правителството отпусна допълнителни 49,1 млн. лева по бюджета на държавното обществено осигуряване. А средствата са осигурени за сметка на преструктуриране на разходите по трансферите по централния бюджет. В началото на правителственото заседание вчера, премиерът Бойко Борисов заяви на министрите, че вече е традиция над 1,2 пенсионери у нас по Коледа и Великден да получават бонуси към пенсиите си. От своя страна социалният министър Бисер Петков уточни, че добавки ще получат близо 56 процента от възрастните хора у нас. А изплащането им ще стартира от 4 април, за да може за Великден всички да са получили сумата.", "date": "2018.03.28", "title": " По 40 лева за Великден на бедните пенсионери\t\t\t"}
{"url": "https://trud.bg/%d1%81%d0%b2%d0%be%d0%b4%d0%bd%d0%b8%d0%ba-%d0%bf%d1%80%d0%b0%d1%89%d0%b0%d0%bb-%d1%81-%d0%b1%d0%be%d0%b9-%d0%b1%d1%80%d0%b5%d0%bc%d0%b5%d0%bd%d0%bd%d0%b0%d1%82%d0%b0-%d1%81%d0%b8-%d0%b6%d0%b5%d0%bd/", "text": "С три години затвор наказа Районният съд в Монтана Огнян Ц., който месеци наред пребивал собствената си съпруга и я изпращал бременна да проституира. Когато младата жена потърсила закрила от родителите си, престъпникът се заканил да ги убие. Ученичката Мария И. станала жертва на изпечения апаш през януари 2016 г. Огнян имал вече зад гърба си осем присъди и последно лежал осем години зад решетките за склоняване към проституция на няколко жени, но момичето се влюбило в него и двамата се оженили. Веднага след това сводникът, който бил безработен, започнал да праща със заплахи и бой жена си да продава тялото си и се издържал със спечелените от нея пари.", "date": "2018.03.28", "title": " Сводник пращал с бой бременната си жена да проституира\t\t\t"}
{"url": "https://trud.bg/%d1%80%d0%b0%d0%b7%d1%80%d0%b5%d1%88%d0%b0%d0%b2%d0%b0%d1%82-100-%d0%bc%d0%b5%d1%82%d1%80%d0%be%d0%b2%d0%b8-%d1%81%d0%b3%d1%80%d0%b0%d0%b4%d0%b8-%d0%ba%d1%80%d0%b0%d0%b9-%d0%bc%d0%b5%d1%82%d1%80%d0%be/", "text": "Стометрови сгради могат да се строят в близост до 400 метра по трасето на столичното метро. Изключения за подобно строителство има за централна градска част, където максималната височина на обектите е 50 м. Забрана за 100-метрови сгради е наложена и за районите “Младост”, “Триадица”, “Лозенец” и “Изгрев” заради запазване на изгледа към Витоша. Максималната височина на новите сгради в по-голяма част на София ще бъде 75 метра. Това решиха депутатите, с приети на второ четене промени в Закона за устройството и застрояването на Столичната община (ЗУЗСО). Очаква се поправките да влязат в сила в началото на април, след като бъдат обнародвани в “Държавен вестник”. Пред “Труд” експертът към регионалната комисия в НС Стефан Тодоров подчерта, че разрешението да се вдигат 100-метрови сгради по трасето на метрото се отнася само за съществуващите метростанции.  Ограничението за обекти с височина до 50 м в централната част на града, пък не се отнася за имотите, попадащи в зоната на новия делови център край бул. “Тодор Александров”. В баровските квартали “Бояна”, “Драгалевци”, “Симеоново”, както и за територията около Околовръстния път сградите не може да са по-високи от 15 м. Промените в закона бяха инициирани от Столичната община и главния архитект на града Здравко Здравков. Целта бе да се ограничи безразборното високо застрояване. Първоначално бе съобщено, че ще има само две зони в столицата, където могат да се вдигат небостъргачи. Идеята бе “бъдещите ситита на София” да са с добри транспортни връзки и затова за изграждането им бяха предложени зоните след 7-и километър до река Искър по протежението на “Цариградско шосе” и в западно направление по бул. “Царица Йоана” срещу Околовръстния път. Депутатите гласуваха в София да бъдат обособени зони, в които височината на сградите и плътността на застрояване няма да се ограничават. Броят на въпросните зони не бе уточнен. Посочването на конкретни зони и на конкретните им граници остава в ръцете на Столичния общински съвет. Здравко Здравков обясни, че зоните за небостъргачи ще станат ясни след актуализацията на Общия устройствен план на София и ще бъдат съобразени с анализите и препоръките от инициативата “Визия за София”. На първо четене депутатите приеха в западните, северните и източните квартали на София да се строят сгради с височина до 125 метра. Предложението за 75-метровия таван беше внесено между първо и второ четене от председателя на регионалната комисия Искрен Веселинов от Обединени патриоти и от Александър Ненков от ГЕРБ и бе гласувано при окончателното приемане на промените.  Преди дни Ненков обясни, че са предложили по-рестриктивния вариант, защото инвеститорският интерес към София е огромен и проектантите често намират вратички в законаите. Новият Закон за устройството и застрояването на Столичната община позволява градеж на 100-метрови здания в 400-метровата зона около метростанциите извън районите “Триадица”, “Лозенец”, “Младост” и “Изгрев”. Логиката на приемането на тази промяна е свързана с необходимостта да се намали автомобилният трафик в града, обясни пред “Труд” “За да се намали трафикcът там където са изградени метростанциите, се дава възможност да се увеличат параметрите на застрояване. По наше настояване бяха изключени южните квартали на София, така че да не закриват сградите гледката към Витоша”, каза Здравков. На въпрос дали тази възможност няма да доведе до прекомерен инвеститорски интерес и спекула в районите той обясни, че със закона се дават конкретни и ясни правила и за бизнеса и администрацията. “Най-същественото е ,че със закона се създават много ясни правила във всички зони, в които липсваха ограничения във височините на сградите”, каза Здравков. Въвеждат се ограничения за София от 75 м. височина, за центъра – 50 м., а при Околовръстния път – 15 м. В районите, където преди въвеждането на закона е имало ограничения, те ще си останат, обясни Здраков. Прекъсната е и порочната практика да се строят високи сгради на ъглови имоти. Зоните за небостъргачи ще бъдат определени от Общинския съвет с Общия устройствен план след приемането на визията за развитие на София. Според Здравков тази година ще се работи по визията, а догодина – по Общия устройствен план. Първоначално законът предвиждаше зоните да са на бул. “Царица Йоана”, на бул. “Цариградско шосе” и на Централна гара. “Даваме и възможност терени, които не са за озеленяване да бъдат включени в зелената система на града”, каза Здравков.  ”Създаваме и специална защита терените за строителство на детски градини”, обясни той. Подробните устройствени планове за жилищните комплекси не подлежат на никакви промени за срок от 5 години след приемането им. Изключение се допуска единствено в Общия устройствен план, заради промени в предназначението на отделни зони.  По време на обсъжданията в комисии главният архитект на София Здравко Здравков изтъкна, че това ще гарантира сигурност, както на столичани, така и на инвеститорите в града. По думите му често приемането на един устройствен план отнема години, а след това започват нови процедури по искания за частични изменения, което затруднява работата и води до конфликти между гражданите, общината и инвеститорите.  Депутатите не приеха и предложение в инвестиционните проекти за строежи над 5000 кв. метра да се предвижда и разполагане за контейнери за разделно събиране на боклук. За одобряването на подробни устройствени планове, предвиждащи строителство на общественообслужващи сгради с разгъната застроена площ над 20 000 кв. м и/или височина над 50 м се изисква доказване на транспортно-комуникационно обезпечаване на територията.  Промяната означава, че занапред вдигането на големи офис сгради, хотели, молове и болници в София вече ще става само при едно условие – да има изградена инфраструктура, която може да поеме транспортните потоци от и към обекта.  Сградите в имоти с площ до 500 кв. метра ще могат да надвишават максималния коефицент на интензивност на застрояването до 100%. Допустимото превишение в имоти от 500 до 1500 кв. М е 50%. За ъгловите парцели между 1500 и 3000 кв. метра превишенията ще могат да са до 25% от площта.  ", "date": "2018.03.28", "title": " Разрешават 100-метрови сгради край метрото\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b0%d1%85%d0%b2%d0%b0%d1%82-%d0%b4%d0%b2%d0%be%d0%b9%d0%bd%d0%b8%d1%82%d0%b5-%d1%81%d1%82%d0%b0%d0%bd%d0%b4%d0%b0%d1%80%d1%82%d0%b8-%d0%b2-%d1%85%d1%80%d0%b0%d0%bd%d0%b8/", "text": "Българските евродепутати от ЕНП/ГЕРБ Емил Радев и Андрей Новаков получиха подкрепа от колегите си в Брюксел и стартират европейска кампания срещу по-лошото качество на храните и напитките в Източна Европа. Предложението на Радев и Новаков е да се въведат минимални стандарти за качеството на храните и напитките в целия ЕС. Двамата вече са внесли проекта за програма в Европейската комисия.  “Нашата програма е на стойност 300 000 евро и с тези пари целим изследвания и тестове, които да докажат, че  промяната няма да доведе до съкращаване на работни места или вреда на бизнеса, а само ще уеднакви качеството на стоките в ЕС”, заяви Андрей Новаков. “Действащото законодателство в момента следи дали съставките на храни са безвредни за здравето. Но качеството в Западна и Източна Европа е различно, затова е необходима и общоевропейска политика”, отбеляза от своя страна Емил Радев. „Заместители се използват дори и в детските храни, което ги прави по-некачествени, без значение, че се предлагат от една и съща марка”, допълни Радев. Българските евродепутати специално отбелязаха, че двойните стандарти в ЕС не са незаконни, но не са морални. Очакванията са, че още през 2019 година програмата ще даде резултат. Цените на стоките не би трябвало да се оскъпяват.", "date": "2018.03.28", "title": " Премахват двойните стандарти в храните\t\t\t"}
{"url": "https://trud.bg/%d0%bf%d0%be-%d0%bd%d0%b8%d1%81%d0%ba%d0%b8-%d1%82%d0%b0%d0%ba%d1%81%d0%b8-%d0%b7%d0%b0-%d0%bf%d1%80%d0%b5%d0%b2%d0%be%d0%b4%d0%b8-%d0%b8-%d0%bf%d0%bb%d0%b0%d1%89%d0%b0%d0%bd%d0%b8%d1%8f-%d0%b2-%d0%b5/", "text": "Няколко пъти по-ниски банкови такси ще плащаме за преводи в рамките на ЕС, както и при плащане с карти при пътуване в Европа и за покупки от чуждестранен онлайн магазин. Вчера Европейската комисия внесе предложение за намаляване на таксите за презгранични плащания в евро в ЕС. В момента за фирмите и гражданите от еврозоната няма разлика дали ще извършват операции в своята държава или в друга страна от еврозоната. ЕК предлага тези правила да важат за целия ЕС. “Всички европейци ще могат да извършват презгранични парични преводи в евро при същата такса, каквато биха заплатили за вътрешна операция в местна валута”, каза зам.-председателят на ЕК Валдис Домбровскис, който отговаря за финансовите услуги. Това ще намали таксите до няколко евро или дори цента. Например, презграничен банков превод в евро от България ще бъде таксуван като вътрешен банков превод в български лева. Това е много важно, защото сега таксите за банков превод могат да достигнат баснословни нива в някои държави (до 24 евро за превод на 10 евро). По-малки такси ще плащаме и при пазаруване с банкови карти в страните от ЕС. Ще се въведе изискване за пълна прозрачност при обмяна на валутата, когато хората плащат с карта в държава, чиято валута е различна от тази в собствената им страна. Сега хората обикновено не са осведомени за разходите за обмен на валутата, ако например плащат в чужбина с банкова карта в левове. Затова ще се изисква да бъдат подробно информирани за разходите за обмен на валута преди да извършат такова плащане (напр. с карта в чужбина, независимо дали става дума за теглене на пари в брой от банкомат или плащане с карта в търговски обект, или онлайн плащане), посочват от ЕК.", "date": "2018.03.28", "title": " По-ниски такси за преводи и плащания в ЕС\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%be%d0%bf%d1%80%d0%b5%d0%b4%d0%b5%d0%bb%d0%b8-%d0%ba%d0%b0%d1%82%d0%be-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d1%8f-%d0%b0%d1%80%d0%b5%d1%81%d1%82/", "text": "Руският президент Владимир Путин заяви в телефонен разговор със сръбския си колега Александър Вучич, че Русия решително осъжда “провокацията, предприета на 26 март от прищинските власти в Косовска Митровица”, където бе арестуван директорът на сръбската правителствена служба за Косово Марко Джурич, предаде ТАСС, позовавайки се на прессъобщение на Кремъл. Путин отбелязал, че подобни действия са нарушение на резолюция 1244 на Съвета за сигурност на ООН за Косово, която трябва да бъде основата за уреждане на косовския проблем. Вучич от своя страна изразил съболезнования във връзка с трагедията в търговския център в Кемерово и поздравил Путин за преизбирането му на президентските избори АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Путин определи като провокация ареста на Марко Джурич в Косово"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%81%d1%8a%d0%b7%d0%b4%d0%b0%d0%b2%d0%b0-%d1%86%d0%b5%d0%bd%d1%82%d1%8a%d1%80-%d0%b7%d0%b0-%d0%ba%d0%b2%d0%b0%d0%bb%d0%b8%d1%84%d0%b8%d0%ba/", "text": "Министърът на туризма Николина Ангелкова проведе работна среща с министъра на образованието и науката Красимир Вълчев. Двамата обсъдиха варианти за старт на пилотен проект, чрез който на практика да се реализира търсената пряка връзка между туристическия бизнес и обучението на изпълнителски кадри за сектора. Министрите Ангелкова и Вълчев и юридическите екипи на двете министерства ще уточняват механизмите за създаване на първи Център за квалификация и преквалификация към Министерството на туризма, съобщиха от ведомството. Обезпечаването на сектора с квалифицирани кадри е от ключово значение за още по-успешното развитие на сектора в страната, посочи министър Ангелкова. И допълни, че работим усилено за трайно решаване на проблема, а подобни практики за квалификационни центрове има в редица страни с изключително развит туризъм като Испания и Италия. Министър Вълчев заяви, че разбира важността на реализацията на този проект и ще съдейства за своевременното му осъществяване.", "date": "2018.03.28", "title": " Държавата създава център за квалификация на кадри в туризма"}
{"url": "https://trud.bg/%d0%ba%d0%bc%d0%b5%d1%82%d1%81%d1%82%d0%b2%d0%be-%d0%bf%d0%bb%d0%b0%d1%89%d0%b0-5-000-%d0%bb%d0%b2-%d0%b7%d0%b0-%d1%80%d1%83%d1%85%d0%bd%d0%b0%d0%bb-%d0%ba%d0%bb%d0%be%d0%bd-%d0%b2%d1%8a%d1%80%d1%85/", "text": "Районният съд в Шумен реши, че община Шумен трябва да носи отговорност за рухнал клон от дърво, който премаза кола и затисна шофьора й в близкото село Васил Друмево. Магистрати са присъдили 2 000 лв. обезщетение за водача Петко Камбуров за претърпени болки и страдания, още 107 лв. за платени от него болнични разноски, а за щетите по автомобила 2 130 лв. Към сумата се добавят и 881 лв. деловодни разноски пак в дълг на кметството. Злополучният инцидент станал на 25 юли м.г., когато към 16,30 часа при ясно и спокойно време шуменецът пътувал към града, но на изхода на селото върху “Ауди”-то му внезапно рухнал дебел клон. Спасители били извикани на място, за да извадят шофьора, който бил с травми по главата и гръбнака. Камбуров трябвало да се прибира в Англия, но отложил пътуването, заради 4-дневно лечение в шуменската болница. В исковата си молба до съда той обяснил, че продължава да изпитва болки, дори когато е в покой. Настоявал, че дървото е общинска собственост и магистрати са приели това. Общината опитала да събори иска с мотив, че в същия ден в Шумен е имало гръмотевична буря, градушка, дъжд и вятър, но официални справки сочат, че в селото такива явления се разразили 24 часа преди да се сцепи дървото. Наличието на силен дъжд и град 24 часа преди инцидента, не е достатъчно, за да се изключи изобщо отговорността на ответника – собственик, пише в съдебното решение. От общината могат да обжалват решението пред Окръжен съд-Шумен. Според ищците от кметството са решили да не атакуват, за да не се трупат повече лихви върху присъденото обезщетение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Кметство плаща 5 000 лв. за рухнал клон върху кола и шофьор"}
{"url": "https://trud.bg/hurriyet-%d0%b2%d1%81%d0%b5-%d0%bf%d0%be%d0%b2%d0%b5%d1%87%d0%b5-%d1%82%d1%83%d1%80%d1%81%d0%ba%d0%b8-%d1%81%d0%ba%d0%b8%d0%be%d1%80%d0%b8-%d0%b8%d0%b7%d0%b1%d0%b8%d1%80%d0%b0%d1%82-%d0%ba%d1%83/", "text": "През последните години Гърция се превърна в популярна лятна туристическа дестинация за турците, а България изглежда се налага като нейна зимна версия, пише Hurriyet. Според изданието, страната ни се радва на предимството, произтичащо от близкото й разположение до Турция, така че не е чудно защо се превърна във водещо направление за турските скиори и особено за онези от тях, които пътуват със семействата си и търсят по-изгодни оферти за престой. Пътуването от Истанбул до София с автомобил отнема около седем часа, а цената излиза по-малко от самолетен билет за един човек. Придвижването е спокойно, а пътищата са отворени дори и в суровите зимни условия. Съотношението цена-качество е друг важен фактор, който привлича турските туристи в българските зимни центрове като Пампорово и Банско. Мнозина граждани на Турция отдават предпочитания на Пампорово заради по-малкия брой туристи в него. До 400 хил. турски туристи посещават България всяка година, според данни от официални представители на турското посолство в София. Смята се, че 100 хил. от тях избират страната за зимен туризъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Hurriyet: Все повече турски скиори избират курортите в България"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b8%d1%8f%d1%82-%d0%b0%d0%b1%d1%81%d1%83%d1%80%d0%b4-%d0%bd%d0%b0-%d1%81%d0%ba%d0%b0%d0%bd%d0%b4%d0%b0%d0%bb%d0%b0-%d1%81%d0%ba%d1%80%d0%b8%d0%bf%d0%b0%d0%bb/", "text": "Преди 148 г. пруският (все още) канцлер и обединител на германския народ Ото фон Бисмарк, обвинен, че не спазва нормите на международното право, гневно отговаря: „Такова право няма, няма! Няма!“ И доказа, че правото принадлежи на силния. А и на този, който не го зачита. Според авторитетни международни наблюдатели и юристи скандалът „Скрипал“ трябва да се разглежда от две страни – юридическа и политическа. На срещата в Брюксел, състояла се на 23 март, 28-те лидери на страните членки на ЕС се съгласиха, че е много вероятно Русия да е отговорна за нападението с невропаралитично вещество срещу двойния агент Скрипал и дъщеря му. Несъмнено, тази позиция само потвърждава твърденията на представители на правителството на Великобритания за възможна руска намеса в казуса „Скрипал“. Според Лондон има „предположения“, „подозрения“ и „предполагаема руска намеса“, което е достатъчно основание опитът за покушение срещу двойния агент да бъде вменено във вина на руската държава. Очевидно, международната общност става свидетел на безпрецедентен международно-правен абсурд. Отправя се крайно сериозно обвинение срещу една страна, което е изградено изцяло върху хипотетични, т.е. предполагаеми, а не обективни и аргументирани доказателства. Такова обвинение, отправено между другото твърде прибързано, е в пълно противоречие и в нарушение на основни принципи и вековни постулати на националните законодателства и международното право „Всеки е невинен до доказване на противното“ и „Съмнението в извършване на дадено престъпление е в полза на заподозрения“ са основополагащи правни норми, приети и утвърдени още в римското право. Парадоксално е, че и Лондон, и Брюксел поддържат едно тежко обвинение, изградено не върху сериозни и аргументирани доказателства, а на базата на голословни предположения и подозрения. Освен това липсва обективен и обстоен анализ на причините на самия акт на покушението. Кой има интерес от неговото извършване. Само Русия ли? И то в момент на нестихваща остра антируска пропаганда и политическа кампания и пред предстоящи президентски избори с безспорен фаворит. Наред с това предстои и провеждането на изключително авторитетно спортно събитие – световното първенство по футбол в Русия. Според реалностите в Руската федерация и на международната сцена руското правителство има най-малко изгода от извършването на подобна престъпна провокация. Но освен отправените обвинения срещу Русия има ли и други заподозрени субекти, които са заинтересовани от въпросния престъпно-скандален случай. Лондон по този въпрос мълчи. Освен като юридически казус, покушението може да бъде разгледано и като политически акт. Крайно прибързаната и остра реакция на правителството на Великобритания срещу Русия, което не дочака дори експертните заключения по случая, както и получения светкавичен „жест на солидарност“ от някои европейски съюзници, свидетелства за намеренията на Лондон и на заинтересовани външни сили да използват покушението за политически цели. Фактът, че такъв относително незначителен случай активно се политизира, подчертава твърдото намерение на Лондон и тези, които стоят зад него, той да бъде използван за създаване на допълнително напрежение в руско-европейските отношения. Припряната реакция и отправени необосновани антируски обвинения са мотивирани от още един фактор. Все по-честите изказвания на някои европейски политици от необходимостта за преоценка и подобряване на отношенията ЕС-Русия, включително и отмяна на санкциите, засягащи не само руските, но и европейските интереси. Освен това на руската страна, според тях, трябва да се гледа като необходим партньор в разрешаването на сложни въпроси, засягащи международната общност. Среди извън Европа, обаче, разполагащи с внушителни икономически и властови ресурси, които не само с тревога следят отношенията Европа-Русия, но и упорито се противопоставят и осуетяват едно по-тясно сближаване и установяване и поддържане на активен, взаимоизгоден диалог между Москва и Брюксел. Провокираният от тези сили грузинско-руски конфликт и особено дестабилизацията и гражданската война в Украйна, нанесоха сериозен удар върху отношенията Русия –ЕС. Нещо повече, с огромни усилия и груб натиск върху европейските съюзници те успяват да поддържат на доста високо ниво напрежението и недоверието на континента. Те са и факторът, който взриви арабския регион и провокира мащабна бежанска вълна, която е без аналог в световната история. Естествено, за сметка и срещу интересите на европейските съюзници. Но, очевидно, целта оправдава средствата. След като глобалистките среди и техните поддръжници в Европа са решили провеждането на безкомпромисен антируски курс, то за неговото реализиране и провеждане са позволени всички средства и всякакви похвати. Чест прави на българското правителство, че не се поддаде на поредната антируска провокация.   Наред с юридическия и политически аспект на случая „Скрипал“ международната общественост стана свидетел на една безпрецедентна за международното общуване проява. Такъв акт на мащабно експулсиране на дипломатически сътрудници няма в световната дипломатическа история. Дори цинично скалъпената провокация срещу Сергей Антонов, която му костваше живота, и огромните морални и икономически вреди, нанесени на българската държава, България и нейните съюзници тогава запазиха самообладание и се въздържаха от подобни абсурдни решения, на които сме свидетели днес.", "date": "2018.03.28", "title": " Правният абсурд на скандала “Скрипал”\t\t\t"}
{"url": "https://trud.bg/%d0%bf%d1%80%d0%be%d1%84-%d1%8e%d0%bb%d0%b8%d0%b9-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%b1%d0%b8%d0%b2%d1%88-%d1%88%d0%b5%d1%84-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0/", "text": "– Това е поредният случай, който покрива признаците на джихадисткия тероризъм – този, стъпил на крайно радикална ислямистка основа. Известното за случилото се в Требес досега дава основание да се издигне първоначалната версия, че става дума за индувидуално мотивирана спонтанна атака на „вълк-единак”, повлиян от идеите на Ислямска държава. Дали тя ще се потвърди в хода на следствието, ще стане ясно в скоро време, надявам се. Но засега няма оповестени други факти, които да говорят за групово действие, за конспирация в някаква общност, направлявана от емисари на терористичната организация. Има още много въпроси по случая, на които трябва да се отговори, за да сме напълно ориентирани: дали френският гражданин е имал връзки с хора от Идил/Даеш или Ал Кайда, как е осъществявана комуникацията с тях, директно в лични контакти или индиректно чрез социалните мрежи в Интернет, активиран ли е, или сам е взел решението за терористичната атака, каква е приятелската му среда и ролята му в нея, доколко тя е свързана със случая и други подобни. От отговорите зависи каква ще е по-нататък реакцията на специалните служби спрямо идентифицираните нови и свързани заплахи за сигурността. – Това, че е бил в полезрението им, в никакъв случай не означава, че е бил под денонощен контрол продължително време и най-вече в навечерието на терористичния акт. Предполагам, че въпросното лице е било известно на службите заради пристрастията му към радикалния ислям, но не е било постоянно контролирано, защото не е имало основание за това – не са били доловени по агентурен или друг път признаци, че се готви да предприеме остри действия. Религиозните фанатици в Европа са стотици хиляди, без преувеличение. Няма как да бъдат „обслужвани” персонално, това просто не е възможно. Има и друга специфична особеност – „вълците-единаци” обикновено са прикрити, затворени в себе си, което ги прави много трудно различими на ранен етап…Но за да си обясним по-добре случая „Требес” и въобще причините за джихадистката терористична вълна, заляла Европа, трябва да потърсим външния контекст, да видим какво предизвика това неблагоприятно влошаване на средата за сигурност по линия на международния тероризъм в сегашната ситуация. – Няма как да не забележим, че разпалването на военните конфликти в Северна Африка и Близкия изток, което се случва в стремежа за силово налагане на западния цивилизационен модел, изразен чрез концепцията на либералната демокрация, е основната причина за най-новата джихадистка терористична вълна в Европа. За нея водещите европейски политици имат вина. Тя в това, че не се противопоставиха на тази геостратегическа линия, наложена им от САЩ. Даже възторжено я подкрепиха и после най-безразсъдно отвориха широко границите на съюза за бежанците и мигрантите, без да си дават сметка за възможните вредни последици. Направиха това, пренебрегвайки интересите на европейските народи. И игнорирайки напълно предупрежденията на специалните си служби и полицейските си органи, с което ги изправиха пред куп трудно решими проблеми. – Да, критиките се засилват, защото в европейските общества нараства усещането за несигурност от постоянната заплаха за тероризъм. Гражданите на големите западноевропейски градове, както виждаме, не искат да свикват да живеят в тревожно очакване на поредния терористичен акт. Това е много неприятно, стресиращо за тях. – Съгласен съм. Затова се разрастват претенциите на хората към властите и силовите институции за повече резултати, за по-голяма ефективност. Но нека, търсейки баланса между желаното и възможното, все пак да кажем, че никоя държава в днешния свят не може да гарантира стопроцентова сигурност срещу глобалната заплаха от международния тероризъм. Такава цел никой даже не си и поставя, тя е нереалистична. – За мен незадоволителните резултати в борбата с тероризма имат своето обяснение. Вижте какво показва най-точният индикатор – броят на успешните терористични актове, включително тези от „нискобюджетния тероризъм”, при който се убива с подръчни средства и без предварителна организация. Този брой надвишава броя на осуетените терористични атаки. Причината е, че поради проявената на най-високо европейско ниво управленска недалновидност, върху гърба на специалните служби и полицията за съвсем кратко време беше стоварен огромен товар от отговорности, който надхвърля капацитетните им възможности. На службите не им беше осигурено необходимото технологично време, за да успеят да се организират и да изградят по-плътни информационни мрежи сред големите маси новопристигнали бежанци и мигранти. А те са вече повече от милион и половина! Нужно е време да се идентифицират рисковите лица и групи, и да се започне активна работа по тях. Това не е никак лесно. Тези процеси продължават с години и то с променлив успех. В оперативната работа едни позиции се създават, други се губят, има естествено похабяване, има амортизиране на кадрите, загуба на възможности…Едно е сигурно: без качествени източници на актуална, чувствителна информация, службите не могат да удържат стратегическата инициатива, не могат да контролират развитието на събитията и да се намесват в тях превантивно. – Ситуацията сега в службите е такава, че дори и при най-голямото възможно натоварване на хората в тях, и при значително разширяване на щатовете, ще мине доста време, докато наваксат изоставането. Задачата им не е една. Трябва и да поддържат постоянна готовност за посрещане и отразяване на заплахите, които носят завръщащите се от Ирак и Сирия хиляди бойци на Ислямска държава, много от които са подготвени за самоубийствени терористични атаки. Да не отслабват и контрола върху многобройните младежки групи от местната ислямска диаспора, които са силно повлияни от идеологията на джихадизма и склонни към безогледно насилие. Можем да очакваме постепенно сливане на тези три масива източници на терористичен риск на базата на общата кауза. Това неминуемо ще повиши нивото на терористичната заплаха в най-уязвимите държави членки на ЕС, където те са най-съсредоточени. Перспективите не са никак благоприятни. Доброто за нас е, че България не е предпочитана дестинация за бежанците. И може би международният тероризъм ни възприема като малозначима цел. Не знам, може и да сме го заслужили по някакъв начин… – Не бих казал. Необходимо е да се потърсят други подходи, извън силовите, за да може той да се ограничи до поносими нива и в далечното бъдеще да забравим за него даже. Но това ще е възможно само, ако коренно се промени обстановката в света. Тероризмът е сложно социално явление, което е базирано върху прилагането на насилие в преследването на политически цели. Той е престъпен от гледна точка на закона. За да го има, значи са налице условия, осигуряващи благоприятна среда за развитието му. Докато са налице, тероризмът ще продължава да намира привърженици. И войната с него дълго време ще се води без победител. – Обяснявам си го с липсата на елементарна дисциплина и чувство за отговорност. Замислям се дали не беше грешка МВР и специалните ни служби да се девоенизират. Май не сме дозрели за това. – Лъгането е взаимно. Нито ние вече им вярваме, нито те на нас. Т ака ми се струва. Въртят все едни и същи изтъркани мантри и ни зариват с купища конвенции, доклади, препоръки, директиви…Не съм сигурен дали има човек, който да ги е чел всичките. Някои от европейските ни началници и партньори, да не им споменавам имената, все повече заприличват на обсебени от диви сили. Разиграват едни помпозни театрални постановки на европейската сцена, без да се интересуват от мнението на публиката, сякаш тя не съществува. Премиерът ни се вписва сполучливо в тази среда, не може да му се отрече, нали така? Той има някакви негови си разсъждения и преценки, които често са озадачаващи. Това за границата не прави изключение. – Не знам дали сте забелязали, че най-обгрижваните рискове в държавата ни са два: рискът за репутацията на властимащите и рискът от осъзнаване провала на прехода – на нещото, което наричаме либерална демокрация. И това обгрижване се прави за сметка на риска от пълен демографски срив, от застрашително нарастващата престъпност, от корупционния риск и различните политически рискове, възникващи заради гафовете в управлението – а те са в почти всички области на живота ни, няма време да ги изреждам. Непрекъснато се говори за стабилност, за успехи, за демокрация, но ние не ги виждаме в завършен вид. Разхождат ни в облаците… – Знаете ли кое е най-главното? България е изправена пред риска от деградация и разпад на държавността. Дали повечето хора разбират това, аз не знам. Но мисля, че всеки, който е запазил патриотичните си чувства, трябва да се събуди и да поиска промяна. Българското общество има крещяща нужда от гражданска мобилизация, от осъзнаване, от нови идеи и от дисциплиниране. Без това да се говори за движение напред, е безсмислено. – Много мътна, съмнителна, злепоставяща история. Приликите й с някои други крупни афери на прехода са натрапчиви. ДАНС много ни разочарова с половинчатите си обяснения и недомлъвки. Прие огъня върху себе си, за да си гарантира спокойствието. Много жалко, но факт. Скандалът тепърва ще има интересно продължение, така си мисля аз. – Не ги споделям. Мисля, че и това ще мине, и ще замине.   Юлий Георгиев е роден на 14 декември 1951 г. в Шумен. Завършил икономика във ВИИ (1975) и журналистика в СУ (1984-1986). Служител на българското контраразузнаване (1979-1997) и негов началник (1995-1997). Преподавател в УНСС по магистърската програма „Национална сигурност” (2011-2014). Професор хонорис кауза на УниБИТ (2015). Автор на книгите „Българските специални служби с поглед към обединена Европа” (2000) и „Управление на риска в сигурността” (2012). Член на Управителния съвет на Национална асоциация „Сигурност”.", "date": "2018.03.28", "title": " Проф. Юлий Георгиев, бивш шеф на Националната служба за сигурност, пред „Труд”: Религиозните фанатици в Европа са стотици хиляди\t\t\t"}
{"url": "https://trud.bg/394-%d1%81%d0%b2%d0%be%d0%b1%d0%be%d0%b4%d0%bd%d0%b8-%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%b5%d1%81%d1%82%d0%b0-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d0%be/", "text": "Общо 2353 души са регистрирани като безработни през месец февруари в общините Елена, Златарица и Велико Търново. Това обяви директорът на Бюрото по труда в старата столица Обрешко Нечев. От ведомството отчитат 5-процентов спад на безработицата в сравнение с предходния месец специалистите. Регистрираните заети лица, желаещи да сменят работата си през февруари, са 51, регистрираните учащи- 18, а придобилите право на пенсия – 18. Равнището на безработицата в региона на дирекцията е с 2.1 пункта под нивото за страната. Най-голяма е числеността на новорегистрираните безработни лица, освободени в частния сектор – 172-ма, и в сектор „услуги” – 137 човека. През февруари са заявени общо 394 работни места, със 178 повече спрямо първия месец на годината. Заявените свободни работи места по програми за заетост са 66. Свободните места за лица без квалификация в региона са 272, за специалисти – 34, за лица с работническа професия – 22. За едно работно място във великотърновска област средно са се конкурирали четири безработни лица, при пет за предходния месец.  227 са новорегистрираните безработни в община Велико Търново. „Изходящият поток за февруари е 421 души,като ръстът, спрямо януари, е  със 146 души. От тях  91% са постъпили на работа, 5% са отпаднали поради наложена санкция от Дирекцията във връзка с неизпълнение плана за действие, отказ от предложено им работно място и други и 4% са отпаднали поради причини като смяна на местожителство, пенсиониране и други. За предходния месец изходящият поток бележи превес над входящия”, коментира Обрешко Нечев.", "date": "2018.03.28", "title": " 394 свободни работни места в Търновско, от тях само 34 за специалисти\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bf%d0%be%d0%b8%d1%81%d0%ba%d0%b0-%d0%be%d1%82-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b4%d0%b0-%d0%b4%d0%be%d0%ba/", "text": "Руското външно министерство поиска от Лондон да докаже, че бившият руски двоен агент Сергей Скрипал не е бил отровен от британски шпиони, предаде Ройтерс. При липса на такива доказателства, Москва ще смята инцидента за посегателство срещу живота на руски граждани, се добавя в изявлението на министерството. “Анализът на всички обстоятелства показва, че британските власти не са заинтересовани от изясняването на истинските мотиви и откриването на извършителите на престъплението в Солсбъри и ни кара да мислим, че британските специални служби може да са съпричастни към него”, се казва в изявлението на руското министерство, цитирано от ТАСС. “Ако на Русия не бъдат предоставени убедителни доказателства за противното, ще смятаме, че става дума за покушение срещу живота на руски граждани в резултат на провокация с исторически размери”, добавя министерството, подчертавайки, че отговорността да се представят доказателства се пада на Великобритания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Русия поиска от Великобритания да докаже, че Скрипал не е бил отровен от британски шпиони"}
{"url": "https://trud.bg/104-%d1%83%d1%87%d0%b5%d0%bd%d0%b8%d1%86%d0%b8-%d0%bf%d1%80%d0%b8%d0%b5%d0%bc%d0%b0-%d0%ba%d0%be%d0%bc%d0%bf%d1%8e%d1%82%d1%8a%d1%80%d0%bd%d0%be%d1%82%d0%be-%d1%83%d1%87%d0%b8%d0%bb%d0%b8%d1%89%d0%b5/", "text": "104 ученици от цялата страна ще бъдат приети в училището за компютърни специалисти в Бургас. Новата гимназия е след седми клас и ще отвори врати тази есен. Срокът на обучение е 5 години, като интензивно ще се изучават чужд език в професионално направление “Компютърни науки”, специалности “Програмно осигуряване” и “Приложен програмист”. Във всяка от тях ще се изучават почти всички съвременни програмни езици Java, C, C++, JavaScript, .NET. Освен разработване на софтуер, хардуерен дизайн, киберсигурност и облачни технологии, учениците ще придобиват знания и умения в технологиите на бъдещето – роботика и изкуствен интелект. Мащабен ремонт започва в сградите на образователния кампус в жк “Меден рудник”, в който ще се помещава новото училище по компютърно програмиране и иновации. Досега в сградата се помещаваше гимназия по корабостроене. Общо четирите сгради, с обширния двор, тази есен ще се превърнат в най-модерния образователен кампус в целия Югоизточен регион на страната. Ремонт ще бъде извършен още на сградите на физкултурния салон, учебната фирма по програмиране и на помещенията в учебния корпус, които ще се превърнат в съвременни учебни зали, лаборатории, езикови кабинети и модерен компютърен център.", "date": "2018.03.28", "title": " 104 ученици приема компютърното училище в Бургас"}
{"url": "https://trud.bg/%d1%80%d0%b0%d0%b1%d0%be%d1%82%d0%be%d0%b4%d0%b0%d1%82%d0%b5%d0%bb%d0%b8-%d0%be%d1%82-%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0-%d0%be%d0%b1%d0%bb/", "text": "Общо 164 работодатели от Великотърновска област са участвали в проучване за потребностите от работна сила, което Агенцията по заетостта инициира през периода 5-28 февруари. Резултатите от анкетата бяха представен и обсъдени в сряда по време на заседание на Постоянната комисия по заетост, председателствано от заместник областния управител инж. Детелина Борисова в старата столица. “Нашата цел е да намалим безработицата и да се справим с нея, за да помогнем на бизнеса да намери добре подготвени кадри. Искаме да помогнем за успешното и устойчиво развитие на региона, като го направи още по-привлекателен за инвеститори през следващите години. Насърчаването на заетостта е държавна политика, която е и наш приоритет, като областна администрация. Очаквам резултатите от тази анкета да послужат на всички работодатели, а и на нас, за да имаме актуален поглед върху състоянието на пазара на труда в нашата област”, заяви инж.Борисова. Основна причина за наличието на незаети работни места в организациите от региона е липсата на кадри с изискваната квалификация. В най-голяма степен за следващите шест месеца работодателите от областта ще имат потребност от специалисти с висше образование от професионалните направления „Икономика”, „Администрация и управление“, „Информатика и компютърни науки“, „Електротехника, електроника и автоматика“ и „Машинно инженерство“, и от специалисти със средно образование от професионални области „Стопанско управление и администрация”, „Производство и преработка“, „Архитектура и строителство“, „Услуги за личността“ и „Транспорт“. За предприемачите водещи при подбор на персонала са мотивацията и отговорността към работата, независимо от наличието на опит или компетенции. Работодателите изтъкват, че предпочитат да бъдат намалени документите на хартиен носител, изисквани в сферата на насърчаване на заетостта. При реализиране на обучение на работниците предпочитан вариант за работодателите е обучението да е на работните места от наставници. За следващите шест месеца работодателите ще имат най-голяма потребност от професиите икономист, продавач-консултант, оперативен счетоводител, машинен оператор, електротехник, заварчик, монтьор на транспортна техника, строителен техник, електромонтьо и строител-монтажник. През идните от 3 до 5 години, работодателите от област Велико Търново ще търсят кадри с професиите шивач, строителен работник, общ работник, автомонтьор, гладач, водач на МПС, счетоводител, шлосер-заварчик и продавач-консултант. Анкетата се провежда за пръв път тази година.", "date": "2018.03.28", "title": " Работодатели от Великотърновска област търсят икономически, технически и строителни кадри\t\t\t"}
{"url": "https://trud.bg/%d0%b0%d0%b3%d0%b5%d0%bd%d1%86%d0%b8%d1%8f%d1%82%d0%b0-%d0%bf%d0%be-%d1%85%d1%80%d0%b0%d0%bd%d0%b8%d1%82%d0%b5-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%81%d0%bb%d1%83%d1%87%d0%b0/", "text": "Българска агенция по безопасност на храните води щателна проверка по случая в Осогово. Във връзка с подаден сигнал за коне, бедстващи в Осоговската планина, по заповед на д-р Дамян Илиев, изпълнителен директор на БАБХ, комисия от експерти от Централното управление на агенцията извършва щателна документална и физическа проверка на обстоятелствата, довели до свободното придвижване на животните до местността Бек бунар под връх Руен. Конете се намират на открито, при неблагоприятни атмосферни условия и в тежко физическо състояние, довело до смъртта на някои от тях. Чрез сканиране на индивидуалната маркировка са установени собствениците на еднокопитните. Комисията проверява състоянието на животновъдните обекти, от които произхождат конете, тяхното съответствие с нормативните изисквания и степента на официален контрол, който е упражняван в тези обекти от Областната дирекция по безопасност на храните-Кюстендил. С оглед да се изключи разпространението на невярна и манипулираща информация, обществеността ще бъде уведомена своевременно за всички констатации от извършената проверка, уточняват от агенцията. При установени неправомерни действия или бездействие от страна на служители на агенцията и нейното териториално поделение в град Кюстендил, те ще бъдат отстранени от работа до приключване на образуваното дисциплинарно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Агенцията по храните проверява случая с бедстващите коне в Осогово"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%89/", "text": "На 29 март лидерът на БСП – София Калоян Паргов ще участва в пресконференция по повод 74-тата годишнина от англо-американските бомбардировки над София. Събитието е по инициатива на фондация „Братя Василеви” и в него ще вземат участие председателят на фондацията Васил Василев, почетният председател на Съюза на патриотичните сили „Защита” Йордан Величков и акад. Георги Марков, съобщиха от партията. Пресконференцията ще се проведе от 12.00 часа в Националния пресклуб на БТА (бул. “Цариградско шосе” 49). На 30 март, в 11.00 часа, БСП – София, фондация „Братя Василеви“ и СПС „Защита” ще отбележат деня, в който е извършена най-тежката бомбардировка над София, като поднесат цветя и венци пред паметника на загиналите и пострадалите от бомбардировките софиянци (между югоизточното крило на храм-паметника „Св. Александър Невски“ и Народното събрание). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Лидерът на БСП – София Калоян Паргов ще участва в пресконференция по повод 74-тата годишнина от англо-американските бомбардировки над София"}
{"url": "https://trud.bg/%d1%81%d1%82%d0%b5%d0%bd%d0%bb%d0%b8-%d1%89%d0%b5-%d0%b7%d0%b0%d0%b1%d0%b8%d0%b5-%d1%81-%d0%bd%d0%be%d0%b2%d0%b0%d1%82%d0%b0-%d1%81%d0%b8-%d0%b3%d1%80%d1%83%d0%bf%d0%b0-%d0%b2%d1%8a%d0%b2-%d0%b2%d0%b0/", "text": "С интересен състав от музиканти певецът Стенли идва във Варна. Новата група, с която е в момента, е възможно най-добрата комбинация – Иво Чалъков /китари/, Стефан Попов /ударни/ и Димитър Ковачев-Фънки /бас китара/. Четиримата подготвят новите си музикални изяви от няколко месеца, а репертоарът им съдържа песни от авторските албуми на Стенли през годините. Ще звучат в нови аранжименти парчета като “Обсебен”, “Сълзите на скитника”, “Пътят към храма”, “Как се казваш”… – песни, които преди години изстреляха музиканта като ярко разпознаваем глас в група “Тангра”. Модерното шоу с мултимедия, нов звук и 100% рок-н-рол приключение на Стенли с неговата емблема -бялата коса, култовите му кръгли очила и незабравима китара, е в петък вечер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Стенли ще забие с новата си група във Варна"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d1%80%d0%b5%d0%b7%d1%83%d0%bb%d1%82%d0%b0%d1%82%d0%b8/", "text": "  Заместник министър-председателят Валери Симеонов ще обяви резултатите от работната група за безопасната експлоатация на язовирите днес в 16 ч. в Министерски съвет, съобщиха от правителствената информационна служба. Работната група относно безопасната експлоатация на язовирните стени и съоръженията към тях беше сформирана на 22.02.2018 г. и включва представители на министерствата на финансите, на околната среда и водите, на енергетиката, на икономиката, на регионалното развитие и благоустройството, на земеделието, храните и горите и на Държавна агенция за метрологичен и технически контрол. Бяха разгледани проблеми, свързани със собствеността на язовирите, тяхното безопасно стопанисване, материално и техническо осигуряване и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Валери Симеонов представя резултатите от работната група за безопасността на язовирите"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d1%80%d0%b0%d0%b7%d0%b1%d0%b8%d1%82-%d0%bf%d1%8a%d1%82-%d0%ba%d1%8a%d0%bc-%d0%bc%d0%b0%d0%bd%d0%b0%d1%81%d1%82%d0%b8%d1%80%d0%b0/", "text": "Започва ремонт до дни на компрометираните участъци от пътя между Велико Търново и манастира „Света Троица“. След разпореждане на кмета на Старата столица Даниел Панов бе извършен оглед на трасето. В лошо експлоатационно състояние заради валежите през изминалия зимен сезон са участъци край местния месокомбинат. В тази зона предстои полагане и валиране на трошена каменна настилка, както и асфалтиране. Дейностите ще бъдат реализирани през април, при стабилизиране на времето. Две са активните свлачища по трасето между Велико Търново и манастира „Света Троица“, където има и срутване на скални отломки. Установен бе и трети участък, където земната маса е нестабилна заради валежите през отминалата зима. В района има и много подпочвени води. За проектирането и последващото укрепване, ремонт на асфалтовата настилка и отводняване ще се търси финансиране от Междуведомствената комисия за възстановяване и подпомагане към Министерски съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Ремонтират разбит път към манастира „Света Троица“ край Търново"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81%d1%8a%d1%81-%d1%81%d0%bb%d0%be%d0%b2%d0%b5%d0%bd%d1%81%d0%ba/", "text": "Министър-председателят Бойко Борисов проведе телефонен разговор с президента на Словения Борут Пахор, съобщи пресслужбата на МС. Двамата изразиха съжаление, че провеждането на лидерската среща ЕС-Турция е възпрепятствала осъществяването на разговори помежду им в рамките на официалното посещение на президента Пахор у нас, но подчертаха значението откритата обмяна на мнения, състояла се във Варна, за която българският премиер го информира. Борут Пахор поздрави Борисов за постоянството, с което търси пътища за постигане на разбирателство, съгласие и сигурност в региона. Специално внимание беше обърнато на работата по изграждане транспортна, дигитална, енергийна свързаност на Западните Балкани, което ще даде възможност за развитие и перспектива на страните.", "date": "2018.03.28", "title": " Бойко Борисов разговаря със словенския президент Борут Пахор"}
{"url": "https://trud.bg/%d0%b0%d1%80%d0%b6%d0%b5%d0%bd%d1%82%d0%b8%d0%bd%d0%b0-%d1%81-%d0%bc%d0%b5%d1%81%d0%b8-%d0%b7%d0%bb%d0%b5-%d0%b1%d0%b5%d0%b7-%d0%bc%d0%b5%d1%81%d0%b8-%d0%ba%d0%b0%d1%82%d0%b0%d1%81%d1%82%d1%80/", "text": "По-малко от 3 месеца преди световното първенство, един от традиционните фаворити Аржентина е в нокдаун. „Гаучосите“ претърпяха унизителна загуба с 1:6 от Испания в приятелска среща, играна в Мадрид. Двубоят пропусна мегазвездата на гостите Лионел Меси, изгледал унижението от трибуните на стадион „Уанда Метрополитано“. Но нервите на лидера на „Барселона“, лекуващ мускулна травма, не издържаха на срама и той напусна преждевременно съоръжението в 73-ата минута. А тежкото поражение само затвърди максимата, че ако Аржентина се справя неубедително с Меси в състава си, то без него нещата стават катастрофални. Не е тайна, че през годините голмайстор №1 в историята на страната е бил подлаган на унищожителни критики за представянето си на национално равнище. Те взеха връх през 2016-а, когато Лео пропусна дузпа срещу Чили на финала на КОПА Америка, след което хвърли бялата кърпа, отказвайки да играе повече за родината си. Статистиката също е на страната на играча – Арженитна е спечелила едва 12,5% от квалификациите за мондиала в Русия, когато Меси не е играл. Процентът на успеваемост с него в състава си е далеч по-внушителен – 60.  „В родината му обичат да критикуват много Меси – обясни след успеха Диего Коща, нападателят на Испания, реализирал и едно от попаденията. – Но те видяха какво е да играе Аржентина без Меси. Трябва да се грижат за него, трябва да бъдат благодарни.“ За „гаучосите“ това бе една от най-унизителните загуби изобщо. Историята на южноамериканците познава още две подобни поражения с по 1:6. От Боливия през 2010 година и от Чехословакия през 1958- а. За Испания пък това е рекордна победа над световен шампион.  Напълно очаквано пресата в Аржентина разкъса селекцията на Хорхе Сампаоли. Като „Подигравката на десетилетието“ бе окачествена играта в Мадрид според „TyC Sports“, „La Nacion“ излезе със заглавие „Удар с юмрук в лицето“, а Ole допълни: „Исторически удар“. Самият Сампаоли пое отговорността за загубата в опит да защити футболистите си. „Испания ни зашлеви, но трябва да продължим да работим – обясни бившият наставник на „Севиля“. – Такива неща не трябва да ни се случват в Русия. Аз поемам отговорност за резултатите, не винете играчите.“  А по темата „Меси“, наставникът обясни: „Той беше с отбора през цялото време, защото е отдаден на колектива и предстоящото световно първенство. Тренираше с нас, но почувства умора и решихме да не играе. Меси бе близо до тима и помагаше на новите момчета.“  И докато в Аржентина ближат рани след поражението, напълно логично в Испания са в еуфория от играта на тима. Най-голямо внимание след мача получи героят на вечерта – Иско от „Реал“ (Мадрид). Талантът вкара хеттрик, за да затвърди впечатлението, че е все по-близо до титулярно място на мондиала.  След срещата самият играч даде да се разбере, че няма намерение да чака още дълго своя шанс на „Сантяго Бернабеу“.  „В Мадрид не получавам нужната увереност, която един играч иска – обясни той. – Срещите на национално ниво ми дават живот, тук се ползвам с доверието на наставника. Искам да покажа, че съм добър играч. Може би аз съм проблемът на „Реал“. Не знам как да спечеля доверието на Зидан…“.  Стражът Давид Де Хеа също бе похвален, но не за спасяванията си, а за… асистенцията, която направи при гола на Йаго Аспас в 73-ата минута. Това не е първи подобен случай за него. През 2013-а испанският вратар даде голов пас за „Манчестър Юнайтед“ в мач срещу „Леверкузен“ (4:2) от евротурнирите.", "date": "2018.03.28", "title": " Аржентина – С Меси зле, без Меси – катастрофа"}
{"url": "https://trud.bg/%d0%bf%d1%8a%d1%80%d0%b2%d0%be%d1%82%d0%be-%d0%b2-%d0%b5%d0%b2%d1%80%d0%be%d0%bf%d0%b0-%d0%b0%d0%b1%d0%be%d0%bd%d0%b0%d0%bc%d0%b5%d0%bd%d1%82%d0%bd%d0%be-%d0%b7%d0%bb%d0%b0%d1%82%d0%be-%d1%81%d0%b5/", "text": "Когато хората чуят за злато си представят голямо тежко кюлче (стандарта е 12 килограма) събиращо прах в най-тъмните и строго охранявани кътчета на банковия трезор. Годината обаче е 2018-та и потребителите искат лесен, удобен и иновативен начин да трупат спестявания. Иновациите в света на златото обаче са рядкост. Бизнесите, които го продават са едни от последните динозаври, които навлизат в света на интернет.  Но не всички. Сега всеки българин пожелал да спести пари и да се възползва от   има възможност да го направи от всяко кътче на страната.  , nай-големия дилър на злато и единствената борса за злато и сребро в България, предлага нов начин хората да запазят стойност и да имат златни пари за черни дни. Новото еднограмово абонаментно кюлче на Tavex предлага уникалната възможност да се закупи инвестиционно злато, всеки месец на изключително близка до пазара цена. При покупка на едно кюлче в продължение на 12 последователни месеца, 13-тото кюлче е безплатно, което гарантира, че общата цена на златото в края на абонамента ще е почти като тази на международните пазари.  На първо място, дори големите банки рядко имат възможност да закупуват инвестиционно злато на пазарна цена, а за нормалните потребители е невъзможно. Причината е много проста, всеки дилър на инвестиционно злато слага малка надценка, за да може да поддържа бизнеса си. Но с абонаментния модел на Tavex, тази надценка не съществува при успешно приключване на абонамента.  Друго важно предимство е гарантираното изкупуване. Тоест, ако човек закупил това злато реши да го продаде обратно на  , то той ще получи цена за инвестиционен златен продукт.  Трето и много важно предимство е възможността, да спестите малки суми пари, консистентно, за по-дълъг период от време, с минимален риск. Златото е единствения спестовен продукт, които не губи стойност в дългосрочен план и е най-сигурната инвестиция по време на икономическа криза.  И не на последно място,   Отзивите от новия златен продукт са повече от добри. Много инвеститори вече подкрепиха продукта, а продадените кюлчета са над 700 за първите седмици от пускането му на пазара. Очакванията са, това да е един от основните начини за спестяване и съхранение на по-малки суми пари до края на 2018 година.", "date": "2018.03.28", "title": " Първото в Европа абонаментно злато се продава в България"}
{"url": "https://trud.bg/%d0%bc%d0%b0%d0%b9%d1%86%d0%b5%d1%83%d0%b1%d0%b8%d0%b5%d1%86-%d0%bf%d0%be%d0%bb%d1%83%d1%87%d0%b8-%d0%bf%d0%be-%d0%bb%d0%b5%d0%ba%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d1%81%d0%bb%d0%b5/", "text": "Мъж, който преди 21 г. умишлено и с особена жестокост е убил собствената си майка, за да прикрие друго престъпление, получи намаление на доживотната присъда с 30 г. затвор. Определението на Варненския окръжен съд бе потвърдено от апелативните магистрати. Кирил Ангелов вече е излежал 20 г. и 9 месеца и по закон наказанието му може да бъде редуцирано. През 1998 г. той бил осъден на разстрел, но година по-късно на втора инстанция животът му бил спасен с доживотна присъда при специален режим. След 10 години сам в килия Ангелов бил преместен в общите части на затвора. Рискът за рецидив при него е намалял до долната граница на средното ниво, посочват експертите, направили комплексна оценка на убиеца. Зад решетките Ангелов участвал в групови дейности с религиозна насоченост, стараел се да пази добро поведение, станал възприемчив и самокритичен. От 2009 г. той няма наказания, 19 пъти е бил награждаван, а от 6 г. работи като строител. Затова и затворническата администрация го подкрепила в молбата за замяна на доживотното наказание Фактът, че Ангелов ще има право на условно предсрочно освобождаване е въпрос на нова, бъдеща преценка на риска, считат апелативните съдии. Определението им е окончателно.", "date": "2018.03.28", "title": " Майцеубиец получи по-лека присъда след близо 21 г. зад решетките"}
{"url": "https://trud.bg/11-%d0%b4%d0%b0%d0%bd%d1%8a%d1%87%d0%bd%d0%b8-%d1%81-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d0%ba%d0%be%d1%80%d1%83%d0%bf%d1%86%d0%b8%d1%8f-%d0%be%d1%82%d0%ba%d1%80/", "text": "11 служители на НАП – София са обвиняеми за участие в организирана престъпна група, занимаваща се с корупционни престъпления. Това съобщи административният ръководител на Специализираната прокуратура прокурор Иван Гешев на брифинг във връзка с разследването, за което стана ясно вчера. Още преди 4-5 месеца са започнали оперативните действия по случая, съвместно с ГДБОП. Според Гешев, част от лицата ще бъдат привлечени като обвиняеми и за парични престъпления – подкупи, а някои и за пране на пари. До края на дена ще бъдат повдигнати обвинения на всички и ще им бъде искана мярка за неотклонение “задържане под стража”. „В хода на предприетите действия вчера са проверени над седем адреса и множество леки автомобили. Според нас участниците в групата са на различни нива в Дирекция “Оперативни проверки” на НАП София – от инспектори през ръководители до началник сектор, който според нас е ръководил тази престъпна група”, обясни шефът на спецпрокуратурата. Сумите, които са прибирани са между 500 и 5000 лв. в зависимост от бизнеса на търговеца. Становището на наблюдаващите прокурори е, че за повечето от лицата ще бъдат внесени искания в Специализирания наказателен съд за задържане под стража, тъй като според колегите има вероятност те да извършат още престъпления. По думите на Иван Гешев, по делото има множество свидетели, които са изнудвани. Той беше категоричен, че прокуратурата няма да позволи по никакъв начин тези свидетели да бъдат притискани от когото и да било. “Няма да позволим да има реакция спрямо тях от други служители на НАП или от други държавни органи дори и да бъдат направени опити за законово основание на тези действия. Тоест, няма да позволим свидетелите на делото да бъдат притискани и „наказвани“ за това, че са изпълнили гражданските си задължения. Защото моят опит сочи, че такива случаи има“, обясни Гешев. Общо около 300 хил. лв. в различни валути и бижута са намерени и иззети от домовете на обвинените данъчни, съобщи заместникът му прокурор Димитър Петров. „Структурата е била основно от ръководители на екипи, които помежду си са разпределяли своите роли, въздействали са върху членовете на екипите и така са координирали своите действия. Като дори се е стигало до моменти, в които определени търговци, които не са могли да отговорят напълно на изискванията за сумите, които са им били поискани, са се договаряли с данъчните служители с оглед на възможностите си“, каза още Петров и уточни, че по този начин са взимани различни вещи за бита. На практика схемата действала по следния начин: проверяващ екип отива в търговския обект, констатира нарушение и информира собственика каква санкция е предвидена по закон. В този момент се иска подкуп, а собственикът преценява дали е готов да плати. В процеса на общуването данъчните играели определени роли – един твърдял, че трябва да се наложи законовата санкция, а другият предлагал проблемите да бъдат решени по втория начин. Парите най-често били предавани чрез т.нар. контролна покупка – стока, закупена от данъчен, се опакова заедно с плика с парите за подкупа, така че служителите на НАП да ги вземат без да бъдат забелязани от другите клиенти. Парите били разпределяни като процент между служители на НАП. Ивайло Спиридонов, шеф на ГДБОП, разкри, че при операцията са използвани всички възможни СРС-та, предвидени в закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " 11 данъчни с обвинения за корупция, откриха 300 хил. лв. в домовете им"}
{"url": "https://trud.bg/%d1%85%d0%b0%d0%b9%d0%b3%d0%b0%d1%88%d0%be%d0%b4-%d0%b0%d0%b3%d0%b0%d1%81%d1%8f%d0%bd-%d0%b8-%d1%82%d0%b5%d0%b4%d0%b8-%d0%ba%d0%b0%d1%86%d0%b0%d1%80%d0%be%d0%b2%d0%b0-%d0%b2-%d0%b6%d1%83%d1%80%d0%b8/", "text": "Над 70 деца от цялата страна ще участват в 15-тото издание на конкурса “Цветен камертон”, който по традиция се провежда в дните около Цветница в Сливен, съобщиха организаторите от общината.  Председател на журито ще е композиторът Хайгашод Агасян, членове са популярната изпълнителка Теди Кацарова, композиторът Светослав Лобошки и певицата Нора Караиванова. Целта на конкурса е да популязира най-доброто от българската, както и от световната популярна песен. Едно от условията за участие е младите таланти да се представят и с една българска естрадна песен. Фестивалът ще се проведе на 31 март и 1 април, в концертната зала “Сливен”. Участниците са разпределени в четири възрастови групи. Всеки от тях ще получи сертификат. А най-добрите – парични премии и награди. Освен община Сливен, събитието организират Детския комплекс, Военния клуб  Школата за поп и рок изпълнители “Ритъм” на Елена Пеева.", "date": "2018.03.28", "title": " Хайгашод Агасян и Теди Кацарова – в журито на национален конкурс в Сливен"}
{"url": "https://trud.bg/%d0%b1%d0%b0%d0%bd-%d0%bd%d0%b0%d1%81%d0%b5%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%bd%d0%b0%d0%bc%d0%b0%d0%bb%d0%b5/", "text": "Делът на младите хора (до 20 г.) в България ще се запази през следващите две десетилетия, докато на възрастните над 65 г. ще нарасне значително.  Това предвижда прогноза за демографското развитие на България за периода 2015-2040 г. Документът е изготвен от Института за изследване на населението и човека при БАН на базата на сравнителна съпоставка на официални прогнозни данни на Евростат, НСИ, ООН и Световната банка, съобщиха от правителствената информационна служба. Основният извод в проучването е, че се очертават сходни на сегашните тенденции в демографското развитие на страната през следващите няколко десетилетия. Прогнозираното намаление на населението в периода до 2040 г. е значително – около 20-25% според различните проекции. Намалението на населението на териториален принцип обхваща почти всички области, без столицата, и се очаква този процес да продължи в течение на целия период. Прогнозните резултати от различните проекции свидетелстват, че въпреки очакваното подобрение в показателите за смъртност и раждаемост, населението на страната вероятно е достигнало до етапа на т. нар. „инерция на обратния растеж“. Поради действието й, дори периодните нива на фертилност да се увеличат до равнището, необходимо за просто демографско възпроизводство – процес, който не се очаква в близко бъдеще, прогнозите са абсолютният брой на населението да продължи да намалява. В общоевропейски план България не е единствената страна с прогнозирано намаляващо население, се посочва в проучването. Според целевия вариант на проекцията на Евростат се очаква това да се случи в още 11 страни – Литва, Латвия, Румъния, Гърция, Хърватска, Португалия, Полша, Унгария, Естония, Италия и Словакия. Към тях условно биха могли да се присъединят Словения и Чехия, в които броят на населението се очаква да остане без промени до 2040 г. Това води до извода, че в почти половината страни от ЕС се очаква намаление на населението. Целия доклад може да прочетете  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " БАН: Населението на България ще намалее с 20% до 2040 г."}
{"url": "https://trud.bg/%d1%81%d1%8a%d0%b1%d0%b8%d1%80%d0%b0%d1%82-%d1%81%d1%80%d0%b5%d0%b4%d1%81%d1%82%d0%b2%d0%b0-%d0%b7%d0%b0-%d1%81%d0%bf%d0%b0%d1%81%d0%b5%d0%bd%d0%b8%d0%b5-%d0%bd%d0%b0-%d0%b7%d1%80%d0%b5%d0%bd%d0%b8/", "text": "Малки пианисти, цигулари, певци, балерини и танцьори ще се включат в благотворителен концерт в зала “АУЛА” на Икономическия университет във Варна. Събитието е в петък от 18 ч, а събраните средства ще подпомогнат лечението на 13-годишния Давид Атанасов и 9-годишния му брат Иван. Двете момченца страдат от генетично прогресивно заболяване, което води до загуба на зрението. За да се спре развитието му, са нужни стимулации и операция в Русия, която е насрочена за 3 април. Семейството на децата обаче не е успяло до момента да осигури нужната сума. Благотворителната мисия е подкрепена от Икономическия университет, където вече са поставени урни за дарения в културния център и офиса на Студентския съвет, информираха от висшето училище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.28", "title": " Събират средства за спасение на зрението на братчета"}
