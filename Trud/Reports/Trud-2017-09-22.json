{"url": "https://trud.bg/%d0%ba%d0%b0%d1%82-%d1%81%d0%bf%d0%b8%d1%80%d0%b0-%d0%be%d1%82-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8%d1%82%d0%b5-%d0%ba%d0%be/", "text": "Столичната община ще осигури шест уреда за КАТ за измерване на замърсяването, което отделят автомобилите. Ако превишават допустимите норми, те ще бъдат спирани от движение. Това съобщи началникът на столичната пътна полиция Тенчо Тенев в деня без автомобили, който се отбелязва в цялата страна с различни инициативи, предаде  . „Няколко димомери и газомери, които ще ги слагаме в техническия пункт на КАТ и при първоначална регистрация на автомобилите тези, които са с наднормени газове ще бъдат спирани от движения и няма да бъдат допускани изобщо до регистрация самите автомобили. За тези, които са регистрирани, ще имаме и мобилни апарати, които ще са на пътя и ще бъдат използвани от нашите автомобили. Спиране на такъв автомобил при проверка, ако бъде засечен, че има превишена норма на изгорели газове, автомобилът ще бъде спиран от движение.“ Близо два пъти по-ниски са стойностите на замърсяване на въздуха днес в сравнение с дните с интензивно автомобилно движение. От Изпълнителната агенция по околната среда направиха измервания от 19 септември до днес, за да сравнят показателите за различните дни. Експертът Светлин Петров: „Наблюденията ни са, че през дните, в които има натоварен автомобилен поток, замърсяването е в нормите – малко повече е от самия ден без автомобили като днешния“. Столичани, които използват често колело за придвижване до работното си място, настояха Столичната община да осигури повече условия за велосипедистите. „Градът не е твърде голям, идеален е за колело. Няма и твърде стръмни участъци. Просто трябва да има повече условия“, заявиха те. По повод Деня без автомобили в Борисовата градина в столицата се проведе велосипеден поход. В него се включиха посланикът на Дания Сьорен Якобсени, представители на посолството на Германия. Боб Худблюд от Холандия е пристигнал специално в България, за да подкрепи велосипедния поход. Той е болен от диабет и с участието си във велосипедната обиколка иска да докаже, че със спортна активност  болестта може да се контролира. „В София инфраструктурата е доста по-различна и хората не се придвижват много с колело. В Холандия всеки кара велосипед. Ако искате повече хора да започнат да карат велосипеди, трябва да се осигурят условия и шофьорите на автомобили да бъдат по-толерантни.“ В деня без автомобили централната бургаска улица „Васил Левски“ е превърната в сцена за млади таланти, на която се провеждат танцови битки и демонстрации със скейт борд и ролери, обясни Мартина Куцарова, отговорник по младежките дейности в община Бургас. Инициативата ще продължи до 20 ч. Повечето бургазлии посочиха, че предпочитат да се придвижват в града пеш или с велосипед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " КАТ спира от движение автомобилите, които отделят вредни газове над допустимите норми"}
{"url": "https://trud.bg/%d1%80%d1%83%d1%81%d0%ba%d0%b8-%d0%ba%d1%80%d0%b8%d0%bb%d0%b0%d1%82%d0%b8-%d1%80%d0%b0%d0%ba%d0%b5%d1%82%d0%b8-%d0%b8-%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8-%d1%81%d0%b0%d0%bc/", "text": "Руски крилати ракети, изстреляни от подводница в Средиземно море, са поразили цели в Сирия. Военното министерство в Москва съобщи, че са поразени цели на групировката „Джебхат ан Нусра“ в провинция Идлиб. В същото време израелски самолети нанесоха удари в близост до летището в Дамаск. Атакуван е склад за оръжие на ливанското шиитско движение „Хизбула“, съюзник на сирийския режим, предаде  .   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Руски крилати ракети и израелски самолети поразиха цели в Сирия"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%be%d0%b8-%d0%bf%d1%8a%d0%bb%d0%bd%d0%b0%d1%82%d0%b0-%d0%bb/", "text": "Между три и пет години ще продължи процесът на пълната либерализация на електроенергийния пазар в България, прогнозира във Велико Търново министърът на енергетиката Теменужка Петкова. Моделът е  съгласуван и разработен съвместно с Главна дирекция „Енергетика” на Европейската комисия. Обсъден е в Министерството на труда и социалната политика. „Когато се каже либерализация, някои се опитват да спекулират с темата и започва говорене за това, че сметките за еленергия ще се покачат драстично, че това би било крайно неприятно и ще доведе до повишаване на енергийната бедност. Искам да кажа, че и в рамките на предишния, и в настоящия мандат ние работим със Световната банка.  И другата много важна крачка, за да стане моделът факт – са законодателните промени”, каза Петкова. По думите на енергийния министър либерализацията означава първо, че ще има конкуренция. „Всеки битов потребител ще може да избира своя доставчик на електрическа енергия, което означава, че ще има конкурентни цени. Така че всякакви интерпретации на тема увеличаване на цени, увеличаване  на енергийната бедност – са силно преувеличени. Социално-слабите лица и хората със здравословни проблеми ще получат закрила от страна на държавата”, увери Теменужка Петкова Във Велико Търново енергийният министър съобщи още, че предстои изпълнение на втори програмен период на финансовия механизъм по т.нар. Норвежка програма. 63 милиона лева е бюджетът на проекта. Средствата са за нови мерки на енергийна ефективност, за които общините ще могат да кандидатстват от началото на 2018 година. „Когато поехме управлението на държавната енергетика, тя беше във финансов колапс, със загуби до 264 млн. лева. За две години Българският държавен холдинг реализира печалба от 29 млн. лева”, подчера Теменужка Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Теменужка Петкова: Предстои пълната либерализация на електроенергийния пазар"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d1%81%d0%b5-%d1%81%d0%bf%d1%80%d0%b0%d0%b2%d0%b8-%d1%81/", "text": "България ще се справи с председателството на Съвета на Европейския съюз въпреки всички резерви, които чуваме. Това заяви пред журналисти във Велико Търново вицепрезидентът Илияна Йотова. Според Йотова, основното, което страната ни трябва да направи, е да „постави интересите си на масата“. „Най-големият проблем за нас, като общество, са бедността и мизерията. Не я усещаме в големите градове, там където има работа, има млади хора, има и учебни заведения. Но само преди няколко дни разбрахте, че около 200 хиляди българчета няма да пристъпят прага на класните стаи. Една голямата част от тях, за съжаление, не могат да го направят, защото семействата им няма с какво да ги изпратят на училище. Когато бедността потиска хората и тяхната единствена мисъл е как да оцелеят утре, те не могат да се чувстват свободни и независими. Затова първата ни задача, на всички нас като държавници, обединени и заедно, е да се справим с бедността и мизерията“, подчерта Илияна Йотова. На второ място, според нея, управниците трябва да помислят и върху външнополитическите предизвикателства пред страната ни. Те са свързани с факта, че България е външна граница на Европейския съюз и след няколко месеца ще стане председател на Съвета на ЕС. По думите й, основното, което трябва да се направи, е да се обобщят и защитят интересите на страната по време на председателството. „За 10 години работа в Европейския парламент съм се научила, че те уважават, когато имаш аргументи, когато поставяш интересите си, когато търсиш съюзници, общи допирни точки и можеш да ги защитаваш“, обясни вицепрезидентът. Илияна Йотова уточни, че е нужно обединение, както на политиците, така и на целия български народ, за да защитим каузата България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Илияна Йотова: България ще се справи с председателството на Съвета на ЕС въпреки всички резерви\t\t\t"}
{"url": "https://trud.bg/%d1%82%d0%b8%d0%bb%d1%8a%d1%80%d1%81%d1%8a%d0%bd-%d1%80%d1%83%d1%81%d0%b8%d1%8f-%d0%b5-%d0%bd%d0%b0%d1%80%d1%83%d1%88%d0%b0%d0%b2%d0%b0%d0%bb%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc/", "text": "Русия е нарушавала споразуменията за неразпространение на оръжия за масово поразяване. Това заяви държавният секретар на САЩ Рекс Тилърсън в речта си пред годишната сесия на Общото събрание на ООН. Той подчерта, че Москва и Вашингтон носят особена отговорност за поддържането на режима за неразпространение на оръжията за масово унищожение. В същото време, според него, последните години Русия „понякога е действала по начин, който отслабва световните норми и подкопава принципа за отговорността на нациите. Тилърсън по-специално обвини Русия в неспазване на Договора за ликвидиране на ракетите със среден и малък обсег, в нарушаване на „гаранциите за безопасност, дадени в края на Студената война“ и в опити да се „отслаби независимостта“ на Международната агенция за атомна енергия (МААЕ) при „разследването на тайни ядрени програми“. Ако Русия „иска да възстанови своята роля на заслужаващо доверие лице за разрешаването на кризата около Северна Корея“, тя трябва да демонстрира привързаност към спазването на ангажиментите за ядрената безопасност и контрола над въоръженията, отбеляза държавният секретар. „Призоваваме Русия да проучи как може по-добре да поддържа усилията за неразпространение (на оръжията за масово поразяване)“, добави Рекс Тилърсън, чието изказване бе разпространено на   на Държавния департамент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Тилърсън: Русия е нарушавала споразуменията за разоръжаване"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bf%d0%be%d0%b6%d0%b0%d1%80-%d0%b1%d1%83%d1%88%d1%83%d0%b2%d0%b0-%d0%bd%d0%b0-%d1%85%d0%b0%d0%bb%d0%ba%d0%b8%d0%b4%d0%b8%d0%ba%d0%b8/", "text": "Голям пожар бушува на най-западния ръкав на полуостров Халкидики – Касандра. Пламъците са обхванали големи горски площи над селището Менде. Горят иглолистни дървета, предаде  . В гасенето на пожара се включва и селскостопанска техника. Крайбрежният път от западната страна на Касандра, в района на Менде е блокиран от полицията. На места пламъците са слезли до пътя. В района има много курортни селища. Димът обхваща все повече площи.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Горски пожар бушува на Халкидики"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bc%d0%be%d0%b4%d0%b5%d1%80%d0%bd%d0%b0-%d0%be%d1%80%d0%b0%d0%bd%d0%b6%d0%b5%d1%80%d0%b8%d1%8f-%d0%b7%d0%b0-%d0%be%d1%82%d0%b3%d0%bb%d0%b5%d0%b6-2/", "text": "Криминалисти откриха модерна оранжерия за отглеждане на канабис в покрайнините на Нови пазар. Около 9:30 часа вчера е извършено претърсване в стопанска постройка в землището на града, собственост на местния жител В.Ч./39г./. Там криминалистите открили две помещения, пригодени за отглеждане на канабис. В едното имало 77 саксии с канабисови растения, всяко от които било достигнало различен стадий на развитие, съобщават от МВР. Наркооранжерията от закрит тип била оборудвана с вентилационна, отоплителна, осветителна и поливна инсталации в работен режим. По този начин за растежа на растенията били създадени много добри условия. Всяко от тях било с височина между 50 и 80 см. При извършения полеви наркотест са реагирали на „канабис“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Разкриха модерна оранжерия за отглеждане на канабис в Нови пазар\t\t\t"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%89%d0%b5-%d0%bf%d1%80%d0%b5%d1%81%d1%82%d0%b0%d0%bd/", "text": "Великобритания ще престане да бъде член на ЕС през март 2019 г., заяви британският премиер Тереза Мей във Флоренция, където се провежда пореден кръг преговори по брекзит. Страната няма да търси членство в единния пазар на ЕС, нито споразумение за свободна търговия в „канадски стил“ в преговорите за брекзит, добави още Мей, цитирана от Асошиейтед прес и Ройтерс. Членство в Европейската икономическа зона (ЕИЗ) няма да бъде подходящо за Великобритания, след като тя напусне ЕС, и ще доведе до търкания. Тя призова Великобритания и ЕС да открият „творчески“ нов тип икономически отношения, които да не се основават на никой вече съществуващ модел. „Британците решиха да напуснат ЕС и да бъдат глобална търговска нация, способна да очертае собствения си път със света“, подчерта британският лидер. Преговорите по раздялата на Брюксел и Лондон боксуват по теми като сумата, която Великобритания трябва да плати, за да уреди финансовите си ангажименти към блока и статута на европейските граждани във Великобритания. Премиерът намекна, че Лондон „ще плати сметката“ за излизането си от общността с думите, че страната ще спази поетите задължения. Мей каза още, че правата на гражданите на ЕС ще бъдат гарантирани от британските закони. „Проведохме три кръга преговори и макар и на моменти те да бяха тежки, е ясно, че благодарение на професионализма и усърдието на (преговарящите) Дейвид Дейвис и Мишел Барние, постигнахме конкретен напредък по много важни въпроси“, заяви тя, цитирана от Ройтерс. Тя опита да обясни защо избирателите в Обединеното кралство не чувстват ЕС като неразделна част от своята същност, но каза, че Великобритания няма да изостави европейските си съседи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Тереза Мей: Великобритания ще престане да бъде член на ЕС през март 2019 г."}
{"url": "https://trud.bg/%d0%b6%d0%b8%d0%b2%d0%be%d1%82%d1%8a%d1%82-%d0%b8-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d0%b0%d0%bd%d0%b0%d0%b1%d0%be%d0%bb%d0%bd%d0%b8%d1%8f-%d0%b7%d0%b2%d1%8f%d1%80-%d1%80%d0%b8/", "text": "Фитнес индустрията все още не може да се възстанови от шока, който произведе трагичната смърт на Рич Пиана в края на август. На 46 години една от най-известните и противоречиви фигури в бодибилдинг света издъхна след няколко дни в кома, причинена от падане. А самото падане е било вследствие на инфаркт. Смъртта на Пиана разтърси фитнес индустрията, но в неговата гибел няма нищо истински изненадващо. Той се превърна в символ на екстремния бодибилдинг с откровенията си за десетилетия на тежка злоупотреба с анаболни стероиди и всякакви други субстанции, предназначени да продуцират натрупването на мечтаната мускулна маса. Пиана бе богат и успешен бизнесмен с имение във Флорида, дузина луксозни коли и милиони последователи, но пропиля всичко в стремежа си да бъде най-мускулестия монстър под слънцето. Като една от причините да не успее да излезе от комата се изтъква извънредно уголеменото му сърце, стигнало до хипертрофия след години на постоянно приемане на препарати. Внушителното мускулесто чудовище Рич Пиана изплува от киберпространството като една от най- доминиращите и противоречиви фигури в бодибилдинг индустрията преди няколко години. Масивният Пиана бе определян като олицетворение на желанието за избутване на допустимите граници за развита фитнес физика.  От една страна той получаваше кредит на обществено доверие като най-честния билдър в бизнеса, който открито говори за всички субстанции – легални и нелегални – които взима, за да поддържа нечовешката си мускулатура. От друга страна мистър Пиана бе критикуван заради потенциалното негативно влияние, което неговите съвети може да имат върху лесно впечатляващите се младежи, които бяха голяма част от неговата солидна аудитория. Пиана буквално бе болен на тема маса и притежаваше всички характеристики на психичното разстройство бигорексия, при което пациентите – предимно мъже – никога не са доволни от размера на своите мускули и постоянно се стремят да трупат колкото се може повече маса. Медицинският проблем бе маркетингов ъгъл а Пиана – той не отричаше своята болест, нито се опитваше да се излекува. Напротив, Рич обожествяваше мечтата за маса извън нормата. Неговата философия сливаше идеята за изграждане на екстремна мускулатура с постиганего на висок социален статус. Рич притежавшеа луксозни имоти в Лос Анджелис и Маями, просторни гаражи с първокласни автомобили и говореше за пари със същата страст, която влагаше в приказките за бицепсово сгъване с щанга. Пиана инвестираше в стоковата борса, участваше в реклами и продаваше собствени продукти. Миналата година Рич Пиана започна и завърши програма за драстично качване на маса – 15 килограма чисти мускули за 4 месеца. Той документира цялата кампания. На финала на програмата Пиана тренираше по няколко часа и се хранеше до 12 пъти дневно, а ненормалният списък със стероиди, които приемаше всеки ден също бе достъпен за всеки да го прочете и да се изуми. Пиана казваше: “Ако искаш да си голям и успешен трябва да ядеш много, да тренираш много и да ти харесва. Ако не качваш достатъчно, но се храниш обилно, ще трябва да ядеш повече. Осем, десет до дванадесет пъти на ден. Никога не е достатъчно. Ще трябва да направиш това, което трябва, за да постигнеш целта си. Като млад тренирах ръце всеки ден. Всеки шибан ден! Няма такова нещо като претрениране – това е извинение за слабаци, които никога няма да са успешни”. Рич имаше много критици, които го смятаха за анаболен фанатик, който сам копае ранния си гроб. За съжаление те се оказаха прави.", "date": "2017.09.22", "title": " Животът и смъртта на анаболния звяр Рич Пиана\t\t\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d0%be%d0%b2%d0%b4%d0%b8%d0%b3%d0%bd%d0%b0-%d0%be%d0%b1/", "text": "Британската прокуратура повдигна обвинение на 18-годишния Ахмед Хасан от Сънбъри, графство Съри, за атентата в лондонското метро. Той ще отговаря пред съда за опит за убийство. На 15 септември самоделна бомба избухна във влак на станция „Парсънс Грийн“ и рани 30 души. 18-годишният младеж беше първия от петимата арестувани за нападението. Все още не е известно дали е действал сам, предаде  . Ахмед Хасан беше арестуван на терминала за заминаващи за Франция пътници на пристанището в град Дувър ден след нападението. Той е обвинен също в причиняването на експлозия в метростанция „Парсънс Грийн“, при която бяха ранени 30 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Британската прокуратура повдигна обвинение за атентата в лондонското метро"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d0%bf%d0%be%d1%87%d0%b5%d1%82%d0%b5-%d0%b4%d0%b5%d0%bd%d1%8f-%d0%bd%d0%b0-%d0%bd%d0%b5%d0%b7%d0%b0%d0%b2%d0%b8%d1%81%d0%b8%d0%bc%d0%be%d1%81%d1%82%d1%82%d0%b0/", "text": "В Сливен 109-та годишнина от обявяването на Независимостта на България бе чествана с ритуал – поклонение и концерт на военния духов оркестър. Жители и гости на града се събраха днес пред паметника „Орлето”, за да отдадат своята почит пред загиналите за свободата и независимостта на България – съобщиха от общината. В празничното си слово кметът на Сливен Стефан Радев подчерта значението на този ден, превърнал се в национална гордост и самочувствие. На 22 септември през 1908 година, при изключително тържествена обстановка, в църквата „Св. четиридесет мъченици” във Велико Търново, с Манифест към българския народ, подписан от министър-председателя Александър Малинов, княз Фердинанд обявява независимостта на България. С този акт България отхвърля политическата си васална зависимост от Османската империя, резултат от решенията на конгреса в Берлин през 1878 г., и става суверенна държава, равностоен партньор на останалите европейски страни. „Това е акт на огромно самочувствие, самочувствие придобито от 30 години непрестанен и всестранен напредък – стопански, образователен, културен, социален. Обявяването на независимостта е един акт, за който няма посветена нито една песен или поема. Той е изцяло дело на политическия елит на България. Но той би бил невъзможен без хилядите жертви, които е дал българският народ. Този акт би бил невъзможен без комитетите на Васил Левски, без делото на възрожденците, на борците за църковна независимост, без четата на Хаджи Димитър, без подвига на българските опълченци през Руско-турската война, децата на Съединието”, посочи в словото си кметът на община Сливен Стефан Радев. „Затова ние дължим почит и признателност към всички онези, които са отдали и посветили живота си на това България да е независима, силна и свободна. Благодаря на моите съграждани, че днес отново са тук – на паметника „Орлето“ – един от символите на града, посветен на славния Сливенски седми конен полк, за да пазим традициите и паметта на нашите герои”, каза още Радев. Кметът на Сливен завърши словото си с думите от Манифеста: Да живее свободна и независима България! Да живее българският народ!”. Венци и цветя в знак на признателност пред паметта на загиналите за свободата и независимостта на България поднесоха кметът Стефан Радев, Сливенският митрополит Иоаникий, народният представител Кольо Милев, председателят на Общинския съвет Димитър Митев  и общински съветници, командването и личният състав на Военно формирование 22 220, ръководството на Областната дирекция на МВР, на ДАНС, РУО – Сливен, военно-патриотични организации, ръководители на политически партии, ученици и граждани. Програмата продължи с изпълнения на Военния духов оркестър. Организатори на проявата са община Сливен и военно формирование 22 220. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Сливен почете Деня на независимостта с поклонение пред паметника на Седми конен полк"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%83%d1%87%d0%b0%d1%81%d1%82%d0%b2%d0%b0-%d0%b2-%d1%81%d1%80%d0%b5%d1%89%d0%b0-%d0%bd/", "text": "Заместник министър-председателят по правосъдната реформа и министър на външните работи Екатерина Захариева участва в среща на жените първи дипломати в Ню Йорк, съобщават от МВнР. В резиденцията на постоянния представител на Лихтенщайн в Организацията на Обедините нации се събраха външните министри на Андора, Австралия, Ботсвана, България, Гана, Еквадор, Индия, Индонезия, Канада, Кения, Либерия, Лихтенщайн, Намибия, Палау, Република Корея, Суринам, Хърватия, Швеция  и Ямайка. Към тях се присъединиха и четири дами на ръководни постове в ООН – специалните пратеници по въпросите на международната миграция (Луис Арбур) и децата и въоръжените конфликти (Вирджиния Гамба), заместник генералният секретар по въпросите на равнопоставеността на половете Лакшми Пури и главният прокурор на Международния криминален съд г-жа Фату Бенсуда. Домакините – външният министър на Лихтенщайн Аурелия Фрик, и на Кралство Швеция – Марго Валстрьом, приветстваха дамите и им пожелаха да работят за все повече представители на нежния пол в дипломацията. Външната министърка на Австралия Джули Бишъп сподели притесненията си от все по-намаляващия брой дами в държавната власт на страните от Тихоокеанския басейн. За пример тя даде Папуа Нова Гвинея, където след парламентарните избори преди няколко месеца вече няма нито една дама сред 111-те депутати. Това е третата неформална среща на жените външни министри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Екатерина Захариева участва в среща на жените първи дипломати в Ню Йорк"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%b2%d0%b8%d0%b7%d0%b8%d1%8f-%d0%bd%d0%b0-%d0%bb%d0%b0%d1%80%d0%b0-%d0%ba%d1%80%d0%be%d1%84%d1%82/", "text": "Новият филм по компютърната игра за екшън мацката Лара Крофт “Tomb Raider: Първа мисия” набира скорост с агресивна рекламна кампания. В публичното пространство бяха пласирани първият трейлър и първият официален плакат, които срещнаха умереното одобрение на феновете на играта и първите екранизации с Анджелина Джоли в образа на Крофт… В новия филм Джоли е заменена от прекрасната Алисия Викантдер, която стана една от най-търсените и атрактивни млади актриси за последните години. Действието в “Tomb Raider: Първа мисия” се развива седем години след изчезването на бащата на Лара Крофт. Тя е на 21 години, отказва да застане начело на глобалната бизнес империя и вместо това работи като велокуриер в Лондон, докато опитва да завърши образованието си. Въпреки съветите на хората от обкръжението си, Лара отказва да приеме смъртта на баща си и да продължи напред с живота си. Вместо това се впуска в разследване на мистериозното му изчезване и това начинание я отвежда до последното място, на което е видян той – гробница на остров, някъде около крайбрежието. Режисьор на “Tomb Raider: Първа мисия” (”Tomb Raider”) е Роар Утауг (”The Wave”/”Bolgen”), сценарият е дело на Евън Дохърти и Женива Робъртсън-Дуорет, а продуцент е Греъм Кинг (”От другата страна”). В ролите са Алисия Викандер, Уолтън Гогинс, Доминик Уест, Даниел Уу, Александър Вийом и др.", "date": "2017.09.22", "title": " Новата визия на Лара Крофт\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b0-22-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%bd%d0%b5%d0%b7%d0%b0%d0%b2%d0%b8%d1%81%d0%b8%d0%bc%d0%be%d1%81/", "text": "Независимостта не е даденост, а поведение и достойнство, които зависят от всички нас, гражданите. Това написа президентът Румен Радев на страницата си във Фейсбук по повод Деня на независимостта – 22 септември. „В Деня на Независимостта отдаваме почит към всички, които с делата си, а понякога и с живота си, отстояваха и отстояват свободата, суверенитета и честта ни като народ и държава“, написа Радев. „Честит празник и нека бъдем на висотата на онези, които го изпълват със съдържание!“, пише още държавният глава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Румен Радев на 22 септември: Независимостта не е даденост, а поведение и достойнство, които зависят от всички нас, гражданите"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bd%d0%be%d0%b2-%d0%bf%d1%80%d0%be%d0%b5%d0%ba%d1%82-%d0%b7%d0%b0-%d1%81/", "text": "Кметът на Велико Търново Даниел Панов представи нова инфраструктурна концепция за северен пътен възел, който да бъде изграден край крепостта Трапезица и едноименната жп гара в подножието на историческия хълм. Идейният проект е разработен от експертите в общинската администрация и предвижда големият инфраструктурен обект да отвежда транзитния трафик извън старата част и центъра на града. Даниел Панов обясни, че северният пътен възел ще разтовари историческата част на Велико Търново от близо 4000 автомобила, които всеки ден влизат по пътя от Горна Оряховица. Чрез новата връзка, след спускането от Арбанаси движението ще се отклонява надясно и покрай жп гара Трапезица ще се включва по главния път Русе – Велико Търново и оттам ще продължава към Южния пътен възел. Северният пътен възел ще позволи директен достъп до паркинга под крепостта Трапезица от главния път Русе – Велико Търново. Строителството му ще струва около 20 милиона лева, за което разчитаме на финансиране както от държавата, така и чрез европейските програми. Идейният проект бе връчен на регионалния министър Николай Нанков. Той от своя страна зарадва кмета на Велико Търново Даниел Панов и жителите на старата столица с добри новини и по напредъка на двата най-големи инфраструктурни обекта в Северна България – магистрала „Хемус“ и аутобана от Русе до Старата столица.  Той обяви, че до края на годината може да започне строителството на близо десетте километра от Ябланица до местност Боаза, на финал е и проектирането на следващите 50 километра до разклона Плевен – Ловеч. Регионалният министър обяви, че до края на годината ще бъде завършен идейният проект на трите следващи лота – от разклона Плевен – Ловеч до Велико Търново, а през 2018 г. ще бъдат обявени процедурите за техническо проектиране. Това ще позволи още през 2019 г. да започнат реалните строителни дейности към Старата столица. Догодина се очаква и начало на изграждането на магистралата Русе – Велико Търново. Двата най-важни инфраструктурни обекта за Северна България ще се пресекат именно край Старопрестолния град, като голяма е заслугата на това на кмета Даниел Панов и на Цветан Цветанов.", "date": "2017.09.22", "title": " Даниел Панов представи нов проект за северен пътен възел край Трапезица"}
{"url": "https://trud.bg/%d0%bf%d1%80%d0%be%d0%b3%d1%80%d0%b5%d1%81%d0%b8%d0%b2-%d1%80%d0%be%d0%ba-%d0%b3%d1%80%d1%83%d0%bf%d0%b0-%e2%84%961-%d0%bd%d0%b0-%d0%be%d1%81%d1%82%d1%80%d0%be%d0%b2%d0%b0-%d1%81-%d0%ba%d0%be%d0%bd/", "text": "Избраната за прогресив група №1 във Великобритания – рок бандата „ ”, гастролира тази неделя на сцената на Античния театър в Пловдив. 2017 година обещава да бъде най-успешната в историята на групата, след като всички билети за предстоящия на 13 октомври в „Роял Албърт Хол” в Лондон концерт свършиха за по-малко от 20 минути след пускането им в продажба. В момента интересът към „ ” на Острова е по-голям от всякога от самото основаване на групата преди повече от 30 години до момента. Излезлият през септември 2016 година 18-и студиен албум „Fuck Everyone And Run” (F E A R) дебютира директно на четвърта позиция в официалната класация на Великобритания , което е най-доброто постижение на рок групата след „Clutching At Straws” три десетилетия преди това. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Прогресив рок група №1 на Острова с концерт на Античния театър в Пловдив тази неделя"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d1%81%d0%bb%d0%b5%d0%b4-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8/", "text": "Началникът на националната аварийно-спасителна служба на Мексико Луис Фелипе Пуенте съобщи, че броят на загиналите при земетресението в страната е достигнал до 286 души, предаде   По-рано се съобщаваше, че загиналите са 273. „В столицата Мексико загиналите са 148, в град Морелос – 73, в щата Мексико – 13, в Хереро- 6, в Оахака – 1. Общо 286 загинали“, написа Пуенте на профила си в социалната мрежа туитър. Земетресението с магнитуд 7,1 по скалата на Рихтер край столицата Мексико бе регистрирано по обяд във вторник местно време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Броят на загиналите след земетресението в Мексико достигна 286 души"}
{"url": "https://trud.bg/%d0%bc%d0%b0%d0%b4%d1%80%d0%b8%d0%b4-%d0%b8%d0%b7%d0%bf%d1%80%d0%b0%d1%89%d0%b0-%d0%b2-%d0%ba%d0%b0%d1%82%d0%b0%d0%bb%d1%83%d0%bd%d0%b8%d1%8f-%d1%81%d1%82%d0%be%d1%82%d0%b8%d1%86%d0%b8-%d0%bf%d0%be/", "text": "Испанското правителство ще заседава днес на фона на предприетите от централните власти мерки срещу насрочения за 1 октомври референдум за независимост на Каталуния. Лидерът на автономната област Карлес Пучдемон заяви снощи, че ще продължи с плановете за организиране на допитването, въпреки забраната на испанския Конституционен съд и наложените тежки глоби на членовете на каталунската избирателна комисия. В същото време Мадрид изпраща стотици полицаи и членове на Гражданската гвардия в областта във връзка с референдума. Те ще бъдат настанени на три ферибота, наети от Министерството на вътрешните работи. Повече от 40 хил. души са излезли на протест в Барселона, в подкрепа на референдума за независимост на Каталуния, съобщава  . От Мадрид обявиха насрочения за първи октомври вот за противоконституционен и предприеха мерки за спиране на организирането му, включително ареста на официални лица от автономната област. Според предварителни проучвания, около 40% от каталунците подкрепят искането за независимост от Испания.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Мадрид изпраща в Каталуния стотици полицаи и членове на Гражданската гвардия"}
{"url": "https://trud.bg/%d1%82%d0%b8%d1%80-%d0%b8-%d0%ba%d0%be%d0%bb%d0%b0-%d1%81%d0%b0-%d1%81%d0%b5-%d1%83%d0%b4%d0%b0%d1%80%d0%b8%d0%bb%d0%b8-%d0%bd%d0%b0-%d0%bc%d0%b0%d1%80%d0%b8%d1%86%d0%b0-%d0%bd/", "text": "Тежка катастрофа затрудни движението тази сутрин на „Марица” по посока Турция, съобщава  . Инцидентът е станал около 7 ч. след Свиленград, като на мястото са се сблъскали тежкотоварен камион и лек автомобил. Тирът се е преобърнал и е блокирал част от магистралата. Движението не е спряно, но са затворени скоростните ленти и в двете платна. Все още не е ясно кое от двете превозни средства е отговорно за катастрофата. По първоначални данни няма тежко пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.22", "title": " Тир и кола са се ударили на „Марица“, няма тежко пострадали"}
{"url": "https://trud.bg/%d1%81%d1%8f%d0%ba%d0%b0%d1%88-%d0%b8%d0%bc%d0%b0-%d0%b4%d0%b2%d0%b0%d0%bc%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b8-%d0%bd%d0%b0-%d1%81%d0%b0%d1%89/", "text": "Доналд Тръмп беше избран за президент на САЩ с предизборното си мото „America first“. Под Америка той разбира САЩ, а не например Мексико и Канада, или всички останали американски държави още пo на юг. За Тръмп Америка не само е на първо място, но и явно и единствената страна в света. Международните споразумения той често тълкува като неизгодни за Америка, а Обединените нации му послужиха единствено като мишена, която той обстрелва с подигравки и критики по време на предизборната си кампания. Така беше през 2016-а. Но Тръмп вече е президент и би трябвало да се държи като държавник, а не като участник в предизборна борба. Пред Общото събрание на ООН държавникът Тръмп каза следното: „Като президент на САЩ винаги ще поставям Америка на първо място – така, както и вие – всички останали държавни ръководители – поставяте своите страни на първо място“. На няколко пъти в речта си Тръмп говори за държавния суверенитет. Силните и независими национални държави  могат да донесат успех на Обединените нации: „Не искаме да налагаме на всички останали нашия начин на живот, а само да бъдем пример за другите“, увери американският президент. По думите му, мирът, сигурността и суверенитетът са най-важните цели, които трябва да преследват страните по света. Очевидно това е представата на Тръмп за блестящото бъдеще на Обединените нации. Стига да не бяха някои отделни държави, които Тръмп нарече „бандитски“ и чиито представители в Общото събрание изслушаха речта му с каменни лица. За тях американският президент беше подготвил остри думи. Северна Корея, която особено след последните ракетни тестове е любимият му враг, щяла да бъде изцяло унищожена, ако реши да нападне САЩ или някой от неговите съюзници. Презрително прозвучаха думите му по адрес на севернокорейския диктатор Ким Чен-ун, който беше наречен „човекът с ракетите, отправил се на самоубийствена мисия“. След това Тръмп разкритикува остро страните, без да ги назовава поименно, които правели бизнес със Северна Корея и й помагали да се развива във военно отношение. Само след няколко изречения той изрази специална благодарност на Китай и Русия за това, че са подкрепили новите санкции срещу Пхенян в Съвета за сигурност на ООН. Тръмп причислява и Иран към държавите, които потискат собствения си народ и разпространяват страх и терор по света. Ядреното споразумение с Техеран той определи като най-едностранчивата „сделка“ въобще и я нарече „позор за САЩ“. Тук в него явно отново беше заговорил бизнесменът, който продължава да бърка политиката с бизнеса. После той спомена и Венецуела, чийто президент Мадуро потискал народа си и много доктринерски се опитвал да налага социализма. Тези думи предизвикаха у някои от слушателите леки усмивки по адрес на хората, които са подготвили речта на Тръмп. В същото време на американския президент очевидно му е ясно, че Обединените нации, освен да струват много пари, могат и да са полезни. И той призова общността на „силните и независими национални държави“ да окажат подкрепа на борбата срещу т.нар. „бандитски държави“ по света. Човек понякога има усещането, че има двама, а не един Доналд Тръмп. Първият е гневният възрастен мъж, който рано сутрин изстрелва всевъзможни кратки туитове срещу този или онзи, а остатъка от деня използва, за да продължи предизборната си кампания, която миналия ноември изненадващо и за самия него го направи президент. Другият Тръмп е човекът, който стои зад ораторския пулт и чете от аутокю подготвения му текст, състоящ се от цели изречения и написан от професионални съставители на речи. Този, вторият, Тръмп – който примерно изчита речта си от аутокюто, подлъгва наблюдателите – най-вече тези в американските медии и американската политика – да забравят другия Тръмп, който пише туитове, и да смятат, че президентът все пак „е пораснал“ и в състояние да се държи като истински президент. Границите между тези две проявления на Тръмп са плаващи, както пролича по време на  първата му реч пред Общото събрание на ООН. Опасявам се, че след това американската общественост ще види в Тръмп отново достойния президент – просто защото американците много биха искали да си имат тъкмо такъв  държавен глава – който е в състояние да говори повече от 40 минути без видими импровизации, но с ясни заплахи срещу обичайните заподозрени, с няколко похвални думички за идеята и същността на Обединените нации, и с много малки залитания в стил предизборна кампания, и всичко това гарнирано с няколко силни думи за света на суверенните нации, обитаван и от много жертвоготовни патриоти – какво повече може да се очаква от този президент? От един президент на САЩ – последната останала суперсила – светът очаква много повече от това да изчете без грешка една реч, която го показва като решителен човек. Това, което светът очаква, е друго: предвидимост в политиката. От малките държави с “бандитски режими” не можем да я очакваме, но суперсилата САЩ е длъжна да я проявява. С речта си в Ню Йорк Доналд Тръмп поне се опита да ни убеди, че неговото правителство е предвидимо. И така до следващия му залп в Туитър.", "date": "2017.09.22", "title": " Сякаш има двама президенти на САЩ\t\t\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d0%ba%d1%8a%d1%82-%d0%bf%d1%80%d0%be%d1%84-%d0%b2%d0%b5%d1%81%d0%b5%d0%bb%d0%b8%d0%bd-%d1%8f%d0%bd%d1%87%d0%b5%d0%b2-%d0%bf%d1%80%d0%b5%d0%b4-%d1%82/", "text": " – Само да уточним, че на 22 септември 1908 година България е обявена за независимо царство, но е призната за такова чак през април 1909 г. Причините за липсата на френетизъм в неговото честване, според мен, са няколко. Без да ги степенувам ще отбележа: непознаването на смисъла и същността на този акт в новата българска история; фактът, че той е дело на управляващите, а не на масите; негативното отношение на част от политическите (републикански) сили, които го принизяват и отричат с цел антимонархическа пропаганда; множеството изпитания, на които нацията е подложена скоро след обявяването на Независимостта.  – Това са и причините, поради които не можем да очакваме Независимостта да се появи в народния епос или в художествената литература, макар че последната би спечелила, ако се опита да пресъздаде психологическия драматизъм, силата на характерите, смелостта и дързостта в мисленето и действието на българските политици от онази епоха. Ще отбележа, че прави чест на българската историческа наука, която и преди, и след 1989 г., посвети на Независимостта фундаментални изследвания, множество студии и статии върху различни нейни аспекти, издири и публикува документите, свързани с това бележито събитие.  – Ако цитираме точно: „Оттогава и до днес, цели тридесет години, Българският Народ, непоколебимо верен към паметта на народните дейци за своята свобода и въодушевяван от техните завети, неуморно работи за уреждането на хубавата си земя и създаде от нея под Мое ръководство и онова на о’ Бозе почившия Княз Александър, държава, достойна да бъде равноправен член в семейството на цивилизованите народи. Винаги миролюбив, Моят Народ днес копнее за своя културен и икономически напредък; в това направление нищо не бива да спъва България; нищо не трябва да пречи за преуспяването ?“.  Според мен в тези фрази се крие не втръснала ни констатация, а феноменална и фундаментална политическа програма, която всяко поколение и всеки политически лидер неотклонно трябва да следва. И може би в това е проблемът. Ние приехме, че сме част от семейството на цивилизованите държави, но забравихме, че следвайки заветите на дедите ни трябва неуморно да се трудим за уреждането на „хубавата ни земя“. Принадлежността към цивилизования свят не е привилегия, а усилие и копнеж. Това е, което е въодушевявало следосвобожденското общество и политици. Това трябва да ни въодушевява и днес.  – Не мога да кажа какво е научил българският народ от Независимостта. Но ми се ще да научи, че това събитие е апогеят на националноосвободителните ни борби още от времето на Възраждането, че то сбъдва мечтата за свободна и независима държава, че съдбата ни е в нашите собствени ръце и пречките и проблемите са предизвикателство, а не оправдание за пасивност и нищоправене. Да научи, че с проницателност, твърдост и решителност, но и с гъвкавост и дипломатичност, българската политическа класа успя да скъса последните окови, които обвързваха страната с Османската империя и спъваха нейното възходящо развитие.  – Може би трябва да уточним какво се разбира под независимост. Независим е човек, общество, държава, които не са подчинени, които са самостоятелни, свободни. В политически план това означава гражданите свободно и суверенно да упражняват властта и да вземат решения. Именно такъв е смисълът на акта от 22 септември 1908 година. Друг е въпросът как се използва тази независимост. От друга страна не може да се говори за „абсолютна независимост“. Всеки човек, общество, държава са част от по-голяма общност и са принудени да се съобразяват и да избират между различни зависимости. Но не бива на това да се гледа само негативно. По-този начин те получават нови възможности и ресурси, значително по-големи от собствените.  – Ще отговоря шеговито: Защото ще им отнеме много време и усилия. Мисля, че не само учените, но всички са наясно, че това е невъзможно.  – Доколкото никой не ни налага насилствени ограничения ние сме независими. Отговорност на гражданите и политиците е тази независимост да бъде използвана в обществен интерес, в името на културния и стопански напредък на страната.", "date": "2017.09.22", "title": " Историкът проф. Веселин Янчев пред „Труд“: С решимост и гъвкавост България къса последните окови"}
