{"url": "https://trud.bg/%d0%b3%d0%bb%d0%b8%d0%b3%d0%b0%d0%bd-%d1%83%d0%b4%d0%b0%d1%80%d0%b8-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%ba%d0%b0%d1%82%d0%b0%d0%b4%d0%b6%d0%b8%d0%b8-%d0%b3%d0%bb%d0%be%d0%b1/", "text": "Нарушението “несъобразена скорост” е идиотщина През май премиерът Борисов нареди КАТ и АПИ да проверяват защитните огради, резултат – нула Млада шофьорка от Бургас пострада след катастрофа с глиган, изскочил внезапно на магистрала “Тракия” и получи акт от КАТ за движение с несъобразена скорост, съобщи самата тя пред “Нова телевизия”. Сблъсъкът станал на километър 343 в посока Бургас. 23-годишната Михаела Иванова и двама нейни приятели се връщали по вечерно време от София с автомобил “Рено”. Пътят бил сух, дамата карала със 100-110 км/ч. В този участък няма ограничения и разрешената скорост е 140 км/ч, няма и предупредителни знаци, че диво или домашно животно може да излезе внезапно на платното. “Глиганът излезе на пътя. Опитах се да го избегна, но не успях. Спуках предна гума, колата се преобърна и отиде в канавката – разказа Михаела. – Молех се само тримата да сме живи и здрави. Те са само с натъртвания, аз съм с комоцио и разкъсани вратни мускулни влакна”, добави пострадалото момиче. Катастрофата е станала на 26 ноември и тогава оградата била повредена. После от АПИ тихомълком я оправили, но бащата на момичето ще съди пътната агенция. През май, след сблъсък с кон, излязъл на същата магистрала при Траянови врата, премиерът Бойко Борисов нареди на регионалния министър Петя Аврамова и вътрешния Младен Маринов пътищари и полицаи да проверят и оправят оградите край магистратите. Вместо това от КАТ продължават да пишат актове и вменяват вина на всеки шофьор, блъснал животно, че е нарушил идиотския текст на чл. 20 от Закона за движение по пътищата, според който трябвало да съобразява скоростта си с условията на пътя. В случая – с глиганите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Глиган удари автомобил, катаджии глобяват шофьорката"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%89%d0%b5-%d1%82%d0%b5%d1%81%d1%82%d0%b2%d0%b0-%d1%81%d0%b2%d0%be%d1%8f-%d0%ba%d1%80%d0%b8%d0%bf%d1%82%d0%be%d0%b2%d0%b0%d0%bb%d1%83%d1%82%d0%b0/", "text": "Управителят на Френската централна банка Франсоа Вилерой де Гало обяви, че банката ще започне проекти и тестване на своя собствена цифрова валута през следващата година, съобщи БНР. Той каза, че банката планира да започне да експериментира с криптовалутата до края на първото тримесечие на 2020 година. Вилерой де Гало добави, че желае Франция да е първата държава, която ще има собствена цифрова валута. През септември Франция обеща да се противопостави на развитието на предложената от фейсбук нова криптовалута „Либра“, като тогава френският министър на икономиката и финансите Бруно Льо Мер заяви, че неговата страна „не може да разреши развитието на проекта „Либра“ на европейска земя“, защото това би застрашило паричния суверенитет.", "date": "2019.12.04", "title": " Франция ще тества своя криптовалута"}
{"url": "https://trud.bg/%d0%bd%d0%b5%d0%be%d1%87%d0%b0%d0%ba%d0%b2%d0%b0%d0%bd-%d0%b3%d0%b5%d1%80%d0%be%d0%b9-%d0%bf%d1%80%d0%b0%d1%82%d0%b8-%d0%bb%d0%b5%d0%b2%d1%81%d0%ba%d0%b8-%d0%bd%d0%b0-1-4-%d1%84%d0%b8%d0%bd%d0%b0/", "text": "Гол на Мартин Райнов класира „Левски“ за 1/4-финалите за Купата на България. „Сините“ спечелиха трудно с 1:0 срещу „Черно море“ на стадион „Георги Аспарухов“. По този начин столичният гранд спря негативната серия срещу „моряците“ в турнира. През новия век „сините“ отпадаха в четири от петте сблъсъка със своя съперник, а веднъж това коства и трофеят на 26-кратните шампиони. Попадението на Райнов бе негово първо, откакто пристигна на „Герена“ преди близо година. Петър Хубчев, наставникът на домакините, излезе със състава от мача с „Берое“ (1:1) през уикенда. Под рамката дебют в турнира направи Милан Миятович. Пред него защитата бе изградена от капитана Живко Миланов, Иван Горанов, Янис Каргас и Холмар Ейолфсон. Резерва път остана Нуно Рейш, получил удар в гърба в срещата с „Царско село“ (2:0) преди 10 дни. В халфовата линия изненади също нямаше – Хали Тиам и Мартин Райнов действаха в средата, отляво Паулиньо, а по десния фланг действаше Станислав Иванов. В трети мач поред треньорът на „сините“ пусна в атака едновременно Найджъл Робърта и Дени Алар. На свой ред Илиан Илиев направи изненадващ ход, хвърляйки от първата минута Мехди Букаси. Халфът дебютира за първенство срещу „Ботев“ (Враца), а сега записа и първи мач като титуляр. В стартовия състав на „моряците“ пък имаше общо четирима бивши играчи на домакините – Даниел Димов, Стефан Станчев, Васил Панайотов и Исмаил Иса.  Двубоят започна равностойно, а в началните минути чисти положения липсваха. В 15-ата минута Алар бе намерен в непокрит в наказателното поле на гостите, но австриецът потърси подаване към Робърта, вместо да стреля. Пасът обаче бе неточен.  В 24-ата минута „Левски“ поведе след статично положения. След центриране от корнер, Ейолсфон продължи с глава към Райнов, който се оказа очи в очи с Миодраг Митрович и халфът прокара топката покрай швейцарския страж. За бившия капитан на „Берое“ това бе първо попадение с екипа на „сините“.  Десет минути по-късно гостите стигнаха до изравнително попадение, което обаче бе отменено. Родриго Енрике центрира от фаул, а в настаналата суматоха в наказателното поле на „сините“ най-съобразителен се оказа Букаси. Главният съдия Николай Йорданов обаче отсъди фаул в атака на капитана на „зелено-белите“ Даниел Димов, послужил си с лакът при единоборство с Мартин Райнов.  До края на първата част Васил Панайтов стреля опасно от фаул, но Миятович успя да избие в ъглов удар. В самото начало на втората част Хубчев бе принуден да извършва смяна. Алар получи травма в левия крак и мястото му бе заето от Филипе Нашименто. В 53-ата минута Хали Тиам си изкара жълт картон, който ще го извади от предстоящия двубой за първенство срещу „Витоша“ (Бистрица).  Последваха минути, в които интересните ситуации отсъстваха за сметка на множество нарушения в средата на терена.  Първият ход на Илиев бе Аристот Ндонгала, заменил на Андраде.  Едва в 87-ата минута бе отправен удар, който обаче бе неточен. Стефан Станчев намери резервата Илиан Илиев, чийто изстрел от въздуха мина встрани от вратата на „сините“. В заключителните минути гостите опитаха да се върнат в мача, но безуспешно. Така в крайна сметка „Левски“ продължава напред, където по-рано се класираха още отборите на „Ботев“ (Пд), „Лудогорец“, „Ботев“ (Гълъбово), ЦСКА 1948 и „Ботев“ (Враца). В четвъртък пък са мачовете „Арда“ – ЦСКА и „Литекс“ – „Локомотив“ (Пд).", "date": "2019.12.04", "title": " Неочакван герой прати „Левски“ на 1/4-финал за Купата"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%bd%d0%b5-%d0%b5-%d0%b2%d1%8a%d0%b7%d0%bc%d0%be%d0%b6%d0%b5%d0%bd-%d0%ba%d0%be%d0%bd%d1%81%d0%b5%d0%bd%d1%81%d1%83%d1%81-%d0%bf%d0%be-%d1%82%d0%b2%d1%8a%d1%80/", "text": "Френският президент Еманюел Макрон заяви, че не може да бъде постигнат консенсус с Турция по въпроса за терористичните организации, в частност определението на Анкара, че кюрдските милиции в Северна Сирия са такива, съобщи AFP. „Не виждам да е възможен всякакъв консенсус“, каза Макрон след срещата между лидерите на страните от НАТО в Лондон, която беше белязана от спорове, свързани с искането на Турция Алиансът да обяви кюрдските сили в Северна Сирия за терористични организации, въпреки ролята им в победата срещу групировката „Ислямска държава“.", "date": "2019.12.04", "title": " Макрон: Не е възможен консенсус по твърдението на Турция, че кюрдите в Сирия са терористи"}
{"url": "https://trud.bg/%d1%81%d0%bc%d0%b5%d0%bd%d1%8f%d1%82-%d0%b4%d0%b2%d0%b8%d0%b3%d0%b0%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%be%d1%81%d0%b5%d0%bc-%d0%bc%d0%b8%d0%b3-29-%d0%be%d0%b1%d0%b7%d0%be%d1%80/", "text": "“Одобряваме допълнителен разход в бюджета на Министерство на отбраната за 2019 г. – 16 милиона лева за 8 самолета МиГ-29 да им бъдат подменени двигателите, докато дойдат F-16”, обяви премиерът Бойко Борисов. Той отбеляза, че парите се отпускат, за да може българските летци да изпълняват задълженията си безпроблемно и да бъдат сигурни. Борисов посочи и че на Срещата на НАТО в Лондон, “България ще бъде хвалена за всичко това, което е направила като член на Алианса”. “България е втора по изпълнението на критериите на НАТО за тези година с 3,1 процента от БВП”, припомни премиерът. В решението на МС за отпускана на 16 млн. лв. е посочено, че ще се създадат необходимите условия ВВСда поддържат способности за контрол на въздухоплаването и гарантиране на въздушния суверенитет (Air Policing).", "date": "2019.12.04", "title": " Сменят двигателите на осем МиГ-29 (обзор)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-536/", "text": "Путин: България бави умишлено „Турски поток” Борисов: Не бавим, строим по 5 километра на ден.       Дължими налози за коледни подаръци от фирмата Данъчен консулт на „Труд“.           За вредата от некомпетентната журналистика БНТ, БНР и “24 часа” яхнаха фалшива новина. Представяно за “неизвестно” стихотворение на Вапцаров се оказа познатото “Хроника”.         Намаляваме таксите до 50% за мрежата от пето поколение Улесняваме телекомите да оборудват базовите станции, казва Иван Димитров, председател на Комисията за регулиране на съобщенията, в интервю за „Труд“.         Истанбулската конвенция е политическото “Ватерло” Европейският съюз се вживя като дете на отиващия си неолиберален глобализъм – коментар на Петър Кичашки.                 Принцът на мрака Силует на Ози Осбърн. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Вижте акцентите в броя на вестник „Труд“ в четвъртък, 5 декември 2019"}
{"url": "https://trud.bg/%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b2-%d0%b1%d0%b0%d0%bd%d1%81%d0%ba%d0%be-%d0%bf%d0%be-400-%d0%b5%d0%b2%d1%80%d0%be-%d0%b7%d0%b0-%d0%ba%d0%b2-%d0%bc%d0%b5%d1%82%d1%8a%d1%80/", "text": "От две години има позитивна тенденция в курорта Регистрират 3,4% ръст на продажбите през 2019 г. Позитивна тенденция на пазара на имоти в зимния ни курорт Банско през последните две години, отчитат брокери. Цената на жилищата в курорта достигна 400 евро за кв. метър през първите девет месеца на годината. Тя е нараснала със 100 евро за кв. метър за периода 2017-2019 г., стана ясно на конференция в София, на която участваха водещи брокери от цялата страна. Българите имат 50% дал от купувачите на имоти в Банско и Слънчев бряг, а в Боровец и Пампорово пазарът се движи изцяло от българи, обявиха експертите. Но заради засиления интерес от купувачи, както от България, така и от Русия, Израел и Украйна, предлагането се изчерпва, тъй като няма нови проекти в изпълнение. Според Полина Стойкова, управител на голяма компания за имоти, в зимния курорт може да се намери жилище за 10 хил. евро, но цената много зависи от това къде се намира. Банско е рекордьор по сделки в сравнение с другите ни зимни курорти и в града регистрират 3,4% ръст на продажбите на имоти през 2019 г. в сравнение с 2018 г. От около 1220 сделки през миналата година те нарастват до близо 1260 през настоящата. В Боровец сделките са доста по-малко, заради твърде ограниченото предлагане на жилища за продажба – 750 през 2019 г., в сравнение с 610 през 2018 г., а цените там са сходни, като при другите курорти – малко под 400 евро за кв. метър. В Пампорово отчитат най-малко сделки – общо 500. В София цените на жилищата остават около 1100 евро за кв. метър, каза Стойкова и допълни, че превес в сделките имат имотите ново строителство. 55% от хората без жилище планират да закупят свой дом, като от тях половината смятат да ползват ипотечен кредит, показва анализ на една от банките. При финансирането се отчита 10% ръст на средния размер на кредита, като най-често заем взимат за тристайни апартаменти над 90 кв. метра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Жилищата в Банско по 400 евро за кв. метър\t"}
{"url": "https://trud.bg/%d0%b8%d1%81%d0%ba%d1%80%d0%b5%d0%bd-%d0%b2%d0%b5%d1%81%d0%b5%d0%bb%d0%b8%d0%bd%d0%be%d0%b2-%d0%b8%d0%bc%d0%b0-%d0%bd%d1%83%d0%b6%d0%b4%d0%b0-%d0%be%d1%82-%d0%bf%d1%80%d0%b5%d1%86%d0%b8%d0%b7%d0%b8/", "text": "Очакваме Деница Сачева да е министър, който ще се вслушва в общественото мнение. Смятаме, че е налице първият знак, че това ще е така, тъй като тя се съгласи с нашето предложение да бъде отложено влизането в сила на Закона за социалните услуги с 6 месеца, това заяви зам.-председателят на ВМРО и съпредседател на ПГ на „Обединени патриоти“ Искрен Веселинов по  . Той коментира, че очевидно има основания за поисканата от премиера оставка на социалния министър Бисер Петков. „Последната година е постоянен низ от сътресения в социалната сфера – често с основания, често със съмнителни основания, но на практика в страната имаме протести от година и половина. Явно нещо не е наред“, каза депутатът. Съпредседателят на ПГ на „Обединени патриоти“ обясни, че предложението за отлагане на Закона за социалните услуги, подписано от всички членове на ОП, е направено, тъй като в обществото противоречивите мнения са нараснали и има нужда от прецизиране на текстовете. По думите му в настоящия си вариант Законът дава възможност за тълкуване на определени норми по начин, който противоречи на традиционните ценности и представите за функционирането на семейството като основна единица на обществото. Затова е наложително да се удължи времето, в което на всички възникнали въпроси да бъде даден отговор и намерено решение, уточни Веселинов. „Има доста широко използване на НПО-та, които невинаги са лицензирани за дейностите, т.е. липсва контрол в тази сфера“, поясни той. На въпрос защо, след като ВМРО веднъж са гласували за приемането на Закона, сега искат отлагане на влизането му в сила, Искрен Веселинов отговори, че желанието на ОП е за прецизиране на текстовете му, а не за неговата отмяна. „Има определени притеснителни моменти, които ние също сме подценили, защото не сме ги гледали през призмата, през която родителските организации ги гледат“, каза той. „Липсва регулярен контрол върху дейността на НПО-тата. Дават се прекалено много права при оценки, включително при извеждане на детето от семейната среда, неправителствени организации да участват в извършването на тази оценка. И не на последно място липсват няколко текста, които да подчертаят философията на Закона, що се отнася до децата, че основно благо за детето е то да израсне в семейна среда“, каза още Искрен Веселинов.", "date": "2019.12.04", "title": " Искрен Веселинов: Има нужда от прецизиране на текстовете на Закона за социалните услуги"}
{"url": "https://trud.bg/%d1%81-15-%d1%89%d0%b5-%d0%b1%d1%8a%d0%b4%d0%b0%d1%82-%d1%83%d0%b2%d0%b5%d0%bb%d0%b8%d1%87%d0%b5%d0%bd%d0%b8-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0-%d1%81%d0%be%d1%86/", "text": "Управляващите подкрепиха предложението на БСП за увеличение на работните заплати на социалните работници и служители, съобиха от пресцентъра на социалистическата партия. С мотива, че експертите и специалистите, работещи в социалната сфера са с най-ниските заплати в публичния и обществен сектор, и че в още по-незавидно положение са останалите социални работници, които работят по предоставяне на социални услуги по общини, БСП предложи увеличение на бюджета на Министерството на труда и социалната политика с 5 милиона лева. Друга част от мотивите са, че ниското заплащане действа демотивиращо за работещите в социалната сфера. Всичко това прави професията неатрактивна и води до текучество, а това води до невъзможност да се повишава качеството на социалните услуги и удовлетвореността на хората, които ги предоставят и ползват. Според левицата затова е необходим ръст на разходите за персонал в социалната сфера като инструмент за мотивация на работещи в нея, посочват от левицата. „Случва се нещо, което рядко виждаме в пленарна зала, откакто сме заедно. Аз искам да поздравя управляващите от ГЕРБ и ОП за това, че проявиха разум и подкрепят предложението на „БСП за България“. Това е първото предложение на левицата, което подкрепяте в този бюджет. Дано да има и други. Това е предложение, което заслужава съгласие, тези хора заслужават съгласие“, коментира Корнелия Нинова.", "date": "2019.12.04", "title": " С 15 % ще бъдат увеличени заплатите на социалните работници"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%b2%d0%b0%d1%80%d1%85%d0%b5%d0%bb%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%89%d0%b5-%d0%bf%d0%be%d0%bb/", "text": "Решението за започване на преговори за присъединяване към Европейския съюз с Албания и Северна Македония ще бъде взето веднага след срещата на върха на Общността в Загреб. Това каза Европейския комисар по разширяването на Общността Оливер Вархели, съобщщават македонските медии. „Не можем да бъдем геополитическа комисия, на която да се има доверие, ако не осъществим точни и възможно най-близки отношения с най-непосредствените ни съседи. А Западните Балкани са нещо повече от съседи – те са в сърцето на Европа. Ще продължа да защитавам предложението ни за започване на преговори за присъединяване и с двете страни. И едва ли бих могъл достатъчно да наблегна на значимостта от това да се вземе положително решение преди срещата в Загреб следващата година. Хърватското председателство ще има ключова роля, която трябва да изиграе в това отношение“. На въпрос за френското предложение да се променят условията за приемане на нови страни-членки, Вархей отговори, че не е добре правилата да се променят по средата на играта. „Разбирам, че отлагането на датата за начало на преговори със Северна Македония и Албания разочарова много от нас. Нашият ангажимент за европейската перспектива на двете страни обаче остава непроменен“, каза еврокомисарят по съседство и разширяване Оливер Вархей пред комисията по външни работи на ЕП.", "date": "2019.12.04", "title": " Еврокомисар Вархели: Македония ще получи дата за преговори веднага след срещата на ЕС в Загреб"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b1%d0%b0%d0%b2%d0%b8-%d1%83%d0%bc%d0%b8%d1%88%d0%bb%d0%b5%d0%bd%d0%be-%d1%82%d1%83%d1%80%d1%81%d0%ba%d0%b8/", "text": "Напомни за спирането на „Южен поток” Ако София се откаже, маршрутът ще бъде сменен Сръбският участък 85% готов България умишлено бави строежа на „Турски поток” на своя територия и Русия може да намери начини да заобиколи България. Това заяви вчера руският президент Владимир Путин на пресконференция след срещата си със сръбския си колега Александър Вучич в Сочи, предаде ТАСС. На нея Путин съобщи, че Сърбия е завършила 85% от своя участък от газопровода, който ще е напълно готов до няколко седмици. „Въпреки многократните уверения и молби към руската страна да осигури доставки на газ през Турция за България, виждаме, че българската страна, колкото и тъжно и странно да ни звучи, умишлено бави реализацията на проекта на своята територия. Искам да заявя това открито и публично”, изтъкна Путин. Той допълни, че ръководството на България, след като прекъсна проекта „Южен поток”, се е обърнало с молба „Турски поток” да бъде реализиран на всяка цена. „Но и сега, очевидно под външен натиск, те се справят неуспешно със строителството. Ще видим как ще се реализира по-нататък този проект през българската територия. Ако българското ръководство не желае, ще намерим други пътища за осъществяване през Южна Европа”, заяви Путин.   Борисов: Не бавим, строим по 5 километра на ден Информацията на Путин е стара! България не бави строителството на „Турски поток”! Добре дошъл е Путин, като дойде, ще види, че строим с по 5 км на ден. Това заяви премиерът и лидер на ГЕРБ Бойко Борисов в предаването „Лице в лице” по БТВ. Той отговори на въпрос, свързан с изявлението на руския президент Владимир Путин, че България бави строителството на „Турски поток” на своя територия. Всеки има право да търси алтернативни трасета, ние търсим алтернативна диверсификация. Сигурно не им е приятно, че България е толкова силен и лоялен член на Европейския съюз. С 1 млрд. по-евтини са километрите, които строим, от „Южен поток”. Нищо не бавим умишлено, нали преди няколко седмици бяхме на 140-150-ия км със сръбския енергиен министър и представители на Саудитска Арабия, посочи Борисов. „Припомням, че открихме връзката с Турция с всичките нови компресорни станции. Забавихме се по простата причина, че изпълнявахме препоръките на ЕС. Да сте чули Брюксел? Да сте чули Вашингтон? Всички ни казват „Браво”, каза премиерът. Нервността на руския президент идва и от това, че ние действаме много безкомпромисно към шпионите, посочи още Борисов.   Валентин Николов, председател на енергийната комисия в парламента, пред „Труд”:  Имаше забавяне, но заради обжалвания Не съм запознат в детайли с изказването на руския президент Владимир Путин, но България работи по „Балкански поток”, защото „Турски поток” е до Турция. Имаше известно забавяне при нас заради обжалвания в Комисията за защита на конкуренцията (КЗК), но Върховният административен съд потвърди решението на КЗК и строителството продължи. Все пак ние сме страна в Европейския съюз и се съобразяваме с европейското законодателство, а Сърбия не е.   Проф. Атанас Тасев, енергиен експерт:  Путин е подведен Руският президент Владимир Путин е подведен. Информацията, която той е получил е остаряла. Да, наистина има забавяне на „Турски поток” през нашата страна заради обжалване. Да не забравяме, че участникът, който обжалва, е руска фирма. Така че в никакъв случай не можем да говорим за умисъл от българска страна. Ще има нота от българското външно министерство по казуса, защото това е политически гаф. Страната ни спазва сроковете и на практика на ден се строят по 4-5 километра, което за 100 дни е около 400 км. Срокът за завършване на тръбопровода до българо-сръбската граница е до юни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Путин: България бави умишлено „Турски поток” (обзор)\t"}
{"url": "https://trud.bg/%d0%b8%d0%b7%d0%bf%d0%b8%d1%82%d1%8a%d1%82-%d0%b7%d0%b0-%d0%b0%d0%b4%d0%b2%d0%be%d0%ba%d0%b0%d1%82%d0%b8-%d1%81%d0%b5-%d0%bf%d1%80%d0%b0%d0%b2%d0%b8-%d0%bd%d0%b0-%d1%82%d1%8a%d0%bc%d0%bd%d0%be-%d0%b8/", "text": "Таксите за прием в колегиите са непосилни Изпитът за млади адвокати се повежда на тъмно и предизвиква съмнения за корупция и за уреждане на свои хора. Това завиха пред „Труд“ кандидати, явили се на изпит пред Висшия адвокатски съвет. Група от тях се оплака, че процедурата е непрозрачна и затова не са сигурни в безпристрастността на комисията, защото няма никакъв начин да видиш работата си и грешките в нея. Според закона, за да практикуваш като адвокат, трябва да получиш право на вписване в избрана адвокатска колегия, като чрез нея получаваш молба да се явиш на изпит в София пред Висшия адвокатски съвет (ВАдвС). Изпитът се състои от 3 части: тест, казуси и устна част. Провежда се два пъти в годината. „Тестът включва абсолютно целия материал и няма откъде да се готвиш, не се публикуват нито тестовете, нито отговорите. Дори, когато бях студент, имаше 6 фази на държавен изпит“, твърди млад адвокат. „На първата фаза – тестът от 70 въпроса, се дава право на 13 грешки. Господа, качете след изпита материалите всеки да види какви грешки е направил. Не, не ги качват. Когато влезеш в залата не се подписваш никъде. На теста също не пишеш името си, а на отделно листче, което е в друг плик. След това няма никакъв начин да разбереш кой е твоят тест. Комисията е от 5 човека, които за 3 часа проверяват 500 работи. В края на деня казват кои са издържали и трябва да се явят следващия ден на втория изпит. Не казват колко грешки имаш, не разрешават да си видиш работата. Един месец след провеждане на изпитите, всичко се унищожава“, възмущава се друг. Те не искат да се цитират имената им, защото твърдят, че след това няма да си намерят никога работа като юристи. Проблем за кандидатите се оказват и таксите, които трябва да платят – както за изпита, така и да бъдат вписани в адвокатски колегии. „Всеки представя документите си в избраната адвокатска колегия. Там заплащаш 20 лв. такса за това, че те ти взимат документите и ги носят във Висшия адвокатски съвет, което всеки от нас може и сам да направи. За изпита пък се плащат още 50 лв. Ако издържиш изпита, плашаш 1500 лв. такса на Висшия адвокатски съвет за вписване, а на Софийска адвокатска колегия – 3500 лв. След това всеки месец членски внос. А става дума за една свободна професия“, твърдят бъдещи адвокати. И дават за пример изпитите за съдии и прокурори, след които на сайта на Висшия съдебен съвет се казват всички резултати и няма забрана да видиш писмената си работа и къде си сбъркал. Проблемът с изпита във ВАдвС се поставя години наред. Много пъти кандидати са писали жалби и са настоявали нещо да се промени, но никой не им обръща внимание. С много от възраженията им са съгласни и много от действащите адвокати, които твърдят, че не само изпитът е организиран нелепо, но и таксите от новопостъпващите, от които се формират 30% от приходите на колегията, са много високи за хора, които едва сега влизат в професията.   Адвокат Валя Гигова*, член на ВАдвС:  Процедурата не е достатъчно прозрачна – Г-жо Гигова, много от младите адвокати са възмутени от процедурата по изпита във Висшия адвокатски съвет и го обвиняват в непрозрачност и манипулация, имат ли право?  – Аз не отговарям за изпитите и не знам дали това, което те са ви казали е вярно или не, но от години наред чувам подобни неща. Това, което мога да ви кажа е, че не съм съгласна с начина, по който се провежда изпитът, процедурата не е достатъчно прозрачна. За съжаление, това е правило в закон и в наредба и аз и да го харесвам, и да не го харесвам, няма как да го променя. Самият факт, че не се публикуват отговорите от теста на сайта на Висшия адвокатски съвет, не се публикува отговорът на казуса, е много притеснителен. Ти дори да си участвал в една процедура, трябва да знаеш, ако си сбъркал, какъв е верният отговор. – Кандидатите се съмняват в манипулиране на резултатите.  – Много се надявам никой от членовете на съвета или на изпитната комисия да не участва в някакви нередни неща. Но самите правила, според мене, са погрешни, защото те не дават увереност на младите хора, те не са сигурни дали са сбъркали или не. – А необходим ли такъв изпит за хора, които практикуват свободна професия?  – Достъпът до професия трябва да бъде сериозен. Приемайки адвокати, ние поемаме сериозна отговорност, че тези хора като ги наемат утре клиенти, са достатъчно компетентни, морални и подготвени. Представете си, че попаднете на един адвокат, който не разбира и ви опропасти делото. Но трябва освен да произвеждаме качествени адвокати, те да са убедени, че процедурата е справедлива и че може да се коригират, ако са сбъркали, като се подготвят отново и се явят на следващия изпит. *Адв. Гигова изразява личното си мнение, с което по никакъв начин не ангажира Висшия адвокатски съвет.   Адвокат Стефка Въжарова, главен секретар на ВАдвС:  Няма как да се разместват тестове и имена – Г-жо Въжарова, вие сте член на изпитна комисия, смятате ли, че е редно човек да не може да види теста си след изпита?  – Няма предвидена процедура в наредбата за провеждане на изпита по Закона за адвокатурата всеки един от 700 души да си вижда работата. Процедурата е изключително прозрачна и стриктно се спазва наредбата. – Не трябва хората да знаят къде са сбъркали, за да се подготвят по-добре или поне да се публикуват верните отговори на теста?  – За това може да се помисли, но в момента няма как да коментирам нещо по-различно от процедурата в наредбата. Искам да ви кажа от личен опит, не като главен секретар, че когато тестовете се проверяват от квестори, комисията присъства на тази проверка и пред тях се отварят пликовете с шаблоните. Кандидатите имат право на опреден брой грешки. Като се наложат шаблоните върху страниците, много бързо вижда повече от минималния брой грешки, буквално до третата страница почти всички отговори са сгрешени и това вече говори и за нивото на подготовка. – Това пречи ли да се публикуват верните отговори след изпита?  – Ще го поставя този въпрос и мисля, че няма да има проблем да го направим, това е добра идея. Ще го обсъдя с ръководството и няма пречка да го направим, да се успокоят колегите. – Кандидати имат съмнения, че се подменят техните тестове, това може ли да стане?  – Няма как да стане това, да се разместят тестове и имена. В комисиите са уважавани хора, колегите се редуват. Аз самата бях председател на предишната комисия и ви казвам – това е невъзможно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Изпитът за адвокати се прави на тъмно и за свои хора"}
{"url": "https://trud.bg/%d1%81%d1%82%d1%83%d0%b4-%d0%b8-%d0%bf%d0%be%d0%bb%d0%b5%d0%b4%d0%b8%d1%86%d0%b8-%d1%81%d0%ba%d0%be%d0%b2%d0%b0%d0%b2%d0%b0%d1%82-%d1%81%d1%82%d1%80%d0%b0%d0%bd%d0%b0%d1%82%d0%b0/", "text": "30 см сняг падна в Смолян  Над 600 снегорина чистят  Студ, мъгли и поледици ще сковат страната до края на седмицата. Температурите падат до -10 градуса, става ясно от прогнозата на НИМХ. Пътищата ще са хлъзгави, а на места гъста мъгла ще затруднява видимостта, затова от Пътна полиция предупреждават шофьорите да бъдат изключително внимателни. Утре и в петък сутринта ще бъде студено, с минимални температури предимно между минус 10 и минус 5. Дневните ще се повишават и в петък на места ще достигат до 5 градуса. В сутрешните часове на места в низините ще се образува мъгла или ниска облачност, както и поледици, през деня облачността ще е разкъсана. Първият сериозен сняг и силният вятър усложниха обстановката по пътищата в цялата страна. 30 см сняг падна в област Смолян, там се въвеждат ограничения за МПС над 12 тона, съобщиха от Агенция „Пътна инфраструктура” (АПИ). Ограничения в движението заради снега има в проходите Предела и Троян-Кърнаре. Огромно дърво се е стоварила върху автомобил в Пловдив след обилния снеговалеж. Няма пострадали хора, но щетите по леката кола са сериозни. 608 снегопочистващи машини работят към момента в цялата страна, 1800 са в готовност. Това каза пред БНТ Даниел Величков, дир. на Дирекция „Поддържане на пътната инфраструктура” към АПИ. Той обясни, че машините не са спирали да работят и пътната настилка се обработва превантивно – магистралите са осоляват, първокласните пътища – също, на третокласните се използват смеси от сол и пясък. На „Петрохан” температурата е под 0 градуса. Там ще продължи да вали сняг, ще има и мъгла. „Пътят в региона е почистен до асфалт. На места има сняг, но е опесъчено”, съобщиха от АПИ. Температурата на прохода „Шипка” е минус 5 градуса. Там има 15-сантиметрова снежна покрива. Около 30 машини са почиствали пътищата в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Студ и поледици сковават страната\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%bf%d1%80%d0%be%d0%b4%d0%b0%d0%b4%d0%b5-%d0%bd%d0%b0-%d0%ba%d1%80%d0%b5%d0%b4%d0%b8%d1%82-%d1%80%d0%b0%d0%ba%d0%b5%d1%82%d0%b8/", "text": "Вицепремиерът на Русия Юри Борисов не изключи комплексите С-400 да бъдат продадени на Сърбия на кредит, но отбеляза, че президентите на двете държави Владимир Путин и Александър Вучич, доколкото той е информиран, не са обсъдили този въпрос по време на срещата си в Сочи, предава РИА Новости. Той каза пред репортери, че Руската федерация по искане на сръбската страна е доставила някои видове бронетанкови превозни средства предсрочно.  „Говорим за бойни машини за десант и разузнаване“, каза той. „Ние научихме, че за използването на (руските системи за противовъздушна отбрана) „Панцир“, американците искат да ги подложат на санкции, но те потвърдиха, че събитията от 1999 г. са ги научили, че трябва да защитават себе си“, каза Борисов. Борисов също беше попитан дали Русия може да продаде С-400 на Сърбия на кредит. „Всичко е възможно. Доколкото знам, няма приложения за С-400“, каза той. Вицепремиерът добави още, че доколкото му е известно, тази тема не е обсъждана на разговорите между Путин и Вучич.  „Може би аз не знам нещо, но те не са го обсъждали с мен“, заключи той.", "date": "2019.12.04", "title": " Русия може да продаде на кредит ракети С-400 на Сърбия"}
{"url": "https://trud.bg/%d0%b1%d1%80%d0%b5%d0%b9-%d0%b4%d0%be%d0%ba%d1%8a%d0%b4%d0%b5-%d1%8f-%d0%b4%d0%be%d0%ba%d0%b0%d1%80%d0%b0%d1%85%d0%bc%d0%b5-%d1%81-%d0%b2%d0%b0%d0%bf%d1%86%d0%b0%d1%80%d0%be%d0%b2/", "text": "Някои факти относно обявеното за „неизвестно“ произведение на поета Позволявам си тази публикация, само защото едновременно с   попаднах на тъжното съобщение, че пропадането на българското образование върви с ускорени темпове. И понеже тази вина е на цялото общество чувствам своята отговорност като начин в рамките на компетентността си да се ровя и боря с всякакъв род фалшифицирани факти и новини, лъжеанализи, манипулации и т.н. абсурдности, които в крайна сметка водят до състоянието ни днес. За съжаление го отчитаме само, когато някой отвън ни го подскаже или докаже по убедителен начин. Най-масово то отеква чрез футбола и останалите спортове. А най-тъжно – поради все още живата ни любов към децата, в образованието. Обещавам си две неща: 1. Да опитвам да анализирам още по-обхватно защо е така. 2. Да реагирам на всяка унизителна за всички несъстоятелност. Обект този път ми е вдигнатия шум около „новооткрити“ Вапцарови стихотворения, очевидно свързан с предстоящия юбилей на поета. Тъй като не мога да цитирам точно изговореното по БНТ, ще се обърна към първоначалната „бомба“ – текста на Пенчо Ковачев в броя на в. „24 часа“ от 2.Х||.2019 г., написан под влияние на получена от Мая Вапцарова информация. И така – поред, започвайки от главното. „От трите стихотворения племенницата на поета Мая Вапцарова досега е разчела само едно… Стихотворението е без заглавие“. Следват три строфи. Само че те са отдавна известни като последните три строфи от стихотворението „Хроника“, което се публикува в повечето поетови издания след 50-те години на ХХ век. Историята на текста на „Хроника“ е особена, но истината е, че това е доказан Вапцаров текст и начин на издаване на тези строфи. „След тези куплети има едно изречение – „Ала не мислим да умираме…“ Мая Вапцарова предполага, че то е може би началото на ново стихотворение.“ За да не очаква читателя нова сензация, ще поясня, че това е последният стих от предхождащата строфа от „Хроника“. Според публикацията „Офицер от полицията донася на Мая Вапцарова папка, намерена… в сградата на бившата дирекция на полицията в София.“ В нея имало и огромно есе от 10 страници /?/. Пак според вестника Мая Вапцарова „засега е разчела само едно“ стихотворение. Явно ѝ се опъва Вапцаровият почерк, затова се учудвам как категорично тълкува есето: „В него Вапцаров сякаш преоценява бъдещето, а не миналото.“ За да се преоцени едно нещо, то трябва да се случи, да бъде оценено и чак тогава да бъде преоценено. Дори Вапцаров няма как да постъпва така с нещо неслучило се. Пък може и да може, а аз да не зная.   В публикацията има текст, от който ще цитирам само началото „Аз искам да кажа, г-н прокурор, че всичко това е съдебна грешка…“. Пак като предпазна мярка, ще известя, че според спомени на присъстващи на съдебния процес така е била построена защитната реч на Антон Попов, осъден на смърт заедно с Вапцаров. Това подсказва, че е възможно част от намереното да е свързано с този най-близък приятел на големия поет. Затуй преди да се вдига шум, е трябвало да се извърши сериозно и компетентно проучване. В публикацията има и друга неточност. Не ще цитирам текста, в който се съдържа тя. Само ще кажа на читателите, че стихотворението „Селска хроника“ не е свързано със съдебния процес от 1942 г. Вапцаров е съден и през 1941 г. по повдигнато обвинение за съдържанието на „Селска хроника“. Тогава не следва присъда. Подчертавам – за съжаление, тъй като попадането в затвора за някоя и друга година е можело да му спаси живота. Няма да обобщавам и да давам квалификации. Достатъчно очевидно е какво е сторено. Тъй като нямам време да обмисля, обещавам при следващ случай да направя възможно най-пълен списък на определенията за подобни текстове. И да оставя читателя сам да избере допадащото му. Така де – пълно обслужване. Връщайки се към началото за образованието, ще изразя учудването, че вече не един човек, следващ да бъде компетентен, се върза на „сензацията“. Та България има няколко хиляди учители по литература, десетки университетски преподаватели за този период в българската литература, немалко живи автори на книги и сценарии за Вапцаров и още повече автори на статии и студии. Де са и де е България? Тамо, де се неукост лей… Но понеже читателят е научен да чака новини, ако може мнооого сензационни, ще подскажа вероятност. Съществува съставен от поета списък с 12 заглавия на негови стихотворения, писани след издаването на единствената му книга „Моторни песни“. Това е равносметка, а още и негов първоначален проект за нова стихосбирка. Осем от стихотворенията са известни /“История“, „Крали Марко“ и т.н./, което е сигурен знак, че и другите четири са били написани. Моето разчитане на заглавията е: „И пак ядем“, „Без Боя“, „Милиони kwh” /киловатчаса/ и „Не дишаш“. Текстовете ги няма. Според мене листата с тях са откъснати от тетрадка. И защо да не са и запазени?! Може да излязат от нечий архив или пък някой да ги предаде. Да търсим!", "date": "2019.12.04", "title": " Брей, докъде я докарахме с Вапцаров!\t"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%ba%d0%be%d1%80%d1%83%d0%bf%d1%86%d0%b8%d1%8f%d1%82%d0%b0/", "text": "Борбата с корупцията е социален и свързан с публичните финанси феномен, с който всички трябва да се борим, той не може да е приоритет само и единствено на държавата. Винаги съм твърдял, че ако това в същото време не е обществен приоритет, няма как да се получат нещата, каза вицепремиерът Томислав Дончев по  . Дончев каза, че не си спомня по време на посещението си във Вашингтон да е присъствал на разговор по темите за корупцията, свободата на словото, независимост на медиите. „Ние нямаме обективен измерител кой колко е обективен и какво е нивото на свобода на словото. Всичко се базира на субективна преценка“, посочи вицепремиерът. Той се надява България да получи полезни съвети от Съединените щати, защото „имат доста по-дълъг опит от нас като по-стара демокрация“. Всеки полезен модел, всяка полезна препоръка би следвало да бъде приложена, категоричен бе Дончев. Дончев каза, че американските енергийни експерти идват основно за проекта „Белене“, но не само. Вицепремиерът определи твърдението, че „Путин казва, че България умишлено бави изграждането на газопровода Турски поток и е заплашила да промени маршрута и да ни заобиколи“, като невярно. „Още по-малко, че някой умишлено го бави. Имаше дълга процедура по избор на изпълнител, както е по европейското и по българското законодателство, и в момента се строи и то с много сериозни темпове. 12 000 тръби са доставени, стотици вече километри изкопи, имаме изградени участъци, работи се с най-сериозно темпо“, коментира той.", "date": "2019.12.04", "title": " Томислав Дончев: Борбата с корупцията не може да е приоритет само и единствено на държавата"}
{"url": "https://trud.bg/%d0%b5%d0%ba%d0%be%d0%bb%d0%be%d0%b3%d0%b8%d1%87%d0%bd%d0%b8%d1%82%d0%b5-%d0%b5%d0%bb%d0%b8%d1%82%d0%b8-%d1%81%d0%b0-%d0%be%d0%b1%d0%b8%d0%ba%d0%bd%d0%be%d0%b2%d0%b5%d0%bd%d0%b8-%d1%82%d0%b0%d1%80/", "text": "Апокалиптичните прогнози и претенции на крайната левица имат обща логика, обща матрица. Ако политическото поведение на крайно левите е принципен заложник на непреодолим стремеж за радикална промяна, за унищожение на заварения свят и замяната му с „по-добър“, то тогава действителността няма особено значение. Важно е да се тръби, че статуквото води към катастрофа – ни повече, ни по-малко. Забележете какво стана с движението за човешки права на сексуалните малцинства. След като еднополовите двойки получиха възможност да сключват брак и да осиновяват деца, политическите движение, които се бориха за това трябваше да се саморазпуснат. Но те не го направиха – още на другия ден започна люта битка за „правата“ на транссексуалните малцинства. Тази битка се води върху идеологическа платформа, отричаща биологичната определеност на човешкия пол и активистите налагат правила за „смяна на пола“, които вече засягат и невръстни деца. Ако допуснем, че този нов сегмент в развитието на „сексуалната революция“ приключи с победа на прогресивните сили над здравия разум – бедна ви е фантазията към какво още по-светло бъдеще ще ви поведат левичарите – политически активисти. Това е състоянието и в дебата за климата. Малцина отричат факта, че в климата настъпват промени. Поради пределната сложност на системата на климата, тези промени се оценяват различно от компетентните представители на физиката и климатологията, но левичарските идеолози са чужди на всяка умереност. Климатичният апокалипсис е новото знаме на борбата със статуквото – новата идеология, призвана да унищожи омразния капитализъм… Който, между другото, произведе глобализацията, а глобалните финансови елити се оказаха добри партньори на глобалните левичарски – екологични елити в посока на претенциите за глобално управление, насочено срещу националния суверенитет. Човешката самоосъзнатост за връзката между общество и природа трябва непрекъснато да нараства. Спъва я идиотската псевдоекологична идеологическа гарнитура на климатичния алармизъм. Спрете да пътувате със самолет, не раждайте деца, не яжте месо (което не е лошо решение, ако е предмет на личен избор) … списъкът може да бъде продължен. Според мен – спрете да слушате съветите на хора, които получават огромни суми пари за да ви назидават как да живеете под претекста, че знаят какво се случва – за разлика от вас. Постарайте се да не се озлобявате срещу сериозната, хуманистична екология, като я бъркате с умопобърканите лозунги на климатичните алармисти. Лидерите им са обикновени тарикати – като Ленин и Троцки, а повярвалите им са заблудени хора, които в един момент ще осъзнаят, че са провалили живота си, доверявайки се на жадни за власт екстремисти. (от фейсбук, заглавието е на редакцията)", "date": "2019.12.04", "title": " Екологичните елити са обикновени тарикати, а повярвалите им са заблудени хора"}
{"url": "https://trud.bg/%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd-%d0%b8%d1%81%d0%ba%d0%b0-%d0%bf%d0%be%d0%b2%d0%b5%d1%87%d0%b5-%d0%bf%d0%b0%d1%80%d0%b8-%d0%b7%d0%b0-%d0%be%d1%82%d0%b1%d1%80%d0%b0/", "text": "Председателят на Европейската комисия Урсула фон дер Лайен коментира, че засега не се предвиждат достатъчно средства за отбрана в проектобюджета на ЕС до 2027 година. По нейните думи е необходимо ЕС да разполага с повече самостоятелност в полето на отбраната, предаде БТА. „Същността на НАТО винаги ще бъде в чл. 5 от Вашингтонския договор за взаимната защита. Убедена съм, че на места НАТО отсъства и е важно ЕС да може да реагира, особено при кризи. ЕС има своите възможности в дипломацията, чрез инвестициите за развитие, но трябва да продължим да укрепваме европейския отбранителнен съюз“, добави тя. Фон дер Лайен посочи, че желае в отношенията с Вашингтон да се намери взаимоизгоден подход. „ЕС и САЩ са здраво свързани от дълги години. Наистина по някои въпроси мненията ни се разминават и трябва да обсъдим това, каза тя. По нейните думи, независимо от някои различия, ЕС и САЩ са съюзници. Готова съм да обсъдя решенията по въпроса с въвеждането на допълнителни мита. Между нас стоят въпроси, чието решение е трудно“, призна председателят на ЕК. Тя добави, че сериозни въпроси има с Анкара. Фон дер Лайен изрази надеждата за „много искрен разговор“ за съседските отношения и за спазването на международното право. Фон дер Лайен  съобщи, че ЕС организира донорска конференция за възстановяването на Албания от неотдавнашните земетресения. По нейните думи Западните Балкани трябва да знаят, че са важни за ЕС. Фон дер Лайен призова Скопие и Тирана възможно най-скоро да започнат преговори за присъединяване. Председателят на ЕК съобщи, че следващата седмица комисията ще представи щрихите на т. нар. „Зелен договор“ – действията за опазване на околната среда и за енергиен преход в следващите пет години. По нейните думи се предвижда обособяването на фонд за подпомагане на по-уязвимите хора в този преход с европейски средства.", "date": "2019.12.04", "title": " Фон дер Лайен иска повече пари за отбрана в проектобюджета на ЕС"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d0%b4%d0%be%d0%b1%d1%80%d0%b8-37-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b4%d0%be%d0%bf%d1%8a/", "text": "Правителството одобри допълнителни трансфери по бюджета на Министерството на земеделието, храните и горите за 2019 г. Финансовият ресурс е в размер на 3.7 млн. лв. и е предназначен за превантивни мерки и действия по предотвратяване разпространението на заболяването Африканска чума по свинете (АЧС) в страната, става ясно от днешните решения. Средствата ще бъдат използвани за съфинансиране от страна на България за спешните мерки за борба с АЧС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Правителството одобри 3,7 млн. лева допълнително за борба с африканската чума"}
{"url": "https://trud.bg/%d1%83%d0%b2%d0%be%d0%bb%d0%bd%d1%8f%d0%b2%d0%b0%d1%82-%d0%b0%d0%bd%d1%87%d0%b5%d0%bb%d0%be%d1%82%d0%b8-%d0%bd%d0%b0-10-%d1%82%d0%b8-%d0%b4%d0%b5%d0%ba%d0%b5%d0%bc%d0%b2%d1%80%d0%b8/", "text": "Карло Анчелоти ще остане без работа на 10-ти декември. Новината е на италианското радио „Мерте“, според което наставникът на „Наполи“ ще бъде освободен от президента на клуба Аурелио Де Лаурентис веднага след срещата с „Генк“ от Шампионската лига. На свой ред „Скай Спорт Италия“ също обяви, че раздялата между двете страни е близо. „Небесносините“ са в серия от 8 поредни двубоя без успех във всички турнири. Тимът се смъкна до 7-о място в Серия А и се прокрадва тезата, че има разрив в отношенията между Татко Карло и играчите.  Фаворит за заместник на титулувания наставник е Дженаро Гатузо. Според различни източници ръководството на „Наполи“ преговаря с темпераментния треньор от 72 часа. Интерес към Гатузо, работил до лятото в „Милан“, проявява и „Фиорентина“, където резултатите под ръководството на Винченцо Монтела също не са цветущи. По-рано през кампанията някогашният свиреп полузащитник получи оферти от „Дженоа“ и „Сампдория“, но ги отхвърли.", "date": "2019.12.04", "title": " Уволняват Анчелоти на 10-ти декември?"}
{"url": "https://trud.bg/4-%d0%bc%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%bf%d1%80%d0%b8-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d0%b2%d0%be%d0%b4/", "text": "На 5 декември президентът Румен Радев ще се срещне с представители на изпълнителната власт във връзка с въпроси, свързани с тежката ситуация, в която се намира водният сектор, и множеството предизвикателства пред неговото добро и ефективно управление. На срещата са поканени министрите на отговорните по въпроса ведомства – министърът на икономиката, министърът на регионалното развитие и благоустройството, министърът на околната среда и водите и министърът на здравеопазването.", "date": "2019.12.04", "title": " Четирима министри при президента заради водната криза"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2%d0%b0-10-%d0%bc%d0%bb%d0%bd-%d0%bb%d0%b2-%d1%81%d0%b0-%d0%bf%d1%80%d0%b5%d0%b4%d0%b2%d0%b8%d0%b4%d0%b5%d0%bd%d0%b8/", "text": "Всичко, което беше възможно да направим в рамките на настоящата бюджетна процедура, бе направено за Българска агенция по безопасност на храните (БАБХ). Всички, според техния принос и оценка, ще получат увеличение на възнагражденията следващата година. Бюджетът предстои да бъде гласуван финално в рамките на настоящите дни. Има предвидени над 10 млн. лв. за увеличение на заплатите. Това каза министърът на земеделието, храните и горите Десислава Танева по време на изложение. „Всеки може да има искания за нещо от всяка позиция, независимо от работното място – и в държавната администрация, и в частния сектор. Във всяко едно искане могат да се намерят основания, но всеки може да се разпростира според възможностите си. В нашето съзнание като граждани, за това, което получаваме, трябва първо да се замислим какво даваме“, заяви министър Танева във връзка с протеста за увеличение на заплатите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Министър Танева: 10 млн. лв. са предвидени за увеличение на заплатите в БАБХ"}
{"url": "https://trud.bg/%d0%b4%d1%8a%d0%bb%d0%b6%d0%b8%d0%bc%d0%b8-%d0%bd%d0%b0%d0%bb%d0%be%d0%b7%d0%b8-%d0%b7%d0%b0-%d0%ba%d0%be%d0%bb%d0%b5%d0%b4%d0%bd%d0%b8-%d0%bf%d0%be%d0%b4%d0%b0%d1%80%d1%8a%d1%86%d0%b8-%d0%be%d1%82/", "text": "Много фирми ще дадат коледни подаръци на служители, които са се представили добре през годината. Затова в рубриката на “Труд” “Данъчна консултация” представяме позицията на НАП за това какви налози се дължат за предоставени в натура награди. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). Дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната агенция за приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Ръководството на ЕАД е решило да награди определени работници за постигнати от тях резултати. Поощрението ще бъде с предметни награди или ваучери за подарък. Поставени са въпросите: 1. Какво е данъчното третиране на разходите за награди по ЗКПО? 2. Трябва ли стойността на предметната награда и на ваучера за подарък да се включва при определянето на месечната данъчна основа за доходите от трудови правоотношения? 3. Дължат ли се осигуровки върху стойността на предоставените от работодателя предметни награди или ваучери за подарък? Отговорите четете в броя на вестник „Труд“ в сряда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Дължими налози за коледни подаръци от фирмата"}
{"url": "https://trud.bg/%d0%b0%d0%b2%d0%b8%d0%be%d0%bc%d0%b5%d1%83%d0%b7%d0%b5%d1%8f%d1%82-%d0%bd%d0%b0-%d0%b1%d1%83%d1%80%d0%b3%d0%b0%d1%81-%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b7%d0%b0-%d0%bd%d0%b8/", "text": "Авиомузеят на Бургаското летище ще е безплатен за посетители навръх прадника на града – Никулден. Денят на Бургас е обявен и за неучебен, така че се очаква да бъде посетен и от учениците, които все още не са идвали на аеропорта, за да се пробват като пилоти на виртуален самолет и да разгледат експонатите. След 16 часа градският транспорт пък ще е безплатен, така че тази привилегия на празника също може да се използва до кв. „Сарафово“. Посетителите на музея имат възможността да видят отблизо и  да се запознаят с историята на девет самолетни експоната, всеки от които по време на експлоатационния си период е бил част от авиопарка на БГА-Балкан.", "date": "2019.12.04", "title": " Авиомузеят на Бургас – безплатен за Никулден"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b0-%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d1%83%d0%b1%d0%b8%d0%b5%d1%86-%d0%bd%d0%b0-%d0%bf/", "text": "Силистренският окръжен съд даде доживотна присъда на 34-годишния Мюрсел А. за предуимишлено убийство на приятелката си, която упоил с алкохол и дрога, съобщиха от пресцентъра на Апелативна прокуратура-Варна. Тежкото престъпление е било извършено на 25 януари 2017 г. в местността Келявица край дуловското село Руйно. Убийството е разкрито два месеца по-късно, след като е открито тялото на 22-годишната Ангелка близо до жп спирката, захвърлено в дерето. Жертвата се е запознала с убиеца в Германия, където работила в ресторант, а след това в публичен дом. Мюрсел и Ангелка живеели с 5-годишното й дете от друг мъж. Скандалната двойка нашумя с делото, което образува прокуратурата в Хамбург за опита им за убийство на детето, за което след жесток побой се наложила животоспасяваща операция. Съдът в Германия отнел детето от майка му и го настанил в дом. Двамата се върнали в България, като Мюрсел искал да купи агне за адак – мюсюлмански обичай за жертвоприношение. Той мислил да се освободи от приятелката си и разиграл пред полицията театър, че Ангелка е изчезнала с неговите 18 000 евро, които всъщност не притежавал. Във фаталния 25 януари подсъдимият отишъл в село Ножарево и заявил пред роднини, че се връща в Германия с Ангелка и по пътя я убил. Съдебномедицинската експертиза по делото е открила наличието на 1,5 промила алкохол и амфетамини в кръвта на жертвата, което обяснява липсата на съпротива, за която говори в  показанията си братът на подсъдимия, който бил в колата преди убийството. Експертите от петорната съдебномедицинска експертиза сочат като причина за настъпването на смъртта на 22-годишната жена мозъчна травма, изразяваща се в кръвоизлив и мозъчен оток, довели до остра дихателна и сърдечно-съдова недостатъчност. Мотивите за убийството са воденото наказателно дело за детето на Ангелка в Германия, както и фактът, че тя е знаела много за заниманията на Мюрсел в чужбина. Присъдата може да се обжалва пред Апелативния съд.", "date": "2019.12.04", "title": " Осъдиха на доживотен затвор убиец на приятелка проститутка\t"}
{"url": "https://trud.bg/%d0%b8%d0%b1%d1%80%d0%b0%d1%85%d0%b8%d0%bc%d0%be%d0%b2%d0%b8%d1%87-%d0%b7%d0%b0%d0%b2%d1%80%d1%8a%d1%89%d0%b0%d0%bc-%d1%81%d0%b5-%d0%b2-%d0%b8%d1%82%d0%b0%d0%bb%d0%b8%d1%8f/", "text": "Завръщането на Златан Ибрахимович в Италия изглежда сигурно. Нападателят сам разкри, че отново ще играе в Серия А, където през годините носи екипите на „Ювентус“, „Интер“ и „Милан“. Само преди дни шведът се сдоби с 50% от акциите на родния „Хамарби“, а това предполагаше, че може да заиграе в скандинавското първенство.  „Ще се присъединя към отбор, който трябва да се върне към славните си дни и да възроди историята си – заяви Златан в интервю за GQ Italia. – Това е единственият начин да намеря необходимата мотивация да ви изненадам отново. За избора ми играят роля различни фактори и най-вече интересите на моето семейство. Скоро ще се видим в Италия.“  Интерес към Ибрахимович, който понастоящем е свободен агент след като договорът му с „ЛА Галакси“ изтече, проявяват „Милан“, „Наполи“, Рома“ и „Болоня“. Според пресата на Апенините ходът на 38-годишния нападател е ясен – „Сан Сиро“.  „Обичам да правя разликата – провокира Златан. – Не искам да съм добър само в едно нещо на терена, искам да съм добър във всичко. Доволен съм от приключението в САЩ. След контузията ми мнозина мислеха, че няма да мога да играя отново на високо ниво, но им показах – грешат! Американците полагат усилия да се развиват, но има още да учат по отношение на техниката и тактиката. Тичат много, но не са толкова добри с крака, защото в традиционните им спортове се играе повече с ръце.“  Експертът по трансфери в Италия Джанлука Ди Марцио твърди, че Златан далеч не е толкова близо до завръщане в „Милан“, където игра в периода 2010/12. Таранът вече е получил оферта от „росонерите“, но тя е била с чувствително занижени параметри.  През изминалия месец обаче се заговори, че Ибра може да се озове изненадващо в „Болоня“. Той е близък приятел с наставника Синиша Михайлович, лекуващ в момента левкемия. Двамата са добри приятели, а в историята си клубът има 7 титли и 2 купи на страната. Всички успехи обаче са на повече от 45 години.", "date": "2019.12.04", "title": " Ибрахимович: Завръщам се в Италия"}
{"url": "https://trud.bg/%d1%80%d0%b8%d0%b1%d0%b0-%d0%be%d1%82-%d1%84%d1%80%d0%b8%d0%b7%d0%b5%d1%80%d0%b0-%d0%b7%d0%b0-%d0%bd%d0%b8%d0%ba%d1%83%d0%bb%d0%b4%d0%b5%d0%bd/", "text": "Рибарите прибират лодките, търговци вадят замразена по сергиите  Сергиите във Варна са заредени с пъстърва по 12 лв. за кг  Рибата се скри преди Никулден. Рибари от селището Ченгене скеле обясниха, че времето е лошо и няма да влизат вече за прясна риба. Тук там по някоя лодка опитвала, но морето не давало риба. За Никулден търговците ще вадят замразена риба от фризера. На рибната борса “Краснодар” в Бургас шаранът върви по 6 лева. И миналата година цената за празника беше същата, но след Никулден падна с 2 лева. По сергиите на търговците в града има и сафрид по 5 лева, зарган по 12 лева килото и чернокоп – по 10 лева за килограм. Рибарите от Поморие преди няколко дни наловили доста сафрид, и го продали по 10 лева килото. На рибната борса във Варна шаранът се предлага по 7 лв., като цената му се повиши с левче, а таранката- неин първи братовчед, върви по 3,50 лв./кг. Транжиран на порции, шаранът се продава по 10 лв., а толстолобът по 7 лв./кг. За почистване на цяла риба на място търговци вземат по 2 лв./кг. Сергиите са заредени с пъстърва по 12 лв., моруна по 20 лв. и други сладководни риби. Най-много жива стока по борсите във Варна идва от Ямбол, от язовира в Цонево и близки развъдници. Варненци предпочитат обаче пресния морски улов, който тази есен беше твърде слаб и затова е и по-скъп. Срещу празника на моряците и рибарите може да се намери едър черноморски сафрид по 12 лв./кг – отличен за скара, а по-дребният върви между 8 и 10 лв./кг. Чернокопът удари цена от 15 лв./кг, защото се оказа дефицитен. Зарганът се предлага на същата цена, паламудът поскъпна до 17 лв./кг, а леферът, както винаги държи рекорда от 40 лв. Калканът също поскъпна от 25-30 лв./кг на 35 лв. На пазара във Варна се предлагат котлети от сьомга по 20 лв./кг, филе от акула по 12 лв., ципурата е 14 лв./кг. Замразена скумрия от Норвегия е по 5,50 лв./кг. Раци и миди има в изобилие – от 3,50 – 5 лв. до 10 лв./кг.   Ядем вносна от Канада, Исландия и Мароко За първите 6 месеца на тази година у нас са внесени 19 540 тона риба, други водни организми и преработени рибни продукти, което е с 8,8% повече в сравнение със същия период на 2018 г. Това показва последният Аграрен доклад на земеделското министерство. Доставките от ЕС се свиват с 5% на годишна база, възлизайки на 11 180 тона, докато вносът от трети страни бележи ръст от близо 35%, до 8 360 тона. Най-големи количества идват от Канада (3 хил. тона), Исландия (1,4 хил. тона), Мароко (1,4 хил. тона), Турция (1,3 хил. тона) и Китай (1,2 хил. тона). В същото време износът на риба от България се свива с 5,6% през 2018 г. спрямо година по-рано и достига 16 709 тона. Чувствително намалява износът на мекотели и живи риби. Въпреки това стопанският улов на риба у нас расте. По данни на ИАРА за първите пет месеца на тази година уловът на риба и други водни организми възлиза на 4 034,72 тона, което е с 53% повече в сравнение със същия период на 2018 г. Най-голям принос има ръстът при улова на цаца – с 28% и на рапани – с 2,5 пъти (от 639,8 тона до 1 596,2 тона).   По Дунав шаранът – само от развъдник  Огнян Стоенелов,  Труд, Видин Автентичният дунавски шаран отдавна е изчезващ вид от трапезата на местното население. В навечерието на Никулден на няколко места във Видин вече са инсталирани мобилни пунктове с жива и прясна риба, най-вече шаран, но изцяло доставена от развъдници. Най-скъпо се продават сомът – между 12 и 14 лева за килограм, а цената на шарана е 6 лева килото. Най на сметка излизат огромните толстолоби – по 5-6 лв., които на общинския пазар във Видин се продават по 3 лева за килограм.  Хората купуват и шайби толстолоб, които са на цена 6-7 лева за килограм, но са по лесни за приготвяне. Най-вече върви скобарът – по 3 – 3, 50 лева за кг – изчистен. За тези, които не им се занимава да чистят и не искат да си вмирисват къщата на риба, кулинарни магазини предлагат пържена риба, но цените са доста по-високи. В навечерието на празника пържената цаца и хек се продават по 13,90 лв. за килограм. Шайби от неголяма есетра, отгледана в развъдник, са по 20 лева килото, печена на скара скумрия върви по 12 лева за килограм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Риба от фризера за Никулден"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%ba%d0%bb%d0%b8%d0%bc%d0%b0%d1%82%d0%b8%d1%87%d0%bd%d0%b8%d1%82%d0%b5-%d0%bf%d1%80%d0%be%d0%bc%d0%b5%d0%bd%d0%b8-%d1%81/", "text": "Светът е изправен пред едно от най-големите предизвикателства към цивилизацията в глобалните опити да се ограничат климатичните промени, заяви папа Франциск в послание до участниците в Мадридската конференция на ООН за климата, съобщи БТА. „Имаме прозорец от възможности, но не трябва да му позволим да се затвори. Трябва да се възползваме от това обстоятелство чрез отговорни действия в икономическата, технологичната, социалната и образователната сфери, като осъзнаем много добре, колко взаимозависими са нашите действия“, добави папата. Светият отец отбеляза как „младите хора днес показват повишена чувствителност към сложните проблеми, възникващи от извънредното положение (с климата)“. „Не трябва да предаваме на следващите поколения бремето, да се справят с проблемите, оставяни от предишните. Вместо това трябва да им дадем възможност да си спомнят за нас като поколение, което е обновило и е действало – с честно, отговорно и смело съзнание, за фундаменталните нужди от сътрудничество, с оглед да се запази и развие нашият общ дом“, заключи папа Франциск.", "date": "2019.12.04", "title": " Папа Франциск: Климатичните промени са едно от най-големите предизвикателства към цивилизацията"}
{"url": "https://trud.bg/%d0%ba%d0%be%d0%bd%d0%ba%d1%83%d1%80%d1%81-%d1%81-%d0%b4%d0%b5%d0%b3%d1%83%d1%81%d1%82%d0%b0%d1%86%d0%b8%d1%8f-%d0%bd%d0%b0-%d0%b2%d0%b8%d0%bd%d0%be-%d0%b8-%d0%bf%d0%be%d1%81%d1%82%d0%bd%d0%b8-%d1%8f/", "text": "Дегустация на домашни вина и постни ястия, участвали в конкурс на общинската администрация, ще има на Игнажден в Търговище. Празникът ще бъде отбелязан на самия 20 декември на площад „Независимост“, а началото е в 10 часа. Гражданите ще могат да опитат от сгряващите напитки и по хапка от гозбите, които са били включени в конкурса за майстори кулинари и винари, обявен за празника. От кметството обявиха, че до 13 декември при тях се приемат заявки за участие в надпреварата за най-добро бяло и/или червено вино от тазгодишната реколта. Пълният регламент за участие е публикуван на сайта на администрацията, откъдето уточняват, че специална комисия ще оцени предложените вина. Наградите ще се връчат на самия празник на площада, а производителите ще могат да споделят тайната на омайния елексир. Редом с вината ще бъдат подредени и кулинарните специалитети, приготвяни по традиция за Бъдни вечер в домовете в района. Записването за участие в изложбата е до 17 декември. Участниците в нея ще бъдат включени в томбола с предметни награди.  От Община Търговище съобщават, че на празника, програма с танци и наричания, ще представи и Професионалният фолклорен ансамбъл „Мизия“.", "date": "2019.12.04", "title": " Конкурс с дегустация на вино и постни ястия за Игнажден в Търговище"}
{"url": "https://trud.bg/%d1%80%d0%be%d1%81%d0%b0%d1%82%d0%be%d0%bc-%d0%bf%d0%be%d0%b4%d0%bf%d0%b8%d1%81%d0%b0-%d0%b4%d0%be%d0%b3%d0%be%d0%b2%d0%be%d1%80-%d0%b7%d0%b0-%d0%b4%d0%be%d1%81%d1%82%d0%b0%d0%b2/", "text": "“Росатом” подписа договор за доставката на ядрено гориво за АЕЦ “Козлодуй”. Компанията за производство на ядрено гориво ТВЕЛ, която е част от държавната корпорация „Росатом“, и АЕЦ „Козлодуй“ подписаха договор за доставката на руско ядрено гориво за България до 2025 г. включително, предава БГНЕС. „Както и по-рано, ТВЕЛ ще осигури комплектни доставки на ядрено гориво…, така че операторът на ядрената централа няма да се нуждае от покупката на обогатен уран на пазара и да го предава за производството на ТВС“, се казва в съобщение на ТВЕЛ. На АЕЦ „Козлодуй“ действат два блока – пети и шести с реактори ВВЕР-1000, които работят с руско ядрено гориво, произведено от Новосибирския завод за химически концентрати. От края на 2016 г. за шести енергоблок се доставя ядрено гориво от ново поколение ТВСА-12. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " “Росатом” подписа договор за доставка на ядрено гориво на АЕЦ „Козлодуй“"}
{"url": "https://trud.bg/%d0%bf%d1%80%d0%b5%d1%82%d1%8a%d1%80%d1%81%d0%b2%d0%b0%d1%85%d0%b0-%d0%be%d0%b1%d0%b5%d0%ba%d1%82%d0%b8-%d0%bd%d0%b0-%d1%84%d0%b8%d1%80%d0%bc%d0%b0-%d0%b7%d0%b0-%d0%bc%d0%bb%d0%b5%d1%87%d0%bd%d0%b8/", "text": "Хранителни продукти и суровини без документи за произход са установени в различни обекти на територията на страната, собственост на фирма за производство на млечни продукти, занимавала се с вноса и износа им за Европейския съюз и за трети страни. Действията са осъществени на 3 декември при съвместна операция на служители от Икономическа полиция, ГДНП, СДВР и областните дирекции на МВР във Варна, Пазарджик, Стара Загора, Силистра, В. Търново, Бургас, Шумен, Хасково и Разград, НАП, БАБХ и съответните РИОСВ в 10-те области. В хода на операцията са проверени складове на големи дистрибутори на стоката на фирмата в градовете София, Варна, Пазарджик, Русе, В. Търново, Стара Загора, Бургас, Хасково, Пловдив, Шумен, Разград и Силистра, както и производствената й база на територията на област Силистра. На територията на област Варна е установен и запечатан нерегламентиран склад, в който е открита стока без документи, удостоверяващи произхода й. Липсвали са и счетоводни документи. На територията на Бургаска област също е установен и запечатан склад за съхранение на продукти без документи, удостоверяващи произхода им. Подобни пропуски са констатирани и в други обекти на територията на останалите области. При инспекцията е засечена практика за разплащане на стока в пари в брой, а не по установения законов ред – по банков път. Работата по изясняване на случая продължава. Иззети са проби от предлаганата продукция и от производствената база. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.04", "title": " Претърсваха обекти на фирма за млечни продукти във Велико Търново\t"}
{"url": "https://trud.bg/%d1%80%d0%b5%d0%b6%d0%b8%d0%bc%d1%8a%d1%82-%d0%bd%d0%b0-%d0%b2%d0%be%d0%b4%d0%b0%d1%82%d0%b0-%d0%bc%d0%be%d0%b6%d0%b5-%d0%b4%d0%b0-%d0%b2%d1%8a%d1%80%d0%bd%d0%b5-%d0%b7%d0%b0%d0%b1%d1%80%d0%b0%d0%b2/", "text": "Холера, коремен тиф, хепатит – болести, за които се смята, че отдавна не са заплаха за развитите общества, са на път да се завърнат. Тази опасност не грози страна от Третия свят, а Перник – европейски град, на 20-ина километра от столицата София, информира  . Пред заплахата са изправени близо 100 хил. души от региона заради задълбочаващата се криза с водата в града. От регионалната здравна инспекция алармират, че заради въведения режим и промяна в качеството на водата е възможно да се повиши рискът от епидемии. Заразяването с бактерии и вируси може да стане както при пиене на вода, така и при използването на ресурса за битови нужди. Голяма част от микроорганизмите, които се намират в замърсена вода, имат висока издръжливост. Дори преваряването на водата на висока температура, може да не ги унищожи напълно, а те да станат причина за развитието на инфекциозни заболявания. Въздействието на замърсената вода върху здравето може да варира от физическо – неразположение до тежко заболяване или дори смърт. Най-често предаваните животозастрашаващи зарази при консумация са холера, коремен тиф, хепатит А и дизентерия. За всички е характерно, че се разпространяват от остарели водопроводни мрежи и замърсени питейни водоеми. Чревните и бактериални инфекции не трябва да се подценяват, защото са опасни за живота. Холерата  е чревно заболяване, което е съпроводено с тежка диария и води до обезводняване. То е силно заразно, като е възможно заразен пациент да умре в рамките на часове, ако не бъде рехидратиран Заразяването с  коремен тиф  става при попадане на бактерии през устата до тънките черва. Болестта се характеризира с коремни болки, главоболие и обрив по кожата. Диарията не е задължителен симптом Хепатит А , познат още като болестта на мръсните ръце, протича с повишена температура и умора, диария, повръщане, загуба на апетит и жълтеница. При тежки случаи може да се появи чернодробна недостатъчност Дизентерията  е инфекциозно заболяване на червата, протичащо със силна диария, а понякога и повръщане. Може да нанесе поражения на стомашно-чревния тракт, както и на целия човешки организъм С по-голям риск от водопреносимите заболявания са: родилки, кърмачета и малки деца, хора с малнутриция или недохранените, болни и хора с имунен дефицит (например с ХИВ и СПИН), възрастни хора.", "date": "2019.12.04", "title": " Режимът на водата може да върне забравени, но страшни болести"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d0%b4%d0%bf%d0%be%d0%bc%d0%b0%d0%b3%d0%b0-%d1%85%d1%83%d0%bc%d0%b0/", "text": "Община Велико Търново ще дофинансира дейността на Хуманитарна гимназия „Св. св. Кирил и Методий“. 38 000 лева допълнително ще получи училището към делегирания бюджет за 2019 година, а подпомагането се налага заради по-малкия брой ученици.  Предложението на кмета Даниел Панов и общинската администрация бе одобрено по време на днешната сесия на Общинския съвет.  За първи през последните седем години учениците в най-старата великотърновска гимназия се увеличават почти двойно. За учебната 2018-2019 година те са били 42-а, разпределени в пет паралелки. В настоящата учебна година възпитаниците вече са 70 и са сформирани шест класа. Положителна оценка по време на заседанието на местния парламент получи и ръководството на гимназията начело с директора Павлин Витанов. В началото на годината Общината отпусна близо 11 000 лева на Хуманитарна гимназия за оборудване на специализиран кабинет по журналистика. Новият тренировъчен терен за футбол във Велико Търново ще носи името на футболната легенда Трифон Иванов, реши местният парламент, одобрявайки предложението на инициативен комитет. Положително бе и решението за освобождаване на учениците на Спортно училище „Георги Живков“ от таксите за ползването на общежитие. Добрата практика бе въведена от Даниел Панов и екипът му още от възстановяването на учебната институция преди седем години и е сред факторите за привличане на ученици от цяла България.", "date": "2019.12.04", "title": " Община Велико Търново подпомага Хуманитарна гимназия „Св. св. Кирил и Методий“\t"}
