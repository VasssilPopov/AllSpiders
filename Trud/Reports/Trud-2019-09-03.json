{"url": "https://trud.bg/%d1%84%d0%b5%d1%80%d0%bc%d0%b5%d1%80%d0%b8-%d1%82%d0%be%d1%87%d0%b8%d0%bb%d0%b8-%d0%bf%d0%b0%d1%80%d0%b8-%d0%be%d1%82-%d0%b5%d1%81-%d1%81-%d1%80%d0%be%d1%8f%d0%ba-%d0%be%d1%82-%d1%84%d0%b8%d1%80%d0%bc/", "text": "Засечени са 94 случая на нередности Загубите от измамната схема възлизат на 10 милиона евро Земеделски дружества у нас са опитали да източват пари от ЕС с поставени фирми, установили проверки на ОЛАФ – Европейската служба за борба с измамите. Въпросните компании, чиито имена не се споменават, са получавали в миналото средства от еврофондовете и са достигнали границата на възможното финансиране, затова са опитали с измама да придобият още пари. За целта са откривали привидно независими нови фирми, които не са ползвали дотогава европейски субсидии, разкриват от ОЛАФ в годишния си доклад. Новите фирми са били основавани или нарочно за целта, или са съществували от по-рано, но са били преструктурирани, така че да не бъде ясна връзката им със старите дружества. Проверките на ОЛАФ установили обаче, че често адресът по регистрация на старите получатели на средства и “независимите” фирми е бил един и същ. Обикновенo те имали и еднакъв  източник на капитала, общ кредитор или наемодател, както и идентична или допълваща основна дейност. Уточнява се, че от тази схема загубите за европейския бюджет се равняват на 10 милиона евро. Подобни измами не само увреждат финансовите интереси на ЕС, но са в ущърб на честната надпревара, положителното развитие на земеделските дружества и частното предприемачество, коментират от ОЛАФ. От документа става ясно, че в България са били извършени 4 проверки и са били издадени две препоръки. От 2014 до 2018 г. ОЛАФ е засякла у нас 94 случая на нередности и е издала 15 препоръки. При структурните, инвестиционните и земеделските фондове са били проверени 1072 случая, по които са били издадени 27 препоръки. От 2012 до 2018 г. българските власти са предприели действия по 13 случая, от които един е завършил с повдигането на обвинение. По други 9 случая обаче досега не са взети мерки. ОЛАФ препоръчва на страните в ЕС да  възстановят 371 милиона евро към бюджета на съюза. Сред най-честите нарушения са установени опити за измама с основаването на “фалшиви дружества” за извършването на фиктивна дейност, като на тази основа са отправяни искания за европейско финансиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Фермери точили пари от ЕС с рояк от фирми (обзор)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-474/", "text": "Железен данъчен режим за алкохол, дарения на пари, бижута и имоти Въвеждат нови глоби. Проверяват колети за вино и ракия.               БСП изчаква с кандидата си за кмет на София В партията гласовете срещу евентуално заставане зад Мая Манолова на първи тур ставали все повече.             Два протеста, една цел – саморазправа на улицата с държавността Цветан Василев и Иво Прокопиев дирижират предстоящите акции против номинацията на Иван Гешев за главен прокурор и правителството на Борисов – анализ на „Труд“.       Заради неколцина печалбари е ужасно да наричат колегите “летящи професори” В нашето висше училище социалните програми не са куха рекламна фраза, казва политологът проф. д.п.н. Георги Манолов, ректор на ВУСИ, в интервю за „Труд“.         Време е да премахнем тавана върху плащанията в брой Ограничаването не влияе на размера на сивата икономика. Това е неефективно средство за борба с престъпността и тероризма – анализ на Георги Вулджев, редактор на ЕКИП.           Как прогониха Евлоги Георгиев от България Парламентът решава, че най-големият благодетел бил „чужд поданик“ – „Легенди и истини в българската история“ с Росен Тахов.           Черната Вдовица Силует на Скарлет Йохансон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Вижте акцентите в броя на вестник „Труд“ в сряда, 4 септември 2019"}
{"url": "https://trud.bg/2000-%d1%83%d1%87%d0%b8%d1%82%d0%b5%d0%bb%d0%b8-%d0%bd%d0%b0-%d1%82%d0%b5%d1%81%d1%82-%d0%b7%d0%b0-%d1%81%d1%82%d1%80%d0%b5%d1%81/", "text": "Преподавателите отговарят на въпроси за прегарянето на работното място Обмислят политика за рехабилитация Национално представително проучване за диагностика на синдрома на прегаряне (бърнаут) при педагогическите специалисти започва у нас. То трябва да покаже как преподавателите се справят с хроничния стрес. В него ще бъдат включени 2000 педагози от всички области на страната, съобщи за “Труд” председателят на синдикат “Образование” Юлиян Петров. Изследването е по идея на синдиката, МОН и Пловдивския университет. “Учителите са изследвани в Европа и е доказан бърнаут синдромът. Нашето изследване вероятно ще го докаже и у нас. От това ще следват компенсаторни механизми за облекчаване на работата на учителите, с идеята да стигнат здрави, непределно прегорели, до 65-годишна възраст, когато се пенсионират”, обясни още Петров. Многото административни дейности пречат на учителите и ги изхабяват. Към факторите за хроничния стрес се добавят часовете извънреден труд (над 60 на седмица), лошата комуникация с институции и родители, както и бързата промяна на нормативната база. Изследването вече е започнало и ще се проведе в рамките на 2 месеца. Учителите ще получат линк, в който ще трябва да попълнят два теста. Те ще бъдат обработени в национален център, а изследванията ще бъдат предоставени на МОН. След това ще започват разговори за нова политика, която да забавя прагарянето, уточни Петров. Възможно е тя да бъде заложена в национална програма. Вече са проведени първи разговори с министъра на образоването Красимир Вълчев и министъра на финансите Владислав Горанов за необходимите дейности по рехабилитацията на преподавателите.", "date": "2019.09.03", "title": " 2000 учители на тест за стрес"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%b8-%d0%b2%d0%be%d0%b5%d0%bd%d0%bd%d0%b8-%d1%81-%d0%b4%d0%b2%d0%be%d0%b9%d0%bd%d0%be-%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%bf%d0%b5%d0%bd/", "text": "Пенсионерите от специализираните ведомства получават средно с 288 лв. повече от другите Най-ниски са възнагражденията на хората над 95 години Полицаи и военни получават почти двойно по-високи пенсии от средната за осигурителен стаж и възраст. Това показват данните на Държавното обществено осигуряване, публикувани от Националния осигурителен институт. Средната пенсия през 2018 година за пенсионерите по чл. 69 от КСО, каквито са именно служителите на МВР, НСО, ДАНС и военните, е 638,08 лева на месец. Тя надвишава значително средната за лицата, с пенсия за стаж и възраст, която е 349,81 лева на месец. Или сметките показват, че пенсионерите от специализираните ведомства взимат средно с 288,27 лв. повече от другите възрастни хора. Данните сочат още, че възнагражденията за старост на военни и полицаи са се повишили миналата година с 4,1% спрямо 2017 г., когато средната пенсия е била 612,68 лева. Въпреки че тези професии се смятат за мъжки, се оказва, че има много малка разлика в това колко получават мъжете и жените от специализираните ведомства. Мъжете получават лични първи пенсии средно по 638,60 лв., а жените – по 621,84 лв. Това се дължи на факта, че нормативните изисквания за придобиване право на този вид пенсия са еднакви за двата пола, обясняват от НОИ. През 2018 г. с най-високи пенсии за осигурителен стаж и възраст са били пенсионерите до 40 години и тези между 40 и 44 години. Те са получавали средно съответно 738,08 лв. и 865,34 лв. В тези възрастови групи попадат 117 пенсионери. Следват групите на хората на възраст между 45 и 49 години – със средна пенсия от 703,21 лв., и тези между 50 и 54 години – с 695,74 лв. Общият брой на хората в тези две възрастови групи е 19511 души или 1,2% от всички. Това са предимно хора, работили в условията на първа и втора категория труд, придобили право на пенсия на по-ниска възраст. Тук са включени и пенсионери, които са военнослужещи, полицаи и други ползващи специален режим на ранно пенсиониране. Най-многобройната група, а именно групата на 65-69-годишните (24,0%) е със среден основен месечен размер 384,36 лв. С най-ниски средномесечни пенсии са лицата на възраст над 95 години – с 272,72 лв.   Жените взимат по-дълго от мъжете Средната продължителност на получаване на една пенсия е 21,7 години през миналата година, показва справката на НОИ. Запазва се тенденцията продължителността на получаване на пенсия при жените (24,8 години) да е по-висока от тази при мъжете – 18,6 години или те получават пенсия с 6,2 години по-дълго. Средната продължителност на получаване на личните пенсии за осигурителен стаж и възраст е 23,4 години (за жените е 26,5 години, а за мъжете -20,2 години). От тях работещите при условията на първа категория труд получават пенсия средно 28,5 години (жени – 28,6, мъже -28,5 години), втора категория -25,7 години (жени -26,4 години, мъже – 25,4 години) и трета категория -26,2 години (жени -27,6 години, мъже -22,6 години).", "date": "2019.09.03", "title": " Полицаи и военни с двойно по-високи пенсии"}
{"url": "https://trud.bg/%d0%b6%d0%b5%d0%bb%d0%b5%d0%b7%d0%b5%d0%bd-%d0%b4%d0%b0%d0%bd%d1%8a%d1%87%d0%b5%d0%bd-%d1%80%d0%b5%d0%b6%d0%b8%d0%bc-%d0%b7%d0%b0-%d0%b0%d0%bb%d0%ba%d0%be%d1%85%d0%be%d0%bb-%d0%b4%d0%b0%d1%80%d0%b5/", "text": "Въвеждат нови глоби Проверяват колети за вино и ракия Колетите ще бъдат отваряни, за да бъде проверено дали чрез тях се изпращат вино или ракия без платен акциз. Ако пощенският оператор поиска, изпращачът и получателят сами ще трябва да отварят пратката. Ако не го направят доброволно, колетът ще бъде отварян в помещение с видеонаблюдение в присъствието на свидетели. Това гласят промени в Закона за акцизите и данъчните складове, които са пуснати за обществено обсъждане от Министерството на финансите. И в момента изпращането с колети на вино, както и на ракия без платен акциз, е забранено. С промените ще се даде право на пощенския оператор да изисква документи за произхода на стоките и препоръчана от митничарите информация. Например може да се изиска касова бележка или документ за платен акциз, ако ракията е домашна. Изпращането на вино с колети, както и досега, остава забранено. Освен всичко това изпращачът и получателят ще трябва да представят личните си карти, а пощенският оператор ще дава информация на митниците за патената за колета сума, така че да стане ясно дали изпращаната ракия е с платен акциз. С промените в закона се въвежда и глоба от 1000 лв. до 4000 лв., ако човек пренася през границата между страни от ЕС алкохол или цигари над разрешените количества за лични нужди – над 800 броя цигари, 10 литра восокоалкохолни напитки и 90 литра вино. При укриване на акциз или контрабанда митничарите ще може да налагат обезпечителни мерки върху имуществото и парите на длъжника, за да бъде гарантирано, че той ще си плати глобите, гласят още промените. Сега в практиката има случаи проверяваните фирми и граждани да прехвърлят имуществото си на други лица, за да не плащат наложените глоби. Въвеждат се и по-строги правила при превоз на акцизни стоки между данъчни складове. Стоките ще може да бъдат разтоварвани само там, където предварително е посочено в декларация до митниците. При претоварване на друго превозно средство митничарите трябва предварително да бъдат уведомени. При нарушение на тези правила се въвежда глоба в двойния размер на дължимия акциз, но не по-малка от 4000 лв.       Отпада изискването за копие от ТЕЛК Облекчение за награди до 100 лв. При подаване на годишните данъчни декларации за доходите няма да се изисква прилагане на копие на решение на ТЕЛК, за да се ползват данъчните облекчения за хора с намалена работоспособност, както и за деца с увреждания. Към декларациите няма да се изисква и прилагане на копия от документи за направени лични вноски за осигурителен стаж при пенсиониране, гласят предложени от МФ промени в Закон за данъците върху доходите на физическите лица. НАП има достъп до регистъра „Единна информационна система на медицинската експертиза“ и затова копие от ТЕЛК не е нужно. А вноските за пенсия се правят в НАП. С промените ще се облекчи подаването на годишната данъчна декларация. Фирмите няма да подават в НАП справки за изплатени от тях награди до 100 лв., гласят още промените. А доходите на спортисти и треньори ще бъдат приравнени на трудови.   Изпращат ни актове на мейла Ревизионни актове, покани за доброволно плащане на данъци и предупреждения за принудително събиране ще се изпращат на фирми и по имейл. Заявените електронни адреси за кореспонденция от регистрираните по ДДС фирми, ще се считат за адрес за получаване на съобщения от НАП, гласят предложени от МФ промени в Закона за ДДС. С промените ще бъде затворена вратичка за избягване плащането на ДДС. В момента често един и същи магазин се прехвърля на различни фирми, така че да не достигне оборот от 50 хил. лв. и да избегне регистрацията по ДДС. С промените при последователно извършване на еднородна дейност от две или повече фирми в един и същ обект, в облагаемия оборот на всяка следваща фирма ще влиза реализираният оборот предишните фирми за последните 12 месеца.   Подаваме декларации за подарени пари и скъпи бижута Налогът се определя от общините За получени като подарък пари и скъпи бижута ще се подава декларация в общината, гласят предложени от МФ промени в Закона за местните данъци и такси. Така ще може да бъде определен дължимият общински данък. Декларации няма да се подават при дарения между съпрузи, както и от родители на деца и от баби на внуци, тъй като са освободени от налог. Няма да се подават декларации за обичайните подаръци, както и за дарения на имоти и коли. В закона няма дефиниция на „обичайни подаръци“, а съдебната практика е различна. Има решения на съда, според които златни обеци за 5000 лв. не са обичаен подарък. Затова, ако момиче получи такъв подарък от гаджето си, ще трябва да подаде декларация в общината и да плати данък. Налогът за дарения между хора, които не са роднини, се определя от общините в размер от 3,3% до 6,6%. Този данък и досега съществува, на реално едва ли някой го е плащал. С новата декларация се цели данъкът да бъде събиран. При прекратяване на регистрацията на автомобил в общината няма да изискват специална бележка от КАТ, а данните ще се взимат от регистъра на превозните средства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Железен данъчен режим за алкохол, дарения на пари, бижута и имоти"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%89%d0%b5-%d0%b8%d0%b7%d0%b3%d1%83%d0%b1%d0%b8-%d0%b8%d0%b7%d0%bd%d0%be%d1%81-%d0%b7%d0%b0-%d0%bd%d0%b0%d0%b9/", "text": "Ако напусне Европейския съюз без търговско споразумение, Великобритания ще изгуби износ за 16 милиарда долара, като сметката вероятно би нараснала при отчитане и на косвените ефекти. За това предупреди днес Конференцията на ООН за търговия и развитие (УНКТАД – UNCTAD) в доклад, цитиран от Ройтерс и Франс прес. Изследването на УНКТАД сочи, че Брекзит без сделка ще доведе до експортни загуби за Великобритания на стойност най-малко 16 милиарда долара, което е около 7 на сто загуба от целия износ на страната към ЕС. „Тези загуби биха били много по-големи поради нетарифните мерки, граничния контрол и последващото нарушаване на сегашните производствени мрежи между Великобритания и ЕС“, се уточнява в доклада. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Великобритания ще изгуби износ за най-малко 16 милиарда долара при Брекзит без споразумение, според доклад на ООН"}
{"url": "https://trud.bg/%d0%b3%d0%b5%d1%88%d0%b5%d0%b2-%d0%bf%d1%80%d0%be%d1%81%d1%82%d0%be-%d0%bf%d0%be-%d1%87%d0%be%d0%b2%d0%b5%d1%88%d0%ba%d0%b8-%d0%bd%d0%b5-%d0%ba%d1%80%d0%b8%d0%b5%d1%88%d0%b5-%d0%b2%d1%8a%d0%b7%d0%bc/", "text": "Избирането на Иван Гешев за главен прокурор ще означава и това, че ще бъдат положени максимални усилия за измамата КТБ да има справедливо възмездие Ръководителят на Катедра „Публичноправни науки“ в Юридическия факултет на УНСС и бивш председател на Сметната палата проф. д-р Валери Димитров е изпратил до Висшия съдебен съвет (ВСС) свое  , с което декларира подкрепа за кандидатурата на Иван Гешев за главен прокурор.  Проф. Димитров прави анализ на концепцията на номинирания, както и споделя причината за познанството си с настоящия заместник на главния прокурор – разследването срещу Цветан Василев за фалита на КТБ.  Становището на проф. Валери Димитров до кадровиците: Смятам, че г-н Иван Гешев, заместник на Главния прокурор при Върховната касационна прокуратура притежава всички необходими професионални и морални качества, за да бъде избран на длъжността „Главен прокурор на Република България“. Запознах се внимателно с представената от него Концепция за стратегическо управление на Прокуратурата на Република България. Концепцията е изключително професионално изготвен документ, който има следните безспорни достойнства: 1. Направен е подробен и задълбочен анализ на състоянието на прокуратурата. Авторът, поради дългогодишната си работа в тази институция и опит като действащ прокурор и като ръководител, познава в детайли всички проблеми, отнасящи се до кадрите,материално-техническата и електронно-комуникационна обезпеченост. Г-н Гешев има ясна и точна представа както за досегашните достижения на прокуратурата, така и за нейните проблеми, част от които са свързани с незадоволителното състояние на законодателството, особено на действащия Наказателен кодекс. Само на основата на такъв професионален анализ може да се предлагат решения на проблемите. 2. Г-н Гешев предлага ясни и конкретни управленски решения за изтъкнатите от него проблеми, лаконично и точно, без словесни декорации и розови обещания. Такива са предложенията за оптимизиране на съдебната карта чрез преструктурирането на районните прокуратури, въвеждането на стандарт за задължително периодично продължаващо обучение на всички магистрати и съдебни служители, акцентирането върху актовете на методическо ръководство за подобряване на организацията на работата и по въпроси за прилагането на закона. 3. Кандидатът за главен прокурор обръща специално внимание на мерките за борба с организираните престъпни групи, корупцията и битовата престъпност. 4. За мен, като юрист, е особено важно посланието на Иван Гешев за отговорността, отчетността и публичността в работата на прокуратурата. Той и сега, като действащ прокурор и ръководител дава пример за такава публичност и отчетност. В Концепцията неслучайно е отделено и специално място на изискванията за последователността и предвидимост в прокурорската дейност. Това са изисквания, които имат пряка връзка с принципа за върховенство на правото. 5. Не на последно място трябва да се изтъкне ударението, което поставя г-н Гешев върху необходимостта от ефективен професионален диалог и сътрудничество на прокуратурата с другите правоохранителни органи и институции и със съда. Посочва се, че този диалог и сътрудничество се основават на общи, споделени принципи и ценности на всички професии, участващи в този процес. Практическите действия на Иван Гешев, свързани с разкриването на ред тежки престъпления, дават блестящи примери за такова сътрудничество и диалог. Това го казвам за сведение на всички самозвани „експерти“ по конституционно право, които в медиите обвиниха Гешев, че видите ли, имал погрешни представи за принципа на разделение на властите и неизбежно щял да погази Конституцията. Как да обясниш на такива претенциозни „високоучени“ самозванци, че никаква борба с престъпността не е възможна без ефективното професионално сътрудничество между органи и институции, принадлежащи към различни конституционно установени власти. 6. Силно впечатление прави и предложението на Иван Гешев за създаването на база данни с положителни прокурорски и разследващи практики, както и за разработването на наръчници за уеднаквяване на практиката при документиране на процесуалните действия в хода на разследванията и за създаване на минимален стандарт от унифицирани /типови/ документи за разследване на дела от обществен интерес. Това несъмнено ще допринесе за последователността, предвидимостта и прозрачността в работата на прокуратурата. Тук искам да споделя и лични впечатления от г-н Иван Гешев. Запознах се с него преди няколко години, във връзка с казуса „Корпоративна търговска банка /КТБ/“. Той поиска контакт с мен, като ме помоли, в качеството ми на преподавател и специалист по банково право, да дам разяснения по действащото банково законодателство. Имахме няколко срещи, подробно обсъждахме въпроси по тълкуването и прилагането на банковата законова и подзаконова уредба, относима към казуса с КТБ. Направи ми впечатление че г-н Гешев има остър и аналитичен ум и веднага схвана специфичните характеристики на нормативната уредба на търговското банкерство, както и определени нейни недостатъци, които обективно са създали предпоставки за развихрянето на измамата „КТБ“. И двамата, на основата на наличните данни, имахме още тогава общото убеждение, че българското общество е изправено пред безпрецедентна по своите мащаби банкова измама, измама организирана и осъществявана в продължение на години от лицето, което е основен акционер в банката и председател на нейния надзорен съвет. Въпреки дългия си професионален опит като следовател и прокурор Иван Гешев, просто по човешки, не криеше възмущението от действията на човека, злоупотребил с доверието и с парите на хиляди вложители. Впоследствие всички данни и доказателства, събрани от прокуратурата в хода на наказателното производство, както и докладите на авторитетните одиторски компании, назначени от БНБ, инспекционните доклади на управление „Банков надзор“, доклада на разследващата консултантска компания „Аликс партнърс“ очертаха еднозначно картината на банковата измама. Измама при която паричният ресурс, осигурен от вложителите на банката бе разграбен и присвоен от основния акционер чрез специално изградена от него мрежа от подставени лица – фалшиви кредитополучатели, които нямат бизнес, нямат кредитна история и не предоставят обезпечения по кредитите. Тази картина изцяло се потвърждава и от данните, които станаха достояние на синдиците на банката и на контролиращия ги Фонд за гарантиране на влоговете в банките в последвалото производство по несъстоятелност. Потвърждение за това е и актуалната информация за отхвърлянето на иска на Оманския фонд – акционер в КТБ срещу българската държава от инвестиционния арбитраж във Вашингтон. Не може акционер в банката, която е превърната в инструмент за измамване и ограбване на своите вложители, да иска обезщетение при положение, че този акционер е имал свои представители в надзорния съвет на банката, които са работели в тясно сътрудничество с организатора на измамата, който е и председател на този съвет. Това са очевидни факти, изводите, които произтичат от тези факти също са очевидни и безспорни и никой арбитражен и съдебен орган не може да ги пренебрегне. Именно г-н Гешев, като ръководител на разследващия екип, се нагърби с огромното предизвикателство да доведе докрай предварителното производство за това уникално престъпление. И с това ясно показа, че е смел, отговорен и морален човек. Не му е лесно и сега, при продължаващата мръсна кампания срещу него, в която активно участие имат лакеите и клакьорите на човека, ограбил банката и благополучно приютил се в Белград. Тези персонажи усърдно насаждат в обществото малоумната теза, че видите ли, банката е ограбена от други, а не от белградския беглец. Този човек е просто иновативен банкер и благородна жертва на зловещ заговор под формата корпоративно рейдърство! Просто да се разплачеш от умиление! Но авторите на тази маймунска логика не могат да отговорят на простите въпроси, които всеки нормален човек би задал: Митичните други ли управляваха банката? Незнайни злодеи ли раздаваха престъпно кредитния й ресурс? Естествено, че няма никакви други, а просто основният акционер нагло и безскрупулно в продължение на години е управлявал банката по престъпен начин, като в крайна сметка е подарил милиарди левове на подставени, приближени нему лица, възползвайки се и от обстоятелството, че тези сделки се извършват при законовия режим на банкова тайна и поради това остават скрити за обществото? Разбира се, отстояващите подобни глупави до идиотизъм твърдения не са глупаци. Тези твърдения са просто долнопробна пропаганда и нейните автори преследват очевидно користни цели, които нямат нещо общо декларираните от тях високоморални подбуди за истина и справедливост. Избирането на Иван Гешев за главен прокурор за мен ще означава и това, че ще бъдат положени максимални усилия за измамата КТБ да има справедливо възмездие. Това повеляват принципът на върховенството на закона и интересите на ограбените вложители. В заключение искам да подчертая убеждението си, че г-н Иван Гешев има професионалните и морални качества да бъде главен прокурор. Ясно доказателство за това е и единодушието на професионалната прокурорска общност при издигането на кандидатурата на този достоен човек от нейните редици. Проф. д-р Валери Димитров се дипломира се през 1978 г. със степен магистър по право в Софийския университет „Св. Климент Охридски“. От началото на 1991 г. е съветник на управителя на БНБ Тодор Вълчев и юридически секретар на Управителния съвет на централната банка. В периода 2000 – 2001 г. е консултант на председателя и Управителния съвет на Фонда за гарантиране на влоговете в банките. Участва в разработката на банковото законодателство след промените в България от 10 ноември 1989 г. Народен представител е от НДСВ в 39-тото Народно събрание, където е председател на Комисията по икономическа политика. От 7 април 2005 г. е председател на Сметната палата. По-късно е преизбран на същия пост. Към момента е преподавател в УНСС. Заглавията са на  .", "date": "2019.09.03", "title": " Гешев, просто по човешки, не криеше възмущението от действията на Цветан Василев"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d1%82%d0%b0%d0%b4-%d0%b3%d1%80%d1%83%d0%bf-%d0%b8%d0%b2%d0%b0%d0%bd-%d1%82%d0%be%d0%b4%d0%be%d1%80%d0%be%d0%b2-%d0%be%d1%81%d1%82%d0%b0%d0%b2%d0%b0/", "text": "Специализираният наказателен съд не уважи искането на Иван Тодоров за по-лека мярка за неотклонение. Собственикът на ТАД Груп остава в ареста по обвинения в подбудителство за кибертероризъм заради теча на данни от НАП. Съдът реши Тодоров да остане в ареста, като прие аргументите на прокуратурата, че деянието е с висока степен на опасност, предава   Според прокуратурата Иван Тодоров може да се укрие, за да затрудни разследването, а може и да окаже влияние на свидетелите да променят показанията си, част от които не са били дадени пред съдия, посочи наблюдаващият прокурор Калин Близнаков: „Има опасност да се повлияе върху свидетелите, които са разпитани, и тези, които предстои да бъдат разпитани. Чухте в мотивите на съда, че е имало такива свидетели – собственици на дружества – които бази данни обвиняемите са имали неправомерен достъп до тях, след което са предлагали съответно да извършат профилактика върху сайтовете на тези дружества срещу съответно възнаграждение. Има данни, да, че всичко във фирмата се е случвало със знанието и съгласието на Тодоров“. От прокуратурата цитираха свидетел, който обяснил, че когато собственикът Тодоров го нямало, обвиненият за пряк извършител Кристиян Бойков е поемал задълженията му, защото между тях имало по-високо доверие. Прокуратурата цитира и разпити на представители на външни компании – клиенти, според които ТАД груп имала некоректни отношения. Защитата на Иван Тодоров коментира, че нито един от свидетелите не е споменавал при разпитите си, че е бил рекетиран, а това как Тодоров ръководи фирмата си няма общо с обвиненията към служителя му Кристиян Бойков за всяване на смут при хакване на базата данни на Националната агенция за приходите. Адвокат Ина Лулчева каза, че ще обжалва мярката: „Съдът днес отново не каза нито един факт, от който да се установява, че Иван Тодоров е накарал Кристиян Бойков да копира данни на НАП и да ги разпространи с цел да всее страх и смут в населението. Очевидно е, че целите на задържането са други, а не обслужване на процеса. Ние сме подали молба и на нас да ни се предостави копие от делото, за да може и ние да разпространим други факти, но за съжаление прокуратурата отминава всякакви такива искания“. Самият Иван Тодоров каза пред съдията, че фирмата му ТАД Груп не провеждала нищо нерегламентирано към НАП или към частни фирми. Тодоров първоначално той беше пуснат на свобода срещу 100 000 лева гаранция но апелативният спецсъд го върна в ареста, след като прокуратурата представи 4 тома нови доказателства. За решението тогава надделя доказателство – общ чат на фирмата „ТАД Груп“, в който Кристиян Бойков най-общо съобщава за хакването на архива на НАП, а Иван Тодоров го насърчава да продължи и с други фирми, като обещава и бонуси за всяка една от тях. Данните са криптирани и използвани с користни цели. Публикуването на данните от НАП от страна на Бойков чрез медиите е целяло всяване на страх и паника, прие още съдът. Тодоров беше арестуван още в съдебната зала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Шефът на „ТАД Груп“ Иван Тодоров остава в ареста"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b7%d0%b0-%d1%85%d0%b0%d0%b9%d1%82%d0%be%d0%b2-%d0%be%d1%82%d0%ba%d1%80%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5/", "text": "Зам.-министърът Амелия Гешева даде старт на инициативата Над 360 безплатни събития ще има в цялата страна Инициативата Европейските дни на наследството 2019, която ще продължи през целия септември, стартира с първите събития. Зам.-министърът на културата Амелия Гешева даде начало на честванията с откриването на изложбата “Творчески щрихи”, посветена на 100 години от рождението на писателя акад. Николай Хайтов, подредена в галерия “Средец” на Министерството на културата. Експозиция предлага съвременен прочит на творчеството на писателя от млади творци. Тя съдържа произведения по книгата “Диви разкази” на студенти от Националната художествена академия, на ученици от Художествената гимназия в София и от Професионалната гимназия по горско стопанство и дървообработване “Николай Хайтов” град Варна, както и скулптурни портрети на писателя през годините. Изложбата може да се види до 13 септември. Възпоменателното събитие е организирано от фондация “Памет” на наследниците на писателя, със съдействието на Министерството на културата. Европейски дни на наследството се провеждат в почти всички европейски страни като съвместна инициатива на Съвета на Европа и Европейската комисия. През годините ЕДН са се утвърдили като най-голямото общоевропейско събитие, в което се включват всяка година над 20 милиона европейски граждани. Над 360 събития ще бъдат организирани общинските администрации във всички области на страната в рамките на инициативата у нас. Тази година празниците са обединени под мотото: “Изкуства и развлечение”. Десетки музеи, културни и природни обекти ще осигурят свободен вход за посетителите си в определени дни на месеца. Сред различните прояви, организирани от общините, са: фестивали, празници на градовете, концерти, изложби, поетични конкурси, театрални постановки на открито, образователни игри за деца и др. Програмата може да видите на сайта на Министерството на културата.", "date": "2019.09.03", "title": " Изложба за Хайтов откри Европейските дни на наследството\t"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%b1%d1%81%d0%bf-%d1%83%d1%82%d0%b2%d1%8a%d1%80%d0%b4%d0%b8-161-%d0%ba%d0%b0/", "text": "На днешното си заседание Националният съвет на БСП утвърди 161 кандидатури за кметове на общини и райони, съобщиха от пресцентъра на партията. Сред кандидатите са утвърдени юристи, инженери, лекари, учители, културни дейци и др. Петима народни представители се включват в кметската надпревара – Бургас – Николай Тишев, Сливен – ген. Кольо Милев; Русе – Пенчо Милков; Перник – Станислав Владимиров, Карнобат – Тодор Байчев. Досегашните успешни кметове на левицата отново получиха подкрепа за следващ мандат. Това са градоначалникът на Гоце Делчев – Владимир Москов, на Троян – Донка Михайлова, на Красна – Николай Георгиев, на Павликени – Емануил Манолов, на Асеновград – Емил Караиванов и др. Ръководството на БСП потвърди и кандидатурата на Катя Георгиева за кмет на Ямбол, на Хасково – Коста Стоев и на Стара Загора – проф. Иван Върляков. Следващото заседание на Националния съвет, което ще продължи с утвърждаването на кандидат-кметове, ще се състои на 15 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Националният съвет на БСП утвърди 161 кандидати за кметове"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b7%d0%b0%d0%b3%d1%83%d0%b1%d0%b8-%d0%bc%d0%bd%d0%be%d0%b7%d0%b8%d0%bd%d1%81%d1%82%d0%b2%d0%be-%d0%b2-%d0%bf%d0%b0%d1%80/", "text": "Министър-председателят на Обединеното кралство Борис Джонсън загуби парламентарното си мнозинство, след като бившият министър Филип Лий се дистанцира от торите и се присъедини към либералдемократите, предава британския телевизионен канал Sky News. „Това консервативно правителство агресивно се стреми към Брекзит по безпринципни начин. Това излага ненужно на риск живота и средствата за препитание на хората и безсмислено застрашава целостта на Обединеното кралство. В по-широк план подобен подход подкопава икономиката, демокрацията и ролята на нашата страна в света. Използва политически манипулации, заплахи и лъжи. И прави тези неща умишлено и обмислено. Ето защо днес се присъединявам към Джо Суинсън и към либералдемократите“, цитира телевизията думите на Лий. „Вярвам, че либералдемократите са в най-добра позиция да изградят обединяващата и вдъхновяваща политическа сила, необходима за излекуване на нашите разделения, разгръщане на талантите ни, за преодоляване предизвикателствата, пред които сме изправени като общество – и да изведем нашата страна към свят, който е по-добро място за следващите поколения“, допълни Лий. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Борис Джонсън загуби мнозинство в парламента преди решаващ вот за Брекзит"}
{"url": "https://trud.bg/%d1%86%d0%b2%d0%b5%d1%82%d0%be%d0%b7%d0%b0%d1%80-%d1%82%d0%be%d0%bc%d0%be%d0%b2-%d1%81%d0%be%d1%86%d0%b8%d0%be%d0%bb%d0%be%d0%b3-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "Флиртът между медиите и социолозите, насочен към предизборни внушения под маската на социологически изследвания, е опасно и вредно явление Още преди да са ясни кандидатите на основните партии за кмет на столицата, някои социологически агенции побързаха с внушенията за победител на балотажа. „Труд“ потърси социолога Цветозар Томов за коментар на телефонните сондажи. Томов отговори и на въпросите ни защо машинното гласуване се оказа нежелано за местните избори, ще се повторят ли събитията в „Арена Армеец“ от 2015 г. (Интервюто е взето преди Йорданка Фандъкова да обяви кандидатурата си – б.р.) – Социологически агенции вече излязоха с прогнози за местните избори в София. Може ли да им вярваме, след като основните партии още не са обявили кандидатите си?  – Мисля, че не става дума за прогнози и поне в публикациите, които съм видял, агенциите са предпазливи в изводите си и подчертават това. Но хората, а донякъде и медиите, са склонни да възприемат данните от всеки социологически сондаж като прогноза за изхода на изборите. А в ситуация, която още не е предизборна, не са стопроцентово ясни нито основните кандидати, нито техните програми и послания към избирателите, данните за намеренията на хората да гласуват нямат висока прогностична стойност. – В профила си във фейсбук поставихте няколко въпроса на „Галъп интернешънъл“ свързани с тяхно телефонно проучване. Какви са основните проблеми при този тип интервюта?  – Основният проблем е, че телефонните сондажи не осигуряват равна вероятност за всички избиратели да попаднат в извадката на изследването. Това може да доведе до съществени деформации на резултатите. – Как да си обясним факта, че в проучването на „Галъп интернешънъл“ се твърди, че 56% от софиянци искат нов кмет и в същото време 50% харесват сегашния?  – Подобни противоречия в мисленето на хората са често срещани. В случая вероятно се преплитат две неща: от една страна, сегашният кмет на София Йорданка Фандъкова наистина е харесвана от много хора, включително и хора, които не подкрепят и не гласуват за ГЕРБ. При всички досегашни избори тя получаваше силна мажоритарна подкрепа от такива хора. От друга страна, има видима умора от управлението и на ГЕРБ, и на Фандъкова в София. Това поражда, според мен, противоречиво отношение към сегашния кмет. В хода на кампанията, ако, разбира се, Фандъкова се включи в нея, ще се види кое ще надделее – дали симпатията към нея, която досега й е докарвала значителна мажоритарна подкрепа на избори, или умората и недоволството от нейното управление, което изпитват немалко софиянци. – На евроизборите социологическите прогнози се оказаха сериозно сбъркани. Сега сякаш агенциите са готови да повторят грешките си. Не се ли опасяват, че ще загубят клиентите си?  – В случая не бих обобщавал. Да, имаше агенции, чиито прогнози бяха твърде съмнителни, вероятно ще има такива и на предстоящите избори. Не е моя работа да ги посочвам поименно, това трябва да правят медиите. От друга страна, основните тенденции в изборите все пак бяха посочени от повечето агенции: трендът на ГЕРБ в края на кампанията, който доведе до убедителна победа на тази партия, високият резултат на ВМРО и „потъването“ на другите патриотични формации, ниската активност. Всъщност, единствената грешка, която направиха всички агенции, е подценяването на подкрепата за „Демократична България“, защото никой не прогнозира, че тази коалиция ще вземе евродепутатско място. Традиционно се подценява и подкрепата за ДПС. – Какви са причините за все по-нереалистичните прогнози на социологическите агенции?  – Няма как да отговоря на такъв въпрос, защото не споделям мнението, изразено чрез него. Не виждам достатъчно основания да се твърди, че прогнозите на социологическите агенции стават все по-нереалистични. Може би нарасна броят на ментетата в предизборната социология, но това е друга тема. Иначе, доколкото си спомням, последният случай, в който социолозите масово не предсказаха победителя в национални избори, беше на президентските избори през 2001 година. Ако се вгледате в прогнозите в други страни с утвърдени демокрации, може би ще стигнете до извода, че твърдението в този въпрос е пресилено. – Не ви ли се струва, че социолозите започнаха да се изживяват като част от изборния процес с опитите си да дефинират победителите, за да въздействат върху избирателите?  – Да, такъв проблем има и даже бих казал, че той се усложнява от избори на избори. Само че обърнете внимание на това, че социолозите не могат сами да въздействат върху изборния процес, правейки пиар със социологически данни, без да бъдат подпомогнати от медиите. Именно флиртът между медиите и социолозите, насочен към това да произвежда предизборни внушения под маската на социологически изследвания, според мен е опасно и вредно явление. Вредно, защото използването на социологическите изследвания за предизборна агитация е опит за манипулация на избирателите и опасно, защото е разширяваща се практика в България. – Ще напълнят ли намалените субсидии общинските съвети с бизнесмени?  – Не знам, но съм по-склонен да очаквам, че така ще се случи. – Реалистично ли е да очакваме появата на нови играчи на местните избори?  – В национален мащаб – едва ли. Но по места – вероятно да. В София, например, е възможно кандидатът на „Спаси София“ да постигне сравнително висок резултат. Но е възможно и това да не се случи, рано е да се каже със сигурност. – Как си обяснявате твърдението на премиера Бойко Борисов, че се задават подли избори?  – Не мога да коментирам това твърдение. Сигурно премиерът има информация, до която аз нямам достъп. – Ще успее ли партията ГЕРБ да запази доминиращата си роля?  – В страната като цяло – да. Но смятам, че представянето на ГЕРБ ще е по-слабо, отколкото на местните избори през 2015 година и че е възможно да загубят изборите в някои от големите общини, в които на предишните избори не срещаха особена конкуренция. – Възможен ли е балотаж ГЕРБ-БСП в София?  – Да, възможен е, но в никакъв случай не е така сигурен, както някои анализатори се опитват да го изкарат. Балотаж в София вероятно ще има, тъй като подкрепата за ГЕРБ не е така убедителна, както в поредицата избори от 2007 година насам, в които кандидатът на ГЕРБ печелеше още на първи тур. Въпреки това, кандидатът на ГЕРБ, който и да е той, засега изглежда фаворит и ще е единият участник в евентуален балотаж. За второто балотажно място, обаче, според мен ще се води борба между кандидатите на БСП и Демократична България и аз не бих се наел отсега да прогнозирам изхода, още повече, че името на единия кандидат все още е неизвестно. – Има ли шанс БСП отново да заложи на кандидат, издигнат от инициативен комитет и да повтори резултата от президентските избори?  – Това е най-вероятната хипотеза. Но повторението на резултата от президентските избори в София е трудна задача за БСП, защото политическото влияние на тази партия в столицата е значително по-слабо, отколкото в страната като цяло. – Две агенции – Маркет линкс и Галъп интернешънъл прогнозираха победа на Мая Манолова на евентуален балотаж. Реалистична ли е подобна прогноза?  – Преди началото на октомври е невъзможно да се направи реалистична предизборна прогноза. Още по-малко – за балотаж между все още необявили се кандидати. – Наистина ли беше невъзможно да се въведе машинно гласуване на местните избори?  – Не беше невъзможно, но нямаше да е разумно. На местни избори машинното гласуване трябва да е особено добре подготвено, а точно в подготовката за него е проблема. Най-напред, много по-сложно е да се произведе, тества и сертифицира потребителския софтуер поради това, че са необходими няколко хиляди различни бюлетини за различните общини, населени места и видове избори. А при положение, че процедурата за осигуряване на системи за машинно гласуване трябваше да се рестартира изцяло, времето след евроизборите наистина беше твърде малко. Друг е въпросът, че пропиляхме вече 10 години от първите експерименти с машинно гласуване, без да решим елементарни въпроси, свързани с евентуалното му въвеждане, но пък променяйки непрекъснато законодателството така, че да са невъзможни разумни и последователни действия. Защото днес законът изисква едно, а утре – обратното. – Според промените преди евроизборите, по-масовото машинно гласуване трябваше да се случи на местните избори, но впоследствие това бе отменено.  – Последните промени в Изборния кодекс също са нелогични и непоследователни, защото имаше основание да се отмени машинното гласуване за тези местни избори, но няма никакво основание по принцип да се въвежда машинно гласуване за едни видове избори, а хартиено – за други. Това е пълна безсмислица. Има смисъл да въведем машинно гласуване най-вече за да решим един от болните проблеми на изборния процес в България – броенето на бюлетините от секционните комисии. Можем и да не го въведем, а да се опитаме да решим този проблем по друг начин – например, чрез създаване на преброителни комисии. Но да го въведем за едни избори и да го забраним за други е, ще повторя, напълно безсмислено. – Щеше ли машинното гласуване да гарантира честността на изборите, както твърдяха от БСП и ДПС?  – Не, разбира се. Честността на изборите не се гарантира от изборните технологии. Всяка технология решава едни проблеми и създава други. Наистина някои изборни злоупотреби стават невъзможни при машинно гласуване, но пък има други рискове от злоупотреби, особено при използване на системи за директно записване, каквито нашият законодател единствено допуска да се използват. Ако БСП и ДПС наистина искаха машинно гласуване, за да се гарантира честността на изборите, би трябвало да настояват да се използват системи за оптично сканиране, които са най-надеждните и сравнително безрискови устройства за машинно гласуване. Но нашето изборно законодателство не допуска тяхното използване, което навява съмнения, че честността на изборите е последното, което интересува българските законодатели от всички партии, включително БСП и ДПС. – Каква е причината вместо да се купят, да се наемат машини? Това не излизаше ли по-скъпо?  – Много по-скъпо излиза, но ако не знаеш какво ще правиш с тези машини по-нататък, че оказва по-безрисково да ги наемаш. Така се случва всеки път досега. Главната причина за това са непрекъснатите промени в изборното законодателство, което създава крайна несигурност в ЦИК по всички въпроси, касаещи машинното гласуване. – Има ли опасност в София да се повтори тридневният ужас в зала „Арена Армеец“?   – Надявам се да не се случи. Сегашната ЦИК взе важни решения в тази връзка. Съставът на софийската общинска избирателна комисия е удвоен, бюлетините ще се предават на три различни места в три различни сгради. Освен това този път задачата на секционните комисии е малко по-лека, защото няма референдум паралелно с местните избори, както беше през 2015 година. Въпреки това рискове да се образуват опашки и да се чака дълго при предаването на изборната документация в общинските комисии има. Много често процесът се бави заради грешки на секционните комисии при попълването на протоколите, които понякога изискват много време, за да бъдат открити и отстранени. Нашият гост  Цветозар Томов е роден на 21 май 1954 година. Завършва журналистика в Софийски университет “Св. Климент Охридски”. Защитава докторантура по социология през 1984 година. Ръководи катедра “Критическа и приложна социология” в Пловдивски университет “Паисий Хилендарски” до ноември 2011 г. До март беше член и говорител на ЦИК.", "date": "2019.09.03", "title": " Цветозар Томов, социолог, пред „Труд“: Няма как БСП да повтори резултата от президентския вот в София"}
{"url": "https://trud.bg/%d0%bc%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-17-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5/", "text": "Издирва се Симела Аспарухова на 17 години от с. Джигурово, общ. Сандански. Момичето е с ръст-165 см., телосложение слабо, коса-черна-дълга, лице-овално, очи-кафяви. Умоляват се всички, които имат информация за лицето да се обадят на тел. 112 и тел. 0746  3-21-31 или най-близкото РУ на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " МВР издирва 17-годишно момиче"}
{"url": "https://trud.bg/%d0%b8%d0%b7%d0%bf%d0%b5%d0%bf%d0%b5%d0%bb%d0%b8%d1%85%d0%b0-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d0%b4%d0%b8%d0%bc%d0%b0%d1%82%d0%b0-%d1%80%d1%83%d1%81%d0%bd%d0%b0%d0%ba%d0%b0/", "text": "Преди 16 дни собственикът на колата влезе в затвора Неизвестни подпалиха аудито на криминално проявения Димитрий Стоянов – Димата Руснака в Хасково около 22.20 ч. в понеделник. Колата е изгоряла напълно и полицаи подозират, че клечката е драсната за отмъщение. Аудито, което е било паркирано в подземен гараж, пламнало 16 дни след като Руснака влезе в затвора за 10 месеца. Той беше осъден за поръчителство на палеж на БМВ-то на бившата си жена. Колата й пламна на 8 юни рано сутринта на ул.”Кресна” в града. Димата Руснака е осъждан многократно, за последно излязъл от затвора на 23 април т.г. Докато бил зад решетките, бившата му жена Петя заживяла с мъж, който вече е в ареста за каналджийство. Новата връзка вбесила Руснака и той поръчал да запалят колата й. Самата Петя по време на палежа на БМВ-то є била под домашен арест за наркотици, които продавала заедно с бившия си мъж Димитрий. 40-годишният Стоянов е руски гражданин, но от много години живее в града на баща си – Хасково. Той няма нищо с бившия съдружник от СИК Дмитрий Минев-Димата Руснака, застрелян през 2004 г. в София.", "date": "2019.09.03", "title": " Изпепелиха колата на Димата Руснака\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81-%d0%b5%d0%b4%d0%b8%d0%bd-%d1%84%d1%83%d1%82%d0%b1%d0%be%d0%bb%d0%b8%d1%81%d1%82-%d0%b2-%d1%82%d0%be%d0%bf-5-%d0%bd%d0%b0-%d0%b5%d0%b2%d1%80/", "text": "В нощта на понеделник срещу вторник трансферният пазар в Европа затвори. Тимовете на Стария континент до последно водиха преговори и финализираха сделки в опит да вдигнат класата си според целите, които всеки един от тях преследва през дългия и уморителен сезон. При създалата се суматоха в офисите на клубовете, родните футболисти стояха далеч от събитията и информационния поток на световните медии. Истината бе такава, че никой не отправяше поглед към Първа лига в този момент, както бе и през цялото лято. Единствен Кирил Десподов смени клубната си принадлежност, преминавайки под наем от „Каляри“ в „Щурм Грац“. Футболист №1 на България за 2018 г. не успя да се пребори за място в тима от Серия А, засега. Нападателят обаче показа характер, отказвайки да премине във втородивизионния „Кротоне“. Бившият играч на ЦСКА бе готов да остане в Сардиния и да се бори за своя шанс, но после се появи интересът на треньора на австрийския тим Нестор Ел Маестро, с когото българинът бе работил при „червените“. В крайна сметка родният национал ще продължи да играе в силно първенство, но вече не в тези от Топ 5. А в елита на европейския футбол „лъвовете“ ще бъдат представлявани от един единствен играч през есента – Илия Груев-младши. Младият 18-годишният халф е част от отбора на „Вердер“ (Бремен) в Бундеслигата. През уикенда талантът дори бе на резервната скамейка в срещата срещу „Аугсбург“. Там беше и неговият баща Илия Груев, но в ролята на помощник треньор на Флориан Кофелдт. И това си остават единствените двама българи в първенствата, следени с голям интерес от родния запалянко. А горчивият факт, който не е от вчера и днес, идва в навечерието на тежкото гостуване на националния отбор на Англия. За чудо на „Уембли“ към днешна дата нямаме право дори да мечтаем. Поне според фактите, защото българските футболисти са далеч от профила на европейските си колеги. Поглеждайки 15 години назад, когато България за последно се класира и игра на голям форум, в състава на тогавашния селекционер Пламен Марков имаше петима от топ първенствата – представители на Бундеслигата бяха Мариян Христов („Кайзерслаутерн“), Мартин Петров („Волфсбург“) и Димитър Бербатов („Байер“). Валери Божинов точно правеше име в италианския „Лече“, а Владимир Манчев се бе наложил във френския „Лил“. Освен това „трикольорите“ имаха в състава си още Георги Пеев от „Динамо“ (Киев), Предраг Пажин („Шахтьор“), Ивайло Петков от „Фенербахче“, Милен Петков, играещ в АЕК (Атина) и Стилиян Петров, капитан на „Селтик“. Други пък останаха извън състава. Но изглежда някак излишно да се връщаме назад. Действителността е друга – в европейския футбол към момента няма място за българи ..", "date": "2019.09.03", "title": " България с един футболист в Топ 5 на Европа"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d1%8a%d1%82-%d0%b4%d0%be%d1%80%d0%b8%d0%b0%d0%bd-%d0%be%d1%82%d1%81%d0%bb%d0%b0%d0%b1%d0%bd%d0%b0-%d0%b4%d0%be-%d0%b2%d1%82%d0%be%d1%80%d0%b0/", "text": "Ураганът „Дориан“, който отне живота на най-малко петима души на Бахамските острови, отслабна до буря от втора категория, но продължава да представлява опасност, докато се придвижва към югоизточния бряг на САЩ, съобщиха американските метеоролози, предава AFP. Базираният в Маями Национален център за урагани обяви, че към 11:00 часа местно време „Дориан“ е имал максимална скоро от 175 км/час, но се движи на северозапад към Флорида със скорост 3,5 км/час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Ураганът „Дориан“ отслабна до втора категория\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-45-%d1%80%d0%b0%d0%b7%d1%82%d1%8a%d1%80%d1%81%d0%b8-%d0%b2%d1%80%d0%b0/", "text": "Земетресение с магнитуд 4,5 е било регистрирано днес в румънския сеизмичен район Вранча, съобщи Националният институт по геофизика на страната, предаде ТАСС. Трусът е станал в 14:52 ч. местно време на дълбочина 116 км. Няма данни за пострадали хора и разрушения. Това е най-силното земетресение, регистрирано в Румъния през тази година, отбелязва ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Земетресение с магнитуд 4,5 разтърси Вранча"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5-%d0%bd%d0%b0-%d0%b2/", "text": "„Ще предприемем комплексна проверка на всички индустриални обекти в Перник за установяване на източника на замърсяване на въздуха в града“. Това заяви министърът на околната среда и водите Нено Димов на съвместен брифинг с кмета на община Перник Вяра Церовска. Димов посочи, че ще потърсят съдействие от МВР, ДАНС, прокуратурата, Регионалната здравна инспекция (РЗИ), като ще участват и Регионалната инспекция по околната среда и водите (РИОСВ) и Басейнова дирекция. Министър Димов призова гражданите на Перник също да се включат в проверките. „Активната гражданска позиция е изключително важна за решаване на проблемите“, допълни той. Министър Димов отбеляза, че многократно е сигнализиран от кмета и са извършвани множество проверки от РИОСВ-Перник. Само през последните 6 месеца са направени 16 проверки на ТЕЦ „Република“, като 6 от тях са планови, останалите – внезапни. Установени са няколко нарушения – едното от тях е за нерегламентирано изгаряне на дървесен чипс. Наложена е санкция от 35 хил. лв., но съдът я е намалил на 10 хил. лв. В края на 2018 г. също има констатирани нарушения за изгаряне на биомаса, което не е разрешено и е в нарушение на комплексното разрешително, за което има наложена санкция от 50 000 лв., но и тя се обжалва в съда. На сушилнята в ТЕЦ-а също има наложена принудителна административна мярка, като през последните 6 месеца не е установено тя да работи. „По време на срещата с кмета на Перник днес решихме заедно с общината да правим внезапни и максимално чести проверки при зареждането на ТЕЦ-а, за да видим какво точно ще се гори, защото на площадката при нашите проверки не е установено RDF-гориво през последните 5-6 месеца, но граждани и общината твърдят, че може би е имало такова“, посочи министър Димов. Той съобщи, че преди десетина дни е изпратил писмо до Агенция „Митници“ и „Гранична полиция“ за засилен контрол по границата за внос на RDF и други горива от отпадъци. „Ако има нерегламентирано превозване на отпадъци, то може да бъде установено от тях. Има горива отпадъци от т.нар. „зелен“ списък, които не подлежат на нотификация и които се превозват с декларация. Затова съм изпратил инструкция при съмнение да се викат представителите на съответната регионална екоинспекция, за да провери дали това, което се внася отговаря да описаното в декларацията“, съобщи министър Димов. Той бе категоричен, че до момента за Перник няма разрешено внасяне на RDF отпадъци, нито разрешение за изгаряне. По повод инвестиционното намерение на ТЕЦ „Република“ за горене на отпадъци, той изтъкна, че това, че има инвестиционно предложение, не означава, че процедурата е приключила и такова е дадено. Вчера изтече последният срок за становища и към момента има близо 500 възражения, изпратени в общината, и още 200 – в РИОСВ – Перник. „Ние сме изпратили до РЗИ искане за становище дали това е опасно за здравето на гражданите. Така че процедурата продължава. Крайният компетентен орган е директорът на РИОСВ, а самата процедура ще отнеме месеци и дори години“, каза Димов. „Благодаря на премиера Бойко Борисов и министъра на околната среда и водите Нено Димов за бързата реакция и ангажиране към проблема на перничани“, заяви кметът Вяра Церовска. Самата тя снощи също е взела участие в проверка съвместно с представителите на РИОСВ. „В ТЕЦ-а влязохме, гледахме и в пещта за горене, обиколихме всичко, което беше възможно – вътрешноградската магистрала, до Сини вир, не открихме следи от горене на отпадъци“, каза тя. Във връзка с последния срок, в който гражданите са могли да изразят своето становище по повод поредното инвестиционно предложение за горене на RDF в ТЕЦ „Република“, е проведена и спешната проверка от общинското ръководство съвеместно с РИОСВ в ТЕЦ-а и във всички фирми, които извършват дейност, с която биха могли да предизвикат тази остра, тежка и задушлива миризма. „Това наистина е един изключително постоянен ад, който всяка вечер взривява моите съграждани. Няма да позволя да бъде упражняван терор на перничани и категорично заявявам, че каузата за чист въздух ще бъде битка, в която всички заедно ще извоюваме победа“, заяви Вяра Церовска.", "date": "2019.09.03", "title": " Започват проверки за замърсяване на въздуха в Перник\t"}
{"url": "https://trud.bg/%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%bd%d0%b0%d1%82%d0%be-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-%d0%b4%d0%b0-%d0%bf%d0%be%d0%b4%d0%ba%d1%80/", "text": "НАТО ще продължи да подкрепя афганистанските сили, обеща днес генералният секретар на алианса Йенс Столтенберг след разговори с държавния секретар на САЩ Майк Помпео, на фона на американските усилия да бъде сключено мирно споразумение с талибаните, предаде ДПА. „НАТО напълно подкрепя усилията да бъде постигнат мир в Афганистан“, написа Столтенберг в туитър след разговорите си с Помпео в Брюксел. „Осъждам неотдавнашните ужасяващи атентати и НАТО остава ангажирано да подкрепя афганистанските сили“, добави той.   САЩ и талибаните преговарят от повече от година за намиране на политическо решение на започналата преди 18 години война в Афганистан. Миналата седмица президентът на САЩ Доналд Тръмп обяви, че Вашингтон ще намали почти наполовина числеността на американските войници в Афганистан, до 8600 души, ако споразумението бъде финализирано.  Не е ясно какво ще означава това за присъствието на НАТО в Афганистан, отбелязва ДПА. Войските на САЩ са почти половината от състава на цялата мисия на алианса за обучение и съветване на афганистанските сили за сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Столтенберг: НАТО ще продължи да подкрепя афганистанските сили"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%bf%d0%b8%d1%8f%d0%bd%d0%b8-%d1%88%d0%be%d1%84%d1%8c%d0%be%d1%80%d0%b8-%d0%b7%d0%b0-%d0%b4%d0%b5%d0%bd%d0%be%d0%bd%d0%be/", "text": "Двама мъже и една жена преспаха в ареста, след като бяха заловени да шофират солидно почерпени. Случаите са регистрирани във Варненско в рамките на едно денонощие. На 1 септември около 1,10 ч във Варна патрул спрял за проверка „Фолксваген Голф“. 43-годишната водачка лъхала на алкохол, а тестът с дрегер отчел 1,91 промила. Късно вечерта в почивния ден на пътя Дългопол-Цонево с 1,59 промила алкохол в издишания въздух се отчел 37-годишен жител на Цонево. Освен че бил пиян зад волана, се оказало, че и колата му „Опел Астра“ не е регистрирана. Последният почерпен водач бил спипан в 21,40 ч в понеделник на пътя между провадийските села Черковна и Равна. 36-годишният мъж от шуменското с. Косово се връщал с колата си „Ауди“ от тържество, когато пътни полицаи го спрели за проверка. Дрегерът отчел, че той шофира с 2,09 промила алкохол в кръвта. По трите случая са образувани бързи полицейски производства, съобщиха от ОДМВР-Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Спипаха трима пияни шофьори за денонощие във Варненско"}
{"url": "https://trud.bg/%d0%bd%d0%b0%d1%81%d0%b0-%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b0-%d0%b0%d0%b3%d0%b5%d0%bd%d1%86/", "text": "НАСА и Европейската космическа агенция обединяват усилията си в амбициозна мисия за използване на космически кораби за отклоняване на астероид. Изследователи и инженери от двете агенции, както и от цял свяр, се срещат в Рим следващата седмица, за да обсъдят идеята, за която смятат, че е реален метод за защита на планетата ни. Проектът ще бъде насочен към по-малкото тяло на двойния астероид Дидимос, който обикаля около Земята и Марс. Единият космически кораб е предназначен да го унищожи, а другият ще изследва останките му след като бъде разбит. Основното тяло на Дидимос е с размери около 780 м, а по-малкото е около 160 м – малко повече от Голямата пирамида в Гиза. По-малкото тяло обикаля около основното тяло с няколко сантиметра в секунда, което прави работата по промяната на курса му напълно възможна, смятат учените. НАСА ще осигури единият от космическите кораби за първата част от мисията и той трябва да бъде готов през лятото на 2021 година. Планира се корабът DART да достигне целта си през септември 2022 г., като моментът на удара ще бъде записан от италиански миниатюрен сателит, наречен LICIACube. Изследването отблизо на отломките от астероида ще се извърши от кораб на Европейската космическа агенция, наречен „Хера”, който ще може да измери неговата маса и формата на кратера. „Хера” също ще разгърне двойка свои собствени мини спътници, за да извърши първия радарен сондаж на астероид, който може да събере информация за повърхността му. „Надяваме се, че резултатите, получени от „Хера”, ще позволят на изследователите да моделират по-добре ефективността на сблъсъка, което би могло да превърне техниката на отклоняване на астероиди в работещ вариант в случай на реална заплаха“, заявиха експертите. Предвидено е „Хера” да стартира през октомври 2024 г. и пътуването до дестинацията й да отнеме около две години.", "date": "2019.09.03", "title": " НАСА и Европейската космическа агенция с обща мисия за отклоняване на астероид (ВИДЕО)"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d1%82%d0%b5%d1%80%d0%b8%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d0%b4%d1%83%d1%85%d0%b0/", "text": "„Стремеж“, „Вик“ и „Прозорци“ са новите мраморни творби от проекта „С поглед към небето“, които бяха поставени в зелените площи на кръстовището до долния мост в Банско. Докторанти от катедра „Скулптура“ на Великотърновския университет „Св. Св. Кирил и Методий”, за четвърта година допринасят за красивия облик на града. Скулптурният симпозиум включва общо пет произведения на млади автори. Поканените от Общината тази година са Иван Николов, Найден Колев, Петър Кондев, създатели на първите три, Николай Стоянов с „Майка“ и Красимир Методиев с „Каменни цветя“, които ще одухотворяват зелените пространства зад паметника на Вапцаров. Банско продължава да вдъхновява нови творци, които оставят следи във времето и впечатляващата му история.", "date": "2019.09.03", "title": " Банско – територията на духа"}
{"url": "https://trud.bg/%d0%bf%d1%80%d0%b5%d0%bc%d0%b5%d1%81%d1%82%d0%b8%d1%85%d0%b0-%d0%bc%d0%b0%d1%80%d1%82%d0%b8%d0%bd-%d1%82%d1%80%d0%b8%d1%84%d0%be%d0%bd%d0%be%d0%b2-%d0%be%d1%82-%d1%81%d0%bb%d0%b8%d0%b2%d0%b5%d0%bd/", "text": "Рано тази сутрин обвиненият за убийството на 7-годишната Кристин от село Сотиря Мартин Трифонов е преместен от сливенската болница в лечебното заведение на Софийския затвор, съобщи  . Това е станало при засилени мерки за сигурност. Директорът на болницата в Сливен д-р Васислав Петров каза , че арестантът е в стабилно здравословно състояние. След две операции заради огнестрелните рани при задържането му, се е наложила нова манипулация на десния крак. Това е причината Мартин Трифонов да остане за известно време в болницата към затвора. 21-годишният мъж е обвинен в блудство, изнасилване и убийство по особено жесток начин на малкото момиченце. В досъдебната фаза на разследването, Мартин направи пълни самопризнания пред служебния си защитник. Това беше повод близките на детето да започнат подписка за промяна в закона, според който самопризнания при тежко престъпления намаляват присъдата. Днес, 20 дни след убийството – кметът на Сливен Стефан Радев призова депутатите да подкрепят искането за такава промяна. Само преди няколко дни в Сотиря беше направен и друг опит за сексуалано посегателство над малко момиче. Двама мъже бяха задържани, а полицията разследва блудство. Хората от селото призоваха властта за денонощно полицейско присъствие в населеното място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Преместиха Мартин Трифонов от сливенската болница в Софийския затвор"}
{"url": "https://trud.bg/%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b6%d1%8a%d0%bb%d1%82%d0%b8-%d1%81%d1%82%d0%be%d1%82%d0%b8%d0%bd%d0%ba%d0%b8-%d1%81%d1%8a%d0%b1%d0%b8%d1%80%d0%b0-%d0%bf/", "text": "За девета поредна година Виваком даде старт на най-голямата си благотворителна инициатива – Операция „Жълти стотинки“, която ще продължи до края на годината. Тази година събраните средствата ще бъдат дарени на Сдружението на олимпийските отбори по природни науки. Те ще се използват за подготовката и участието на младите български олимпийци от отбори по биология, математика, астрономия, астрофизика, информатика, лингвистика, физика и химия в международни и балкански състезания. С парите ще се организират обучения, лабораторни занимания и пециализирана подготовка по съответните научни дисциплини, ще осигури необходимите лектори и разработване на задачи – всичко, което е необходимо за подготовка на младите олимпийски надежди. „Операция „Жълти стотинки“ е още един израз на дълготрайния ангажимент на компанията към образованието и развитието на младите хора в България. Според нас с общите усилия на цялото общество възможностите за образование могат да бъдат подобрени. Младите олимпийски надежди заслужават да инвестираме в техния талант и да ги насърчим по пътя към още медали, които прославят страната ни“, коментира Веселка Вуткова, директор „Корпоративни комуникации“ във Виваком Операция “Жълти стотинки“ 2019 се осъществява в партньорство с Българския дарителски форум и с подкрепата на над 40 медии, фирми и организации. Посланици на кампанията са журналистът Ива Дойчинова и носителят на четири олимпийски медала в спортната гимнастика Йордан Йовчев. Средствата ще се събират в магазините на телекома, и в търговските обекти на партньорите на кампанията, а също и чрез изпращане на СМС с текст DMS OLYMP. Виваком, както и партньорските организации на кампанията ще допълват средствата.", "date": "2019.09.03", "title": " „Операция „Жълти стотинки“ събира пари за олимпийските отбори по природни науки"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d1%87%d1%80%d0%b5%d0%b7-%d1%80%d0%b0%d0%b7%d0%b2%d0%b8%d1%82%d0%b8%d0%b5%d1%82%d0%be-%d0%bd%d0%b0-%d1%8f/", "text": "„Бъдещето е на чистата енергия. Възобновяемите енергийни източници имат важно място в енергийния микс, но гарантът за енергийна сигурност са мощностите, които произвеждат базова енергия – атомните електроцентрали са такива мощности. Чрез развитието на ядрените технологии и ядрената енергетика можем да решим много важни въпроси, свързани с климатичните промени.“ Това каза министърът на енергетиката Теменужка Петкова по време на срещата си с изпълнителния директор на Агенцията за ядрена енергия (АЯЕ) на Организацията за икономическо сътрудничество и развитие Уилям Магууд IV. Той е на посещение в България по покана на министър Петкова. Магууд представи пред енергийния министър основните насоки в работата на агенцията, към която предстои да се присъедини и нашата страна. За постигане целите на Парижкото споразумение за климата е необходимо увеличаване на енергията от ВЕИ, задълбочаване на енергийната ефективност и двукратен ръст на ядрените мощности в света, показват анализи на АЯЕ. По думите на г-н Магууд, предизвикателство пред всяка страна е определянето на баланса между конвенционалната енергетика и възобновяемите източници. „Развитието на ядрената енергетика е един от основните приоритети в работата на правителството в енергийната област“, каза министър Петкова. Тя запозна своя гост с работата на АЕЦ „Козлодуй“ и успешно приключилите програми по удължаване живота на пети и шести блок на централата. Възможността за изграждане на втора ядрена мощност в страната също бе сред темите на разговора. В момента е в ход процедура за избор на стратегически инвеститор за АЕЦ „Белене“, каза министър Петкова и поясни, че към нея вече са проявили интерес някои от световните лидери в сектора. Република Северна Македония също заяви интерес за участие с миноритарен дял и за изкупуване на електроенергия от бъдещата мощност и това на практика превръща проекта в регионален, добави енергийният министър.  По мнението на г-н Магууд, проектът за АЕЦ „Белене“ е допълнителна предпоставка за развитието на ядрената енергетика в България, която създава условия за сериозни инвестиции в цялата икономика на страната. Министър Петкова запозна своя гост и със сътрудничеството между Министерството на енергетиката и Университета за национално и световно стопанство в международна магистърска програма за подготовка на специалисти по ядрени технологии. АЕЦ „Козлодуй“ пък предоставя стипендии на студенти от подобни специалности, допълни енергийният министър. Образованието и квалификацията на ядрени специалисти е една от основните насоки в работата на АЯЕ. Агенцията за ядрена енергия (АЯЕ) е структура в рамките на Организацията за икономическо сътрудничество и развитие със седалище гр. Париж, Франция. Тя има за цел да подпомага сътрудничеството между страните – членки за високи постижения в областта на ядрената безопасност, технологиите, науката, околната среда и правото. В организацията членуват 33 страни, включително стратегически партньори (Китай, Индия), които оперират почти 90% от инсталираните ядрени мощности в света. Към момента организацията работи по 22 международни проекта, включително със страни, които не членуват в нея. Понастоящем България работи паралелно в две основни направления – присъединяване към Организацията за икономическо сътрудничество и развитие и към Агенцията за ядрена енергия. Присъединяването на нашата страна към АЯЕ е включено като задача във втория проект на плана за действие с ОИСР, който се разработва в момента и предстои да бъде представен на Секретариата на организацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Министър Петкова: Чрез развитието на ядрената енергетика можем да решим важни въпроси, свързани с климатичните промени"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d1%81%d1%82%d1%80%d0%b0%d0%bd%d0%b8-%d0%be%d1%82-%d0%b4%d0%bb%d1%8a%d0%b6%d0%bd%d0%be%d1%81%d1%82-%d0%ba%d0%bc%d0%b5%d1%82%d0%b0-%d0%bd%d0%b0-%d0%ba%d0%be/", "text": "Днес Специализираният наказателен съд отстрани от длъжност кмета на Костенец Радостин Радев. Съдът прие, че заемайки поста той може да повлияе на разследването на деяния, извършени от него в качеството му на длъжностно лице, съобщават от Апелативната специализирана прокуратура. Специализираната прокуратура поиска отстраняването на Радев ден, след като на 30 август 2019 г. го привлече привлече към наказателна отговорност по второ дело – за длъжностно присвояване на 22 137 лева (престъпление по чл. 201 от НК). Радев бе обвинен в това, че през декември 2018 г., в условията  на продължавано престъпление, на два пъти поискал и получил въпросната сума от касата на общинско предприятие за дърводобив и я присвоил за себе си. По това производство той се разследва и за безстопанственост, наложена му е мярка за неотклонение “Парична гаранция“ в размер на 50 000 лева. Близо два месеца преди това – на 18 юни 2019 г., Специализираната прокуратура привлече Радев към наказателна отговорност за активен подкуп –  в качеството му на длъжностно лице той обещал 30 000 лева на общински съветник, за да гласува по определен начин на предстояща сесия на Общинския съвет. Първоначално съдът го задържа под стража, по-късно измени мярката му за неотклонение в „Домашен арест“. На 29 август 2019 г. Апелативният специализиран наказателен съд определи на Радев парична гаранция от 70 000 лева, която не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Съдът отстрани от длъжност кмета на Костенец Радостин Радев"}
{"url": "https://trud.bg/%d0%ba%d0%be%d0%ba%d0%be%d1%81%d0%be%d0%b2%d0%b0%d1%82%d0%b0-%d0%b2%d0%be%d0%b4%d0%b0-%d0%bf%d0%b0%d0%b7%d0%b8-%d0%be%d1%82-%d0%b8%d0%bd%d1%84%d0%b0%d1%80%d0%ba%d1%82-%d0%b8-%d0%b0%d0%bb%d1%86%d1%85/", "text": "Учени са доказали, че кокосовата вода предотвратява стареенето не само на кожата, но и на целия организъм. Това нейно въздействие се обяснява с  високото съдържание на антиоксиданти. Тя подмладява вътрешните органи, освежава цвета на лицето, прави епидермиса по-мек и еластичен. Специалистите са установили, че тази течност успешно се бори с наличието на новообразувания и свободните радикали в организма. Освен това улеснява извеждането от тялото на токсини и шлаки. Напитката влияе благоприятно на работата на стомашно-чревния тракт и на неговата микрофлора, подобрява метаболизма, избавя от проблеми с храносмилането и от гастрит. За да се постигне оптимален ефект, е добре да се премине на по-лека и безмесна храна, а кокосовата вода да се приема редовно. Тя подобрява кръвообращението, намалява лошия холестерол и предотвратява образуването на плаки по кръвоносните съдове, пречиства кръвта. Освен това се оказва отлична профилактика на инфаркт и болестта на Алцхаймер. Регулира кръвното налягане и лекари препоръчват хипертониците редовно да пият от нея. Сокът от кокосови орехи нормализира нивата на кръвната захар и на отделяния инсулин, така че той се препоръчва и на предразположените към диабет и хората с метаболитен синдром. Подходящ е и за вече диагносицирани диабетици, но преди първия прием е добре пациентите да се консултират с ендокринолога си и да не променят вида и дозата на предписаните им лекарства с него. Кокосовата вода усилва  имунитета, а при простуда действа като температуропонижаващо и антибактериално средство. Тази напитка помага на организма бързо да се възстанови след тежки и продължителни заболявания, както и след хирургически операции. Ускорява регенерирането на тъканите и усилва здравината на костите. Кокосовата вода е течната ендосперма на младите плодове на кокосовата палма, която расте в Тайланд, Малайзия, Бразилия и други тропически страни. В състава на тази напитка има изобилие от витамини, минерали, антиоксиданти, аминокиселини, които я правят толкова хранителна и полезна. Съставът й е впечатляващ. Източник е на: Витамините: PP – никотинова киселина, В1 – тиамин, В2 – рибофлавин, В3 (ниацин), В5 – пантотенова киселина, В6, В9 – фолиева киселина, витамин С. Микроeлементите: калий, натрий, магнезий, калций, фосфор, желязо, цинк, селен, мед, манган. Незаменимите аминокиселини: фенилаланин, валин, метионин, левцин, треонин, триптофан, лизин, изолевцин.", "date": "2019.09.03", "title": " Кокосовата вода пази от инфаркт и Алцхаймер\t"}
{"url": "https://trud.bg/%d1%81%d1%8a%d0%bf%d1%80%d1%83%d0%b7%d0%b8-%d1%81-%d1%82%d1%80%d0%b8-%d0%b4%d0%b5%d1%86%d0%b0-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%b2-%d0%ba%d0%b0%d1%82%d0%b0/", "text": "Мотористът Христо Тепавичаров, по прякор Феята и съпругата му Мария са хората, които з  тази нощ на столичния бул.“България“. По първоначални данни мотористът се е блъснал в бордюр, отводнителна канавка и парапет в района на бул. „Цар Борис III“ и ул. „Академик Иван Гешов“. Той е починал по-късно в „Пирогов“. На място е загинала и съпругата му. Тепавичаров е бил член на групата „Sofia Riders“. Клубът ще организира поклонение в памет на загиналото семейство. Шествието ще започне в 19.00 ч. Тепавичаров и съпругата му са имали три деца.", "date": "2019.09.03", "title": " Съпрузи с три деца са загиналите в катастрофа с мотор в София"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8-%d0%b4%d1%80%d1%83%d0%b6%d0%b5%d1%81%d1%82%d0%b2%d0%b0-%d1%81%d0%b5-%d0%be%d0%bf/", "text": "Земеделски дружества в България, получавали средства в миналото от ЕС и достигнали тавана на финансирането, са се опитали да придобият още пари с измама. Tова се казва в оповестения днес доклад на европейската служба за борба с измамите със средства от ЕС ОЛАФ. В документа се посочва, че това е ставало със създаването на привидно независими нови фирми, които да поискат още средства. Проверката е установила, че често адресът на старите и новите фирми е и бил един и същ. Според ОЛАФ загубите в тези случаи за европейския бюджет са били около 10 млн. евро. От 2014 до 2018 година службата е засякла 94 случая на нередности у нас, издадени са 15 препоръки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.03", "title": " Български земеделски дружества се опитали да получат средства от ЕС с измама"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bd%d0%b0%d0%b3%d1%8a%d0%bb-%d0%b3%d1%80%d0%b0%d0%b1%d0%b8%d1%82%d0%b5%d0%bb/", "text": "31-годишен жител на аксаковското с. Крумово е задържан с прокурорско разпореждане за 72 ч заради нагъл грабеж. Миналата неделя в 8,30 ч сутринта той нападнал 50-годишен мъж в един от подлезите в центъра на Варна. Със сила издърпал чантата му, в която имало малко пари и мобилен телефон и побягнал. Органите на реда бързо го открили и задържали. Грабителят е осъждан, разследва се дали е автор и на други противозаконни деяния, уточниха от полицията.", "date": "2019.09.03", "title": " Заловиха нагъл грабител"}
