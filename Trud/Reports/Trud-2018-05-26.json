{"url": "https://trud.bg/%d0%b2%d0%b8%d1%80%d1%83%d1%81%d1%8a%d1%82-%d0%bd%d0%b8%d0%bf%d0%b0-%d0%bd%d0%be%d0%b2%d0%b0%d1%82%d0%b0-%d0%b5%d0%b1%d0%be%d0%bb%d0%b0/", "text": "Рядък, но изключително опасен, увреждащ мозъка вирус, за който все още няма лечение, предизвика паника в южната част на Индия през последната седмица, след като уби 11 души. Над тридесет са поставени под карантина или се борят за живота си в местни болници. Сред жертвите на патогена, наречен Нипа, е и медицинска сестра. Още пет смъртни случая се проверяват за възможна връзка с вируса. Властите в страната са принудени да се борят едновременно за овладяването на епидемията и нарастващия страх сред гражданите, подхранван от слухове и фалшиви новини в социалните медии. Въпреки първоначалните уверения, че заразата е успешно ограничена, тя продължи да се разпространява и предизвика безпокойство в епицентъра на епидемията – крайбрежния град Кожикоде, в щата Керала, където хора с различни симптоми щурмуваха болниците, за да се уверят, че нямат Нипа. Властите се принудиха да търсят помощта на частни болници, което даде основание на някои медии да обявят, че Керала е в състояние на паника. Описват се дори случаи, в които медицински персонал отказва да се грижи за болни пациенти, а шофьори на линейки – да карат трупове на починали в крематориума, поради страх от заразяване. Случаят на 31-годишната медицинска сестра Лини Путусери, която се е заразила, грижейки се за пациент с Нипа и по-късно почина, разтърси страната. Младата майка не е успяла дори да се види за последно със съпруга си. Малко преди да си отиде, тя му пише бележка от изолатора в държавната болница, молейки го да се грижи за двете им деца и да ги вземе със себе си в Бахрейн, където работи. “Мисля, че ми остава още малко. Може би няма да успея да те видя отново. Съжалявам! Грижи се за децата, не ги оставяй сами, както баща ми правеше навремето”, пише Лини. Първите жертви на Нипа бяха докладвани на 19 май от семейство в Кожикоде, след като двама братя на възраст между 20 и 30 години и 50-годишната им леля починали от вируса. 56-годишният баща е в болница в критично състояние. В имота са открити загинали и всичките зайци, отглеждани за храна от семейството.  В петък Индийската медицинска асоциация предупреди, че въпреки широкото отразяване в медии и социални мрежи, голяма част от информацията за Нипа е преувеличена или направо невярна. До момента е известно, че Нипа се предава на хората от животни, като прасета и прилепи, както и от човек на човек, посредством заразени течности. Виновни за епидемията в Индия са именно плодовите прилепи. Вирусът е в списъка с 10-те приоритетни заболявания, които СЗО определи като потенциални причинители на бъдещи епидемии. Toй е идентифициран за пръв път преди две десетилетия. Оттогава над 300 човека са диагностицирани като носители, а повече от 100 са починали. Нипа се отличава със 70% смъртност при хората, което е изключително висока смъртност, сравнима с тази на Ебола. Все още няма разработена ваксина срещу вируса, няма и специфично лечение, а само подържаща терапия. Това обясни пред “Труд” проф. Ива Христова, зам.-директор на Центъра по заразни и паразитни болести. “Вирусът засяга животни и хора. В случая с Индия гостоприемникът е установен, това е плодовият прилеп. За първи път е идентифициран в Малайзия през 1998 г. Разпространява се с региона на югоизточна Азия – Сингапур, Бангладеж, Индия, Тайланд. При първата епидемия преди две десетилетия се оказа, че свинете са междинен гостоприемник, но при следващите няма установен такъв. През 2004 г. имаше голяма епидемия в Бангладеш и тогава се доказа, че вирусът се разпространява чрез заразен от приносителя палмов сок. Патогенът може да се предава от човек на човек, особено в болнични условия”, посочи проф Ива Христова. По думите й, в някои случай заболяването може да протече и безсимптомно, но при една част от болните се проявява с респираторна инфекция и при една малка част – енцефалит. “Именно при тези тежки форми смъртността достига 70%”, обясни епидемиологът. За сравнение, Испанският грип има смъртност от порядъка на 15%. Според проф. Христова, няма опасност вирусът да предизвика епидемии извън специфичния си ареал, например в страни като България, тъй като разпространението му зависи от приносителя – прилепите. “Възможно е да стигне и до други места, разпространявайки се от човек на човек, но това не може да предизвика голяма епидемия”, поясни тя. По думите й, подобни вируси в нашата страна могат да се появят само инцидентно, например да бъдат внесени от хора, които са били там на почивка или по работа.", "date": "2018.05.26", "title": " Вирусът Нипа – новата Ебола\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d1%83%d0%b2%d0%b5%d1%80%d0%b8-%d1%87%d0%b5-%d0%b2-%d0%b5%d0%ba%d0%b8%d0%bf%d0%b0-%d0%bc%d1%83-%d0%bd%d1%8f%d0%bc%d0%b0-%d1%80%d0%b0%d0%b7%d0%bd%d0%be%d0%b3%d0%bb%d0%b0/", "text": "Президентът на САЩ Доналд Тръмп увери, че администрацията му е единна в подхода към Северна Корея, предаде Ройтерс. “Има НУЛА разногласия в Администрацията Тръмп как да се действа със Северна Корея, а и да имаше, нямаше да има значение”, написа Тръмп в Туитър. Изказването му идва след медийни съобщения за спор между съветника на президента за националната сигурност Джон Болтън и държавния секретар Майк Помпейо за стратегията на САЩ към КНДР с наближаването на възможна среща на върха между Тръмп и севернокорейския лидер Ким Чен-ун. Говорителка на Белия дом потвърди информацията на сп. “Политико”, че екип на Белия дом ще замине за Сингапур този уикенд да подготви евентуалната среща между Тръмп и Ким на 12 юни. Изданието съобщи, че екип от 30 служители на Белия дом и Държавния департамент се готви да замине за Сингапур през уикенда.", "date": "2018.05.26", "title": " Тръмп увери, че в екипа му няма разногласия за Северна Корея"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%ba%d0%b8%d1%82%d0%b5-%d0%b2%d0%b5%d1%87%d0%b5-%d0%b5%d0%b4%d0%bd%d0%be%d0%bb%d0%b8%d1%87%d0%b5%d0%bd%d0%be-%d0%bd%d0%b0-%d0%b2/", "text": "Волейболистките вече са едноличен лидер в група „А“, след като постигнаха трета победа от три мача в Златната европейска лига. Тимът, воден от селекционера Иван Петков, се справи и с гостите от Азербайджан – 3:1 (-17, 17, 14, 21) в столичната зала „Христо Ботев“. Преди това момичетата сразиха Португалия (3:0) и Украйна (3:1), като имат само два загубени гейма до момента. „Доволен съм от мача, макар че имаме още резерви – заяви треньорът. – Азерките ни изненадаха със сервиса, получи се спад в нашата игра в първия гейм. Но това е нормално. Имаме много млади състезателки и всичко е въпрос на сработване.“  Битката бе изгледана от бившата капитанка Страшимира Филипова, както и от разпределителката на ЦСКА Диана Ненова, която бе в компанията на половинката си – боксьора Тервел Пулев. На трибуните бяха още вицепрезидентът на родната федерация Любо Ганев и волейболната легендата Борислав Кьосев.  В сряда нашите гостуват на Азербайджан.", "date": "2018.05.26", "title": " Волейболистките вече едноличено на върха"}
{"url": "https://trud.bg/%d1%80%d1%83%d1%81%d0%b8%d1%8f-%d0%b2%d1%80%d1%8a%d1%89%d0%b0-%d0%bd%d0%b0-%d1%82%d1%83%d1%80%d1%86%d0%b8%d1%8f-1-%d0%bc%d0%b8%d0%bb%d0%b8%d0%b0%d1%80%d0%b4-%d0%b4%d0%be%d0%bb%d0%b0%d1%80%d0%b0-%d0%be/", "text": "Президентът на Турция Реджеп Тайип Ердоган обяви в събота, че Анкара и Москва са постигнали споразумение да намалят цената на природния газ, внасян от Русия, с 10,25% след дълги преговори, пише Daily Sabah. Говорейки по време на митинг на управляващата Партия на справедливостта и развитието в източната провинция Ерзурум, Ердоган заяви че Турция е изискала намаление на цената на природния газ от Русия чрез газопроводите „Син поток“ и западната линия през 2015 година. Президентът заяви още, че Турция ще получи обратно 1 милиард долара от покупките направени през последните две години, когато „Газпром“ първоначално се е съгласила на отстъпката през 2016 година. Турция, която е вторият най-голям консуматор на руски газ след Германия, внася около 30 милиарда кубични метра газ от Русия годишно чрез двата тръбопровода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Русия връща на Турция 1 милиард долара от плащанията за газа"}
{"url": "https://trud.bg/%d0%b0%d1%82%d0%bb%d0%b5%d1%82%d0%b8%d1%82%d0%b5-%d0%bd%d0%b0-%d0%b4%d1%80%d0%b5%d0%b2%d0%bd%d0%b0-%d1%82%d1%80%d0%b0%d0%ba%d0%b8%d1%8f-%d0%be%d0%b6%d0%b8%d0%b2%d1%8f%d1%85%d0%b0/", "text": "В европейската нощ на музеите наред с многото прояви на НАИМ, силно впечатление направи новата изложба „Спортът в антична Тракия”. Тя е посветена на София – Европейска столица на спорта през 2018-а. Представени са артефакти от 15 музея в страната. Изложбата ще остане до 2 септември. Какво се е променило като отношение към двигателната култура и към елитните спортисти от древността до наши дни? С какви привилегии са се ползвали атлетите в Античния период? Дали това не е своеобразно намигване към нашето време, когато трансферите на някои звездни имена в спорта изглеждат главозамайващо в очите на редовите труженици със скромни доходи… И кои видове спорт са били тогава на мода? Не, не е футболът, нито тенисът на корт, а бягането, хвърлянето на диск, мятането на копие, дълъг скок, панкратионът (хайде да си проверим знанията що за чудо е това или да си послужим първо със значението на името Панкратий – всесилен, всемогъщ). Та, панкратионът е бил въведен в програмата на древните олимпийски игри през 648 г. пр.Хр. Представлява комбинация от бокс и борба. През 1999 г. в Гърция е основана съвременна Международна  федерация по панкратион. Да се върнем към изложбата. От нея ще научим какво представляват и стригилите. Това са инструменти, използвани от атлетите за почистване на телата след края на тежките тренировки или състезания. В резултат на политически, икономически и културни контакти с древните гърци, спортната култура постепенно е възприета и в Тракия, като един от идеалите безспорно е „здрав дух в здраво тяло. Ярко свидетелство е уникалният златен пръстен-печат с изображение на атлет от края на V в. пр.Хр. Открит е в надгробната могила Светица край град Шипка заедно с прочутата златна маска, бронзово и желязно въоръжение, сребърни, бронзови и керамични съдове, което показва, че са принадлежали на знатен представител от тракийския елит. Забележителна е сребърната фиала с позлата от Башова могила при с. Дуванлий, Пловдивско, от V в. пр.Хр. (Регионален археологически музей Пловдив). Тя e украсена от вътрешната страна с гравирани позлатени изображения. Представени са надбягвания на четири колесници (квадриги), във всяка от които има по един колесничар и един състезател – пехотинец, въоръжен с шлем, ризница, щит и гамаши. Изложбата показва и реконструкция на каменен надпис-покана, отправена от властите на античния град Сердика (дн. София) към неговите жители да участват в спортните  игри. Върху мраморна плоча има списък на ефеби, младежи, които преминават обучение в гимназиона. Находката е от Дионисополис (дн. Балчик), началото на ІІІ в. (след 212 г.) В градовете на древна Тракия са провеждани официални спортни състезания. Каменни надписи от този период свидетелстват, че в надпреварите са взимали участие и прочути атлети от Мала Азия.", "date": "2018.05.26", "title": " Атлетите на древна Тракия оживяха"}
{"url": "https://trud.bg/%d1%80%d0%b8%d0%bc%d1%81%d0%ba%d0%b8%d1%82%d0%b5-%d0%bf%d1%8a%d0%bb%d0%ba%d0%be%d0%b2%d0%be%d0%b4%d1%86%d0%b8-%d1%81%d0%b5-%d0%bb%d0%b5%d0%ba%d1%83%d0%b2%d0%b0%d0%bb%d0%b8-%d0%b2-%d0%ba%d1%8e%d1%81/", "text": "Минералната вода не само привлича днес туристи в Кюстендил, но е и една от причините за основаването на града преди повече от 20 века. В древността, когато той носел името Улпия Пауталия, неговите извори били предпочитано място за лечение и възстановяване след битки на римските пълководци. Тогава е построена втората по големина балнеолечебница на Балканите в чест на бог Асклепий, за което свидетелстват останките от римски терми, постройки, храмове и други археологически находки, открити в района. в града, които привличат двойки, мечтаещи да се сдобият с рожба. Те са с температура на водата 73 градуса и дебит 23 литра в секунда. Освен репродуктивни проблеми при мъжете и жените, водата лекува още неврологични и кожни заболявания, повлиява добре обмяната на веществата, опорно-двигателни заболявания, включително хронични. Благодарение на богатото си съдържание на сяра, кюстендилската вода благоприятства лечението на упорити кожни заболявания като екземи, дерматити и псориазис, както и неутрализира отравяния с тежки метали. Според представители на медицинските среди водата в Кюстендил е сред най-ценните лечебни минерални води в света заради отрицателния си редокс-потенциал. Водите с такъв потенциал се наричат още йонизирани и според експертите приемът им засилва способността на човешкото тяло да се защитава от болести. При пиене пък кюстендилската минерална вода повлиява заболявания на стомаха и дебелото черво. Непременно трябва да посетите построената през 15-и век от Сюлейман паша Предполага се, че е издигната върху основите на Асклепион Пауталия. Двуетажната постройка е частично разрушена през 1910 г. и отгоре е построена модерна за времето си градска баня. Тя има две отделения, всяко от които разполага с три басейна с различна температура на водата, кабини за индивидуално къпане и няколко широки фоайета. Намира се в парка „Банска градина“ в центъра на Кюстендил. Другите две запазени къпални са Алай баня или „Войнишката баня“, построена през късното Средновековие, и Дервиш баня, издигната през 1566 г. В центъра на града можете да разгледате и пощаденото от вековете от Античните терми на Пауталия. Големият комплекс всъщност бил водолечбница, посветена на древногръцкия бог на медицината Асклепий. Той е издигнат през 2-3 век, бил петият по големина в Европа и заемал площ от 3000 кв.м. Разкрити са големи помещения с отоплителни системи, водопроводни канали, архитектурни елементи. На 180 метра над Кюстендил се намира Тя е изградена в края на 4-ти век и е преживяла разпадането на Римската империя, възхода и разрухата на Византия, съдбините на Първата и Втората българска държава, драматичните години на Константиновото /Велбъждско/ княжество. Но е съборена от османските завоеватели през 15-и век. Площта на крепостта е малко над 2 хектара. Твърдината е била защитавана от 14 различни по форма кули. Сред другите задължителни спирки на туристите в Кюстендил е Художествената галерия „Владимир Димитров-Майстора“. Тя е приютила постоянна експозиция с над 200 творби на именития български художник, чието име носи.   Добринище е само на 6 км от Банско, но не остана в сянката на големия курорт. В основата на успеха му е минералната вода, която е не само лековита, но и голяма екстра в съчетание със ските през зимата и екотуровете през лятото. Градът е разположен на 842 м надморска височина. Заобиколен е от три планини – Рила, Пирин и Родопите. Голяма част от територията му, по-специално височинният пояс, е включена в границите на народния парк “Пирин”. Селището е изходен пункт за туризъм, екскурзионна почивка, а близо до хижите “Гоце Делчев” и “Безбог” има и седалков лифт. Извори, гори, езера, водопади – неизброими са красотите наоколо. Добринище е прекрасно съчетание от алпийска природа, минерални извори и атмосфера на типично българско малко градче. Тази уникална комбинация го превръща от град с богата история в перспективен курорт. Добринище е обявено за балнеоложки курорт още през 1979 г. заради прочутите си 17 минерални извора с температура 30-43 градуса и общ дебит 18 литра в секунда. Водата е слабоминерализирана – сулфатна, натриева, флуорна, силициева. Освен това е бистра, без мирис и утайка, което я прави подходяща и приятна за пиене. На лечебни балнеопроцедури в Добринище можете да се насладите както в обществената минерална баня, така и в открития плувен комплекс, и по хотелите. Когато се прилага чрез минерални бани, водата оказва благоприятно въздействие върху заболявания на половата и нервната система, ставите и костите. Попаднала в организма чрез поглъщане, лекува доста успешно заболявания на стомашно-чревния тракт и отделителната система. С инхалации се влияят добре някои белодробни заболявания и проблеми на горните дихателни пътища. Най-известен в Добринище е Сребърният извор, богат на сребърни йони и на история. Той лекува най-добре болежки в очите. Някога, в древни времена, в него се къпели с часове римляните, които живели по тези места. Сега лековитата вода привлича хиляди туристи от страната и чужбина. Още в древни времена първите заселници по тези места така били пленени от красотата на района, че не спирали да се оглеждат наоколо, да цъкат с език и да повтарят: “Добри неща, добри неща”. А съчетанието на бани в града със ски в планината е уникално за страната ни. Затова е напливът на гости, а половината от 3-те хиляди жители на Добринище се препитават именно благодарение на туризма.", "date": "2018.05.26", "title": " Римските пълководци се лекували в Кюстендил\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8%d1%8f-%d0%bf%d1%80%d0%b5%d0%bc%d0%b8%d0%b5%d1%80-%d0%bf%d0%be%d0%bb%d0%b8/", "text": "Политиците сме длъжни да търсим компромиси, които носят полза за народите ни – сигурност, младите хора да остават в региона, да се развиваме. Това е възможно само в мирни условия, каза министър-председателят Бойко Борисов при срещата си с украинския премиер Володимир Гройсман. По думите му, транспортните връзки свързват хората, помагат им да се разбират по-добре и да осъзнаят, че има много повече общи неща помежду им, отколкото разлики. Съгласен съм с Вас, че трябва да осигурим инфраструктурата между двете държави и съм отворен за нови проекти, които ще улеснят връзките ни, каза Гройсман. По време на срещата бяха обсъдени възможностите за сътрудничество и в образованието, което позволява развитие на младите хора и е шанс за взаимно опознаване на народите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Борисов пред украинския премиер: Политиците сме длъжни да търсим компромиси, които носят полза за народите ни"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d0%bd%d0%b5%d0%b4%d0%b5-14/", "text": "„Какво и защо Ванга ме повика, тя си знае, но още първата ни среща беше съдбовна, що се касае до вярата ми в света Отвъд.” Тези думи изрече големият български художник Светлин Русев в последното си интервю за в. „Труд” преди няколко месеца. Вчера, навръх Черешова Задушница, Маестрото прекрачи в голямото Отвъд.   „Това са нашите Балкани и нашата Европа, затова заедно трябва да решим проблемите в региона”. Това каза вчера премиерът Бойко Борисов след среща с хърватския си колега Андрей Пленкович. Фокус на разговора им беше напредъка по програмите на българското председателство, чиято цел е да доведат до сближаване на страните от региона на Западните Балкани със страните в ЕС.   Безплатна студена бира събра близо 100 ентусиасти да чистят най-дългия плаж по българското Черноморие. Доброволците, за най-малките от които имаше и лимонада, се забавляваха в уникалната акция “Бира за смет” на брега на Шкорпиловци. Купонът се организира от младите ротарианци от “Ротаракт-клуб Варна” чрез фейсбук. Само за 2-3 часа бяха събрани над 2 тона боклуци   Рядък, но изключително опасен, увреждащ мозъка вирус, за който все още няма лечение, предизвика паника в южната част на Индия през последната седмица, след като уби 11 души. Над тридесет са поставени под карантина или се борят за живота си в местни болници. Сред жертвите на патогена, наречен Нипа, е и медицинска сестра.   Първият по рода си електрифициран път в Швеция, който зарежда автомобили в движение, е обещаващ проект, който потенциално може да доведе до намаляване на високата стойност на електромобилите, предаде Ройтерс. Финансираният от държавата проект е наречен е-път-Арланда и е на стойност 50 млн. крони ($5,82 млн.) Той използва електрически камион   Защо европейските органи за защита на личните данни не са действали по-рано? – коментар на Ги Верхофстад       Интервю с Александър Сано          ", "date": "2018.05.26", "title": " Вижте акцентите от броя на “Труд” в неделя, 27 май"}
{"url": "https://trud.bg/%d1%80%d0%b8%d0%b1%d0%b0%d1%80%d1%81%d0%ba%d0%b8%d1%82%d0%b5-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%b0-%d0%bf%d0%be%d1%87%d0%b5%d1%80%d0%bf%d0%b5%d0%bd%d0%b8-%d1%81-%d1%87%d0%be%d1%80/", "text": "Плажовете в Бургаско вече са готови за лятото – почистени и обезпаразитени. Там, където бурите през зимата взеха от ивицата, концесионерите са се погрижили да възстановят щетите. В рибарското селище Ченгене скеле край Бургас, също са почистили плажа си. Миналата неделя рибарите са вдигнали рано семействата си от сладък сън в хижите и  всички дружно са обрали боклуците от пясъка и кейовете с лодки. За награда по обед децата са почерпени със сладолед, а възрастните с рибена чорба и малка мастика към нея в култовата им кръчма “Морски сговор”. Сдружението, което носи същото име, се е сговорило за лятото да бъде назначена хигиенистка. Това ще е Анка, която от години живее в Ченгенето. Анка ще отговаря и за пръскането срещу кърлежите, за чистенето по плажа и общите площи между хижите.  Рибарите със свои пари вече на два пъти са купували препарати и са пръскали срещу кърлежи, след като техен колега бил ухапан и се наложило да търси хирург, за да извади кръвосмучещата гад. “Освен, че се поуплашихме след този инцидент, през лятото ще имаме много работа, ще влизаме за риба, ще има гости и туристи и ще сме много заети. Затова Анка ще се грижи за чистотата”, коментираха морските вълци. Плажът на Ченгенето, колкото и да е малък, е славен, защото се намира точно срещу бургаското пристанище. Ако някой кораб се килне, товарът му се изсипва и стига до ивицата на рибарите. През годините те са виждали плажа си осеян с ябълки и банани, а веднъж от морето започнали да излизат живи телета, доплували от такъв кораб. Тази година два мъртви коча разбуниха духовете, след като изплуваха последователно на плажовете в Поморие и Бургас. От Агенцията по храните прибраха труповете и ги дадоха в екарисажа. Предполага се, че са изпаднали от кораб с животни, преминаващ край нашите брегове. Макар че плажът на остров „Света Анастасия” край Бургас е осеян с мидени черупки, от няколко години той е любимо място за гости и туристи. Там също трябва да се чисти. От две години в началото на сезона грижата за това е поверена на доброволци водолази, които се гмуркат и за огледи да няма отпадъци на дъното. Наградата за тях е  да си извадят миди от естествените скали около острова и да ги похапнат на брега, приготвени по една то най-старите бургаски рецепти – печени върху тенекия. Дошлите да наблюдават гмурканията и да се включат в почистването на брега също участват в изяждането на мидите. Естествено е и част от участниците в тази фиеста да се почерпят с бира, бяло вино или розе.", "date": "2018.05.26", "title": " Рибарските семейства почерпени с чорба, малка мастика и сладолед"}
{"url": "https://trud.bg/%d0%b0%d0%ba%d1%86%d0%b8%d1%8f-%d0%b1%d0%b8%d1%80%d0%b0-%d0%b7%d0%b0-%d1%81%d0%bc%d0%b5%d1%82-%d1%87%d0%b8%d1%81%d1%82%d0%b8-%d0%bf%d0%bb%d0%b0%d0%b6%d0%b0/", "text": "Безплатна студена бира събра близо 100 ентусиасти да чистят най-дългия  плаж по българското Черноморие. Доброволците, за най-малките от които имаше и лимонада, се забавляваха в уникалната акция “Бира за смет ” на брега на Шкорпиловци. Купонът се организира от младите ротарианци от “Ротаракт-клуб Варна” чрез фейсбук. Само за 2-3 часа бяха събрани над 2 тона боклуци, от които 1080 кг пластмасови отпадъци. „Домакинства са изхвърляли на плажа стари хладилници, цели корпуси на стари пластмасови рибарски лодки, намерихме дори бутилка „Веро”, продавана в България през 70-те години на миналия век, – разказа пред „Труд” Виктория Парашкеванова от клуба. – Идеята за акцията дойде спонтанно от наш член и фен на къмпингуването. Той изкарал един уикенд на плажа край Шкорпиловци и за два дни събрал боклуци за един багажник”, обясни тя. „Ротаракт” е младежка програма, създадена и спонсорирана от ротари клубовете в страната. Според младите варненски ротарианци целта на тяхната акция е да се покаже на хората колко много боклук изхвърлят на брега и да се предизвика чувството за отговорност в големи и малки към природата и жизнената ни среда, както и навик да почистват след себе си и другите. Организаторите осигуриха чували и ръкавици, както и 100 кенчета бира с партньорството на “Каменица”, лимонада за малките и камион за извозване на отпадъците, пратен от фирма “Бляк Сий Рисайклинг “.  Намери се и мезе – шеф -готвачът Йордан, известен от уникалната кулинарна идея “Прегърни готвача” приготви на плажа 18 килограма пържени картофи, произведени в негово лично биостопанство.  Сред участниците имаше и доста семейства с деца, повечето си носеха хапване и пийване от къщи. Първо бе почистена една зона от 2 км и след като се подкрепиха с бира, лимонада и закуски, доброволците продължиха да събират боклука на още 2 километра. Реално с акцията е почистена 1/3 от най-големия плаж по Черноморието, който е с дължина 13 км и на места пясъчната ивица достига 100 метра. Първата „Бира за смет” се проведе на 20 май, като целта на организаторите бе да се изпревари началото на сезона, обявен за дните около 24 май. Следващата акция на “Ротаракт-клуб Варна” няма да е на плажа, а ще бъде за почистване на  парка около Аладжа манастир. „Заплатите на спасителите са добри – към 1500 лв., само на Златни пясъци. Всички останали реално получават по 800-900 лв., като на много места ги ползват и като общи работници и не им осигуряват храна и транспорт. Затова всяка година се появява дефицит, въпреки че кадри има достатъчно”, каза пред „Труд” председателят на Областния съвет на БЧК във Варна Илия Раев. За това лято 2018 БЧК-Варна е обучил 100 нови спасители и е сертифицирал 550. Проблемът е, че голяма част от по-опитните бързо си намират работа в Гърция, Испания и САЩ за тройно и четворно повече пари. Затова нерядко по плажовете у нас дежурят пенсионери. Плажовете край Варна, които имат стопани, ще открият сезона най-късно до 1 юни, показа проверка на “Труд”. Първи това сториха курортите на север още в средата на май. До 24 май почистени и подравнени с машини бяха и градските ивици, на които вече има и спасители. 23 от ивиците в региона обаче ще останат без наематели, въпреки че част от тях са любимо място за отдих на варненци през уикендите. Такъв е огромният плаж на Камчия. Част от него обезпечава за своя сметка Санаторно-оздравителният комплекс “Камчия”, където ще летуват младежи и деца от над 60 страни по света.  Държавата отпусна и тази година 321 000 лв. на областната администрация, за водна охрана на 19 безстопанствени плажа. Други 4 ще останат без никакъв надзор. Сред  тях са  девствената ивица на Паша дере, Кара дере и плажчето под нос Галата.  Офицерския плаж пък е най-мръсната точка по цялото ни Черноморие.", "date": "2018.05.26", "title": " Акция  „Бира за смет“ чисти плажа\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%b1%d0%be%d1%80%d0%b8%d1%81%d0%be%d0%b2-%d1%81-%d0%bf%d0%be%d1%80%d0%be%d1%88%d0%b5%d0%bd%d0%ba/", "text": "Започна срещата на премиера Бойко Борисов с президента на Украйна Петро Порошенко. “Украйна заема важно място сред външнополитическите приоритети на България. Това е първото подобно посещение от 14 години насам и възможност за разширяване на двустранните ни отношения. Като ротационен председател на Съвета на Европейския съюз България работи за разширяване и задълбочаване на сътрудничеството със страните от Източното партньорство, което ще помогне на процеса на сближаването им с ЕС.”, написа Борисов във фейсбук.", "date": "2018.05.26", "title": " Започна срещата на Борисов с Порошенко"}
{"url": "https://trud.bg/%d0%bf%d0%b5%d0%b2%d0%b5%d1%86%d1%8a%d1%82-%d0%b2%d0%b0%d1%81%d0%b8%d0%bb-%d0%bd%d0%b0%d0%b9%d0%b4%d0%b5%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2/", "text": " – Последният ми концерт беше в Русе. Беше буквално претъпкано. Зрителите бяха много доволни и наистина казаха, че отдавна не е имало в Русе такъв български концерт. След това, в хотела, много  от тях дойдоха с цветя и давах автографи до 5 сутринта. Говорихме си и това за пореден път доказва, че за българската музика си има публика и не е случайно, че някои от тези песни се пеят вече 30-40 години.  – Преди години редовно се пътуваше и имаше българска музика, много от моите колеги пътуваха и правеха концерти по стадиони, летни театри, спортни зали и драматични театри. За съжаление този период поотмина, тъй като много хора се „грижат“ тази българска музика да я няма и въпросната „грижовност“ за съжаление не е само заради възрастовата група на тези мои колеги, защото голяма част са много по-млади от мен, някои са на 30-40 години, което е една прекрасна възраст за един артист и музикант.   Без да имам право да се оплаквам от пътувания, но говоря така от името на много наши артисти. България има много добри гласове не само в областта на оперната музика, България е гласовита държава и го е показала на всички световни сцени. От тази гледна точка, може би се постъпи неправилно към част от артистите. Защото всеки един, има един естествен път и в киното, и в театъра, и в музиката е така- в един период от време, нормално е, започват да не те търсят толкова, но е нормално, пак казвам, когато стане по естествен път.   – Имам авторски песни, но съм имал шанса да работя със Стефан Димитров, с Бог да го прости Тончо Русев, с Митко Щерев, с който съм бил години наред и в „Диана експрес“, и всички тези хора са ми давали песни. И с най добрите поети, което също е много голям шанс, защото както казва Мишо Белчев, много е важно какви думички ще ти бъдат сложени в устата. Тези думички трябва да стигнат до сърцето на хората и да останат по някакъв начин, и най- важното, да си кажат: „А и на мен това ми се е случвало. Аз имам същите любови, същите раздели, същите проблеми в живота, същите успехи, същите възторзи…“ Когато си на сцената, малко или много си част от живота на тези хора  – То е взаимно. Много е важно, както Тончо пишеше- персонално за всеки. Той обикновено знаеше всеки изпълнител какво представлява като емоция, като интелект, като култура. Което е много важно, защото всеки е строго индивидуален. Тончо можеше да действа психически на артиста- какво иска от него. От друга страна, пишеше по стиховете на известни наши поети, което също е хубаво, защото обикновено в поп музиката, особено в днешно време, първото нещо е да измислиш някакво канто, оттам да навържеш някакви думички. Но не винаги тези думи имат смисъл, защото „обичам те“ и думата „секс“ могат да се кажат по милион начини, стига да си достатъчно интелигентен и ерудиран. Всички говорим за любов, но когато думата е първична и когато е поднесена на каруцарско ниво, това е понякога даже под нивото на хореографията. Често артистите се извиняват че това се харчи. Да, но той се харчи и наркотикът, това означава ли че всеки от нас трябва да е дилър, и да убиваш хора? Много казват, че хранят семейство. Ами значи ли това, че трябва да убиваш било с наркотици, било в буквалния смисъл на думата само и само да изхранваш своето семейство?  – Това е една доста широка тема, има хора, които се опитват непрекъснато да ни навират в лицето, че всички те имат потребности и по този начин са готови да се продадат по възможно най-евтиния и вулгарен начин. Това е било винаги под моето достойнство. Имал съм възможност да се занимавам и с политика, предлагали са ми членства в партии и какво ли не, и ако съм бил по-комерсиален и по-меркантилен, дето казваше мой познат- „Отдавна да си станал заместник-министър“. Но това просто не ме вълнува и това е извън мене. Не съм убеден, че обезателно трябва да отидеш в парламента и обезателно трябва да си законотворец и да правиш законите, и съдбите на хората. За всяко нещо си има хора и всеки си е прав за себе си. Но тука вече ние трябва да бъдем толерантни помежду си и никой на никого няма право да вреди и никой никому не е длъжен. Става дума за една търпимост и толерантност, която напоследък доста е поизчезнала и стана мода младият човек да бъде безскрупулен и нагъл, за да може да оцелее.  – Той казваше винаги: „Василе, не се радвай, когато всички започнат да говорят за тебе хубаво. Независимо дали в медии, дали журналисти или публика. Трябва да има противоречие и трябва да има хора, които те одобряват и други- които не те харесват. Запомни от мене: Когато всички започнат да говорят добре за тебе: че си много велик и голям, това е началото на края.“ В думите му има голяма логика. Защото, ако това стане, ако започнат прекалено да те ласкаят, трябва да се замислиш, че нещо не е наред.   И друго, което се сещам- преди години отивам да записвам „Клоунът“, която е негова песен. Чу „Клоунът“, хареса го и в един момент се сетих, че имам една авторска моя песен, която никога не стана голям хит, защото просто редакторите не я завъртяха, макар че тя е много приятна. Той два-три пъти я пуска, отново и отново я слуша, и каза: „Това е страхотна песен, на кого е?“ Казах му че е моя. Така че, Тончо беше човек, който можеше да оценява успехите и на другия, което е много важно Да съумяваш да оценяваш какво може до тебе другия, независимо каква конкуренция е.  – Не мога да се адаптирам към простотията и към нахалството във всичките му измерения. Много трудно можеш да намериш допирни точки с простака и с агресивния човек. Независимо от това, че един човек до теб може да не е завършил Кембридж, да се е родил в някое бедно село, когато той е добронамерен, може да е беден, може всичко, но това не значи че е духовно беден… С такива хора можеш да намериш допирни точки и да си кажеш милион неща, което понякога с богати хора не става. И това е една от причините да не ходя по коктейли, защото е губене на време и по-хубаво е да гледаш един филм, или да прочетеш книга, или да говориш с някой, който ти е приятел, отколкото да си участник в едно паркетно бръщолевене, пълно безсмислие.  – Аз не съм човек, който може са се уединява, даже това ми е голям дефект. Аз съм човек, който ако остана 5 минути без някой до мене, ще полудея. Така съм свикнат от малък и много преди да стана известен, това е до характер. Има хора, които умеят да са си себедостатъчни. Аз понякога съм готов да правя компромиси само и само до мене да има някой, с който да мога да си говоря, с който да мога да се карам, даже да се бия, но да има някой, с когото да има какво да си кажеш.  – Българинът е изключително музикален. Има изключително кадърни хора, но положението с тези, които композират, в никакъв случай не е толкова лесно. Много хора си въобразиха, че това е много лесен занаят и всеки, който пее под душа, вече е готов да пише и да композира. В този тип народно творчество нищо лошо няма, но не винаги това е гаранция за качество. И може би звучи подценяващо, но да сте ме чули да говоря, че аз съм композитор или автор на музики? Макар, че има много неща, които се пеят през годините, но винаги съм стоял до Стефан Димитров, до Митко Щерев, и сме работили било като певец, било като инструменталист, учил съм се от тях как се пише тази музика, учил съм се как се прави музикална форма. На много от младите наистина тази материя не им е толкова известна, защото те са улеснени с днешните компютри. Така че правенето на шлагери не е проста работа.   – Нашето поколение не беше толкова агресивно към парите. Не умеехме да се молим на спонсори, да ходим да търсим билбордове, да правим рекламни кампании. Докато младият човек може много-много да не го бива, но в това отношение ще има 5 цвята коси, ще има специални бради, ще има облекло, което е изключително екстравагантно. Макар че аз съм човек, който винаги съм се обличал модерно, в края на краищата „кецовете“  за пръв път ги сложихме аз и Косьо от група „Тангра“, направо ги въведохме в международен план, даже и в Русия. Бях човекът, който пръв сложи обеци, на конкурс на Евровизия на т. нар. Белгийска Евровизия. В Белгия си купих диамантени обеци, така че в това отношение аз не съм бил Дева Мария и човекът, който е бил не-модерен, не-агресивен в някаква посока, но всяко нещо има мярка.   – В момента всичко е много подчинено само на външен ефект и на думата „плащаш“, „плащаш“, “плащаш“, колкото може повече ротации. И в края на краищата, хората не може да не те забележат, защото ти влизаш по някакъв начин, както политиците, в дома им. Но това не значи, че ти ще останеш в тяхната памет като изкуство и музика. Пак казвам, има много кадърни хора. По принцип кадърният човек се съмнява в своята кадърност, знае какво не знае. Докато простият човек не знае какво не знае и не иска да знае. Колкото и да е игра на думи, то означава много и обикновено такъв човек казва: „Само напред и нагоре“. А другият човек не е намерил този път за преуспяване и това е една от причините да няма приемственост в едно по-младо поколение и да се получи този вакуум на, да го наречем, посредствени музиканти.   – Без любов нищо не става. Аз непрекъснато се карам с по-младите си колеги. До мене екипът е от хора, които съм подбирал много внимателно. Не е лесно да намериш млади и кадърни хора. От тях продължавам да искам да се научат да обичат повече, защото младото поколение е доста по-стерилно, доста по-практично, в което нищо лошо няма. Но в музиката и в любовта трябва да има една взаимственост, трябва да има една лудост, трябва да има малко повече любов и към това, което правиш. Защото хората като те гледат, те интуитивно усещат дали обичаш това, което правиш, или го правиш механично.", "date": "2018.05.26", "title": " Певецът Васил Найденов пред „Труд“: В музиката  и в любовта трябва да има лудост\t\t\t"}
{"url": "https://trud.bg/%d0%b4%d1%8f%d0%b2%d0%be%d0%bb-%d0%bd%d0%b0-%d0%bc%d0%b0%d0%b3%d0%b0%d1%80%d0%b5-%d0%bd%d0%b0-%d0%ba%d0%be%d1%80%d0%b5%d0%b9%d1%81%d0%ba%d0%b8%d1%8f-%d0%bf%d0%be%d0%bb%d1%83%d0%be/", "text": "Съвсем сериозно: „дявол на магаре“ е може би най-сполучливият традиционен български израз, за да опишем ситуацията, в която изведнъж се оказа най-дълготрайният международен конфликт на света последните дни. Този между Западния свят, в лицето на САЩ, и Северна Корея. Уточнението, „в лицето на САЩ“ е важно. Най-малкото, защото дори като съюзници в НАТО, интересите на Вашингтон, спрямо тези на Европа в Тихоокеанският регион са ни доста далечни. На теория от европейските съюзници на САЩ в Северноатлантическия Алианс, единствено Канада и отчасти Франция, биха могли да са по някакъв начин искрено съпричастни към геополитическите интереси на американците в Южна и Югоизточна Азия. Но така или иначе всички сме в кюпа отдавна, затова да я караме по същество. Несъмнено всички си спомняте Зимните олимпийски игри в Пьончанг, в рамките на които през февруари тази година продължаващият от 1950-та година насам конфликт на Корейския полуостров, изведнъж се сдоби с изненадваща възможност за реално прекратяване. След десетилетия на международни санкции срещу режима на Северна Корея заради ядрената му програма, Пхенян изненадващо и по собствена инициатива се обяви за възстановяване на  диалога с Южна Корея и дори откриването на директна линия за контакт с Вашингтон. Последното с оглед на провеждането на първата по рода си среща на върха между президент на САЩ и лидер на авторитарния режим в КНДР. Това развитие изненада света – колкото нас, от другата страна на планетата Земя, толкова и най-вече тези, които с основание последните близо 70 години се чувстват по един или друг начин заплашени от Северна Корея и амбициите й – преките й съседи. Не всички по един и същи начин, разбира се. Първите, които веднага реагираха на това спонтанно затопляне, бяха разбира се, братята им от Южна Корея. Които винаги са били готови да работят за привличането на блудните събратя от клана Ким и техните крепостни обратно в общото лоно на хилядолетната държава. На каквото и да е цена, освен война. И така двете враждебни държави сформираха обединен представителен отбор на Зимната олимпиада, демонстрираха, че както и да ги разделя светът, са един народ, с една култура, традиции и навици, и винаги са способни да намерят общ език, стига международните обстоятелства да го позволяват. Последното показаха от Пхенян. Докато цяла година от встъпването на Доналд Тръмп в длъжност като президент на САЩ, Ким Чен Ун се джавка и разменя цветисти заплахи с американския държавен глава в социалната мрежа „Туитър“, севернокорейският лидер успя да реализира успешно започналата още от дядо му ядрена програма на КНДР. И през есента на миналата година тества успешно водородна бомба, с мощност седем до осем пъти тази от Хирошима. Постигнато с всичките санкции, ограничения и изолация от края на Студената война насам. Е вярно, според статистиката, мощността на полученото оръжие за масово поразяване не е сравнима с тези, с които боравят постоянните членове на Съвета за сигурност на ООН. Или с тези на толерираните непризнати световни ядрени сили като Индия, Пакистан или Израел. Но е повече от достатъчно за нуждите на борбата. Сега вече председателят Ким има сериозен коз – изпълнил е завета на клана, отцепил половината държава през 1953-та година – всички разговори за бъдещо обединение между двете половини на Корея, да се водят на равна нога между Севера и Юга. И ако през Студената война Сеул винаги е можел да разчита на ядрения чадър на САЩ като средство за сдържане, Пхенян винаги е бил в ситуацията на парий, спрямо международното положение. Ту с СССР, когато е в интересите на Москва през Студената война, ту с Пекин, когато е основното плашило и буфер, който Китай използва след това за собствени нужди срещу западното влияние в Тихооокеанския регион и особено Югоизточна Азия. Но никога със силните на деня, както се предполага. За сметка на това Южна Корея остана от „правилната страна на историята“ от изкуственото си създаване през 1953 г. досега. Или така поне си мислеха досега в Сеул. „Новият световен ред“, върху който се градят международните отношения последните близо две десетилетия, започна след атентатите от 11 септември 2001 г. и година по-късно американският президент Джордж Буш-младши обяви КНДР като част от „Оста на злото“. Държавите, които според интересите на САЩ спонсорират тероризма и без одобрението на международната общност създават оръжия за масово поразяване.  „Легендарен клуб“, в който с речта на Буш през 2002 г. наравно със Северна Корея бяха включени Ирак, Иран, Либия, Куба и Сирия. Знаем с три от тези държави след веща „западна демократична намеса“ какво се случи – поне по отношение на Ирак, Сирия или Либия. И както отношенията между Северна и Южна Корея, и оттам тези със САЩ, бяха пред непредвидимо затопляне и последните месеци; председателят Ким и президентът Мун Дже Ин се срещнаха разговаряха, стъпиха всеки по себе си за първи път на територията на другия и си обещаха да се обичат; Китай обяви готовността си да е посредник в разговорите и дори да е гарант за националната сигурност на КНДР, ако последната се съгласи на ядрено разоръжаване; накрая се оказа, че президентът на САЩ Доналд Тръмп „не харесва това“.  Макар и доводите да бяха налице! Но независимо от демонстрираните желания за действие от страна на Пхенян; икономическите планове на Сеул за съвместно съществуване, било то и като и две отделни държави; срещите между високопоставени американски, южно- и севернокорейски представители, двете визити на Майк Помпейо, доскоро директор на Централното разузнавателно управление (ЦРУ) на САЩ, а вече и външен министър на Тръмп; договорената дата и час за рандеву на най-високо равнище между държавният глава на САЩ и този на КНДР в Сингапур на 12 юни – и … греда! Изведнъж, само дни преди реалните първи стъпки на сдобряване, на фона на добронамерените чувства от последните месеци и всичко останало, съветникът по външна политика на Доналд Тръмп, ветеранът-рейгънист Джон Болтън даде интервю, в което обясни, че Вашингтон очаква от Пхенян ядрено разоръжаване по „либийския модел“. Тръмп се опита да отстъпи от тази позиция ден по-късно – най-малкото влаченето на Кадафи по улиците на Триполи и содомизирането му с байонет, не са най-добрата реклама за американските гаранции срещу ядрено или химическо разоръжаване на авторитарни режими. Но така или иначе севернокорейците се обидиха. И с основание. Защото видимо ангажиментът на Ким към национално обединение на Корея, в което той е ядрената сила, а Сеул икономическата мощ, колкото и да звучи мегаломански е съвсем реален. Демонстративното взривяване на изпитателните площадки от ядрената програма бе несъмнено шоуменски ход – КНДР показа на света най-секретния си обект, преди да го взриви пред камерите на световните медии. Производствените й мощности за обогатен плутоний са скрити, наличният й ядрен арсенал е неизвестен, а изкопаването на нови подземни съоръжения е въпрос на налична работна сила. Същевременно Пхенян няма да приеме ходовете му на сближаване със Запада да бъдат възприемани като слабост. Особено когато дори братята им от Южна Корея, посредниците в диалога със САЩ, дори не са били консултирани преди отмяната на предвидената среща на върха в Сингапур на 12 юни. И гледаха облещено, по време на декларацията на Белия дом. Е, последните в крайна сметка предприеха обратния подход и вчера, в последния момент, Доналд Тръмп обяви че все още е готов да откликне на готовността на Ким Чен Ун да се срещнат по всяко време. Пък било то и по време на отменената среща на върха в Сингапур на 12 юни. Дявол на магаре!", "date": "2018.05.26", "title": " “Дявол на магаре” на Корейския полуостров\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d1%8a%d1%81-%d0%b7%d0%b0%d0%b3%d1%83%d0%b1%d0%b0%d1%82%d0%b0-%d0%bd%d0%b0-%d1%81%d0%b2%d0%b5/", "text": "България загуби един от мъдреците си! Гениален артист, пред когото се прекланяше целият свят, той не остана в идеалния свят на изкуството. Светлин Русев беше от малкото хора, които ръчкаха нашата съвест и не й даваха да заспи. Той правеше това с благост, която показваше любов към човека и го стимулираше да прави добро. Той беше голям и ще остане голям. Тъгувам заедно с вас и благодаря за късмета и щастието да съм го познавал. Поклон пред вечната му памет, написа премиерът Бойко Борисов до семейството и близките на Светлин Русев.", "date": "2018.05.26", "title": " Премиерът Борисов: Със загубата на Светлин Русев България загуби един от мъдреците си"}
{"url": "https://trud.bg/%d1%82%d0%b8%d1%80-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%ba%d1%80%d0%b0%d0%b9-%d0%bb%d1%8e%d0%b1%d0%b8%d0%bc%d0%b5%d1%86/", "text": "Турски камион се обърна край магистрала „Марица“ близо до Любимец. Катастрофата стана към 11,30 ч, като се предполага, че шофьорът е заспал. Двама мъже спрели с автомобил и първи се спуснали да спасяват шофьора. Той бил изваден през предното стъкло на смачканата кабина. Качили го в катафалка и автомобилът на траурната агенция го откарал до болницата в Свиленград. Оказало се, че има само охлузвания.", "date": "2018.05.26", "title": " ТИР се обърна край Любимец\t\t\t"}
{"url": "https://trud.bg/30-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d1%83%d1%80%d0%b3%d0%b0%d0%b7%d0%bb%d0%b8%d1%8f-%d1%81%d0%b5-%d1%85%d0%b2%d1%8a%d1%80%d0%bb%d0%b8-%d0%be%d1%82-7-%d0%b5%d1%82%d0%b0%d0%b6/", "text": "30 годишен бургазлия се хвърли от 7- ия етаж и загина. По първоначални данни, младият мъж е с инициали А.С. Той живеел в блок в комплекс “Меден рудник”. Съседите му говорят, че бил много кротко и добро момче. Според една от версиите, нервите му не издържали по време на скандал с приятелката му. Случаят се разследва.", "date": "2018.05.26", "title": " 30 годишен бургазлия се хвърли от 7 етаж"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%be%d1%82%d0%ba%d1%80%d0%b8-%d0%be%d0%b1%d0%bd%d0%be%d0%b2%d0%b5%d0%bd%d0%b8%d1%8f-%d1%81/", "text": "Министърът на младежта и спорта Красен Кралев откри обновения стадион „Дружба“ в Кърджали. На откриването присъстваха председателят на Народното събрание Цвета Караянчева, областният управител Никола Чанев, кметът на Кърджали Хасан Азис, изпълнителният директор на БФС Борислав Попов, зам.-изпълнителният директор на БФС Антон Попов, президентът на ФК „Арда“ Петър Пешев и народни представители от областта. Това съобщиха от Министерството на младежта и спорта. Спортното съоръжение бе ремонтирано основно за първи път след построяването си през 1961 г. Вложените средства са около 2 милиона лева. Извършен е ремонт на футболното игрище и обновяване на настилката на лекоатлетическата писта, обновени са  трибуните за зрители, изцяло ремонтирани са прилежащите сгради и е направено благоустройство на територията на комплекса.  Чрез осигуряването на съвременна спортна инфраструктура стадионът вече отговаря на националните и европейски стандарти за провеждането на футболни състезания и мачове в Кърджали. „Вярвам, че ремонтираният стадион, както и плануваната многофункционална спортна зала ще дадат нов тласък за развитие на спорта в града. За нас е изключително важно да осигурим възможно най-добрите условия за практикуване на спорт не само за елитните състезатели, но и за подрастващите, които да растат като здрави и активни членове на нашето общество“, заяви Красен Кралев по време на откриването. Спортният министър обясни, че правителството изпълнява последователна политика за  изграждане и реновиране на спортната база в цялата страна. Кралев поздрави отбора на „Арда“ (Кърджали), който по думите му е направил изключително силен сезон в Югоизточната трета лига и заслужено ще играе в професионалния футбол през следващата година. „Арда“ за пръв път в историята си спечели и Купата на Аматьорската лига. „Вярвам, че на Вашия любим отбор му предстоят още по-добри резултати и желая на Елин Топузаков, футболистите и всички фенове много победи и успешно представяне във Втора лига. Ако ФК ”Арда” успее да получи промоция за Първа професионална лига, ще се погрижим съоръжението да има и осветление”, добави той. Спортният министър бе категоричен, че стадионът не е последната инвестиция на държавата. „Правителството на Бойко Борисов пое ангажимент, че освен обновен стадион в Кърджали ще има и нова многофункционална спортна зала, като кабинетът ще осигури проект и 3,5 млн.лева за изграждането й. Съвсем скоро ще започнем строежа на новата спортна зала, която ще бъде дом и на други спортове. Там ще може  да се тренира баскетбол, волейбол, борба, бокс, така че съвсем скоро ще имаме повод за радост. Надявам се в рамките на една година да приключи строежът на тази зала”, коментира той. „Честитя на всички жители на Кърджали новия стадион и Ви пожелавам новото име Арена „Арда“, което той ще носи, да Ви донесе много късмет и поводи за радост“, обърна се министър Кралев към присъстващите. В изявлението си кметът на Кърджали Хасан Азис специално благодари на Министерство на младежта и спорта и на министър Кралев за подкрепата за реновирането на стадиона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Спортният министър откри обновения стадион Арена „Арда“ в Кърджали"}
{"url": "https://trud.bg/%d0%bf%d0%b8%d1%8f%d0%bd-%d1%81%d1%8a%d1%81%d0%b8%d0%bf%d0%b0-%d0%ba%d0%b0%d1%80%d1%82%d0%b8%d0%bd%d0%b0-%d0%b2-%d0%b8%d0%b7%d0%b2%d0%b5%d1%81%d1%82%d0%bd%d0%b0-%d0%bc%d0%be%d1%81%d0%ba%d0%be%d0%b2/", "text": "Пиян вандал повреди сериозно картината “Иван Грозни убива сина си” в Третяковската галерия в Москва. 37-годишният извършител е задържан. Той осъзнава тежестта на постъпката си и я обяснява с недостоверността на изобразените исторически факти, информира  . Минути преди края на работното време на Третяковската галерия в девет вечерта мъжът се изплъзнал на охраната, която правела последна обиколка на музея, и проникнал в залата с творби на Иля Репин. Там с метален стълб от загражденията разбил стъклото, което предпазва картината “Иван Грозни убива сина си” и пробил платното на три места. Извършителят е от Воронеж, без адресна регистрация в Москва. Извършител: Дойдох да видя картината, влязох в осем, и когато си тръгвах изпих 100 грама водка в бюфета. Водка не пия и алкохолът ме хвана.  В нетрезво състояние решил, че изобразените факти са недостоверни и станал агресивен. Извършителят ще отговаря за посегателство срещу културното наследство на Руската Федерация. При падането на стъклото е повредена и авторската рамка на творбата. По щастлива случайност невредими са останали лицата на царя и сина му. За спасяване на платното вече работи екип от реставратори. Поразената картина е била атакувана и преди. През януари 1913 г. 29-годишен иконописец нанася на платното три удара с нож. Наложило се художникът Репин да пресъздава отново лицата на царя и сина му. Когато научил за посегателството тогавашният пазител на Третяковската галерия сложил край на живота си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Пиян съсипа картина в известна московска галерия"}
{"url": "https://trud.bg/%d1%81%d0%b2%d0%b5%d1%82%d0%bb%d0%b8%d0%bd-%d1%80%d1%83%d1%81%d0%b5%d0%b2-%d0%bf%d1%80%d0%b5%d0%ba%d1%80%d0%b0%d1%87%d0%b8-%d0%be%d1%82%d0%b2%d1%8a%d0%b4/", "text": "„Какво и защо Ванга ме повика, тя си знае, но още първата ни среща беше съдбовна, що се касае до вярата ми в света Отвъд.” Тези думи изрече големият български художник Светлин Русев в последното си интервю за в. „Труд” преди няколко месеца. В събота, навръх Черешова Задушница, Маестрото прекрачи в голямото Отвъд.  “Лично от моята смърт не мога да изпитвам страх, защото така или иначе не мога да избягам от нея”, сподели преди големият художник пред една от националните телевизии и допълни: „Единственият страх изпитвам от хаоса, който мога да оставя и от несвършената работа. Защото има неща, които винаги смяташ, че трябва да се довършат, а не са довършени”. Оказа се болезнено прав – несвършена работи остави много, защото не се спираше за миг на едно място. До последно бе пъргав, жизнен, одухотворен, изпълнен с кроежи за бъдещето. За него без ни най-малка нотка угризение можем да кажем, че ни напусна „едва” на 84 години. „Светлин бе мотор. Мотор, който движеше държавата ни напред”, каза с болка по повод кончината му Вежди Рашидов. „Вчера (петък) до 18.30 бяхме заедно. Говорихме си дълго, чертахме планове за работа. Беше в настроение, усмихнат…”, сподели проф. Валери Стефанов, един от последните хора, които са се видели с великия Светлин Русен преди смъртта му. Бившият културен министър Георги Йорданов също разказа, че двамата с Русев са се видели на 25 май, и са обсъждали предстоящата изложба на живописеца. Всяка година на рождения си ден (14 юни) той открива изложба. Уви, 2018-а сложи край на традицията. Светлин Русев обичаше живота и животът обичаше него. Както сподели в песледното си интервю за нашия вестник творецът откриваше радост навсякъде в този живот:  „Радвам се на възможността да се вълнувам от една картина.  Радвам се на риска в името на кауза, дори и когато е обречена.  Радвам се на изящните извивки на едно красиво момиче, което размества въздуха около себе си като мине.  Радвам се на красивия футбол – и изобщо на спорта, колкото радост, толкова и разочарование…  Радват ме и респектират едновременно духовно извисените личности.  Радвам се на греховните си слабости, когато са споделени, включително и на едно хубаво кафе.  Радвам се, когато срещна един непознат човек, в който съм открил един съмишленик.  Радвам се както на зазоряването и надеждата за хубав ден, така и на звуците на щурчето в топлата нощ.  Радвам се, когато се размина със злото…  Радвам се на всичко, с което съдбата ми е дала възможност да бъда такъв какъвто съм – несъвършен и греховен, но с илюзии, надежда, тъга и разочарования… Почивай в мир, Маестро!  „Напусна ни акад. Светлин Русев – творец със стил, общественик с позиция, човек с достойнство. Светлин Русев беляза своето време с таланта и творчеството си, които остават жалон в естетическата еволюция на родното изкуство. Поклон пред светлата му памет!”  България загуби един от мъдреците си! Гениален артист, пред когото се прекланяше целият свят, той не остана в идеалния свят на изкуството. Светлин Русев беше от малкото хора, които ръчкаха нашата съвест и не й даваха да заспи. Той правеше това с благост, която показваше любов към човека и го стимулираше да прави добро. Той беше голям и ще остане голям. Тъгувам заедно с близките му и благодаря за късмета и щастието да съм го познавал. Поклон пред вечната му памет.  С дълбока скръб узнах вестта за кончината на големия български художник. Сигурна съм, че всички ценители на таланта и възхитителното му майсторство ще съхранят искреното си уважение към приноса на Светлин Русев за развитието на българското изобразително изкуство.  Какво ли да кажа на прощаване? Каквото и да спомена, ще звучи нелепо и неадекватно в такъв момент…  През последните 15 години се радвах на приятелството на Светлин. Работихме много сериозно заедно. В негово лице загубих не само човек, но и учител в живота и морала, един умен човек и прекрасен приятел.  Ала Светлин не бе просто човек, той бе Космос, Вселена…  В своята позиция той отстояваше не само чисто духовното, но също така правдата, истината и достойнството на хората.  Това е изключителна загуба не само за близките му, но и за българската държава. В негово лице България губи един лакмус, един филтър, който прецеждаше пошлото, жълтото, недостойното. Неговият филтър пропускаше само изящното, възвишеното, стойностното в този живот.  Светлин бе мотор. Мотор, който движеше държавата ни напред.", "date": "2018.05.26", "title": " Светлин Русев  прекрачи Отвъд\t\t\t"}
{"url": "https://trud.bg/%d0%ba%d0%b0%d0%ba-%d1%82%d1%80%d1%8a%d0%bc%d0%bf-%d1%82%d0%bb%d0%b0%d1%81%d0%ba%d0%b0-%d1%81%d0%b2%d0%b5%d1%82%d0%b0-%d0%b2-%d1%80%d1%8a%d1%86%d0%b5%d1%82%d0%b5-%d0%bd%d0%b0-%d0%bf%d1%83%d1%82%d0%b8/", "text": "Колкото повече напрежение създава президентът на САЩ Доналд Тръмп в съюзите, създадени след Студената война, които поддържат световния ред, толкова по-необходим става президентът на Русия Владимир Путин. В края на ежегодната демонстративна изява за инвеститорите, която започна в неговия роден Санкт Петербург, в Русия пристигнаха лидерите на четири от 10-те най-големи икономики в света – Германия, Япония, Франция и Индия – и в продължение на една седмица ще водят отделни преговори с шефа на Кремъл. Путин също така ще приеме новия специалист по външна политика на Китай, вицепрезидента Ван Цъшян и директора на Международния валутен фонд Кристин Лагард. По думите на руски официални лица основното сред тези мероприятия е срещата на Путин с президента на Франция Еманюел Макрон, който, както и японския премиер Шиндзо Абе, е почетен гост на форума. След продължаващите не една година санкции, които бяха наложени заради събитията в Украйна и които Макрон поддържа, а също и затягането на санкциите на САЩ заради предполагаема намеса в изборите, Тръмп, излизайки от ядрената сделка с Иран и предизвиквайки възмущение в другите световни държави, предостави на Путин възможност за сближаване с Европа през този месец. “Русия се намира сред тези страни, за които решението на Тръмп за Иран се оказа много изгодно“, каза Клиф Купчан, ръководител на нюйоркската аналитична компания Eurasia Group. “Путин усеща възможност да предизвика разцепление сред страните на Запада и да се избави от положението на отхвърлен“. Путин, който през март удържа внушителна победа на изборите и беше преизбран за нов мандат, може отново да се похвали със скромен икономически ръст след падането на цените на петрола и след като поради санкциите, въведени след анексирането на Крим през 2014 г., в страната настъпи най-продължителната рецесия през цялото му 18-годишно управление. Но достатъчно сложното е превръщането на геополитическото влияние в крайно необходимите чуждестранни инвестиции, след като САЩ наложиха безпрецедентни глоби на компанията “Русал“, един от най-големите работодатели в Русия, откъсвайки по този начин този алуминиев гигант на милиардера Олег Дерипаска от световните пазари и понижавайки пазара на руските акции. Минаха времената, когато перспективите за ръст на най-големия в света доставчик на енергийни ресурси способстваха за привличането на Петербурския ежегоден икономически форум такива титани от света на бизнеса като Рекс Тилърсън, Джейми Даймън и Лойд Бланкфейн. Тази година в програмата на форума присъстват само няколко шефове на американски публични компании, чиито акции се котират на фондовите борси, независимо от това, че неотдавна пристигналия в Русия посланик на Тръмп Джон Хънтсмен не постъпи като неговия предшественик и призова към участие във форума. Макар през първите три месеца в сравнение с предишната година икономиката на Русия отбеляза ръст от 1,3%, тези показатели вече трето четиримесечие поред не съответстват на прогнозите. По прогнозата на Световната банка ръстът на икономиката в периода до 2020 г. ще бъде не по-малко от 2% годишно, което е много под нивото, което е необходимо на Путин, за да постигне целите си. Главната е в средата на следващото десетилетие Русия да влезе в петте най-големи икономики в света, и да повиши “замръзналото на едно място“ жизнено равнище в страната. “Русия поставя чуждестранните инвеститори пред интересен философски избор“, каза Тим Еш, стратег по развиващите се пазари на лондонската компания BlueBay Asset Management LLP. “Макроикономическите показатели – ниско равнище на държавния дълг, ниско равнище на бюджетния дефицит, печалба по сметките на текущите операции – явно показват, че трябва да се “купува“. Но никой не знае кой или какво ще последва и ще попадне под санкции.“ Кремъл би се радвал, че 40-годишният Макрон, бивш инвестиционен банкер, който се е родил тогава, когато 65-годишният Путин започнал кариерата си в КГБ, няма да се поддаде на натиска от страна на съюзниците. Те му препоръчват да отмени посещението си, след като Великобритания обвини Русия в отравянето на бившия руски разузнавач Сергей Скрипал с нервно-паралитично вещество в Англия през март тази година. След това обвинение последва изгонването на дипломати из цяла Европа и не само. Но тези проблеми минаха на втори план заради иранската сделка, която Франция, Германия, Русия и Китай се опитват да спасят във връзка със заплахата на САЩ да засилят санкциите срещу Техеран и срещу всички компании, които не ги спазват. Макрон и канцлерът Ангела Меркел, която миналия петък посети лятната резиденция на Путин на Черно море, за да проведе с него преговори, изглежда са на едно мнение по отношение на Русия. В интервю за един от френските вестници Макрон каза, че иска да започне с Путин “стратегически и исторически диалог“, за да свърже Русия с Европа, а лидерът на Германия заяви, че днес главна политическа задача е разведряване на отношенията с Русия. Тези две държави да най-големите източници на директни инвестиции в Русия, с изключение на такива „данъчни убежища“ като Кипър. Независимо че отношенията на европейските лидери с Путин както и преди са обтегнати поради разногласията по украинския, сирийския и други въпроси, иранската криза ги сближава. При тона отношенията на Меркел с Тръмп се влошават, и сега САЩ заплашват да наказват немските компании, участващи в строителството на новия тръбопровод за доставка на руски газ по дъното на Балтийско море. “Независимо от всичко, което прави Русия, Меркел е заинтересована този диалог да остане отворен“, каза Йозеф Янинг, шеф на берлинския клон на аналитичния център Европейски съвет за международни отношени“. “И колкото повече се влошават трансатлантическите отношения, толкова по-силна ще бъде тази реакция”, смята той. Путин, който в понеделник прие в Сочи Нарендра Моди, премиерът на Индия, един от основните купувачи на руски въоръжения, в петък проведе пленарно заседание на форума. И до него седяха японският премиер Шиндзо Абе, Макрон, представителя на властта на Китай Ван Цъшян и шефът на МВФ Лагард. 63-годишният Абе използва целия арсенал на своето обаяние и дружелюбност, опитвайки се да принуди Путин да сключи договор и да разреши териториалния спор около Курилските острови, заради който двете държави не можаха досега официално да приключат Втората световна война. Но Русия е непреклонна и неговите усилия не дават резултат, макар той да е готов на отстъпки и да поощрява инвестициите в съседната тихоокеанска страна. “Най-вероятно Абе ще си замине разочарован, тъй като няма да постигне нищо“, каза Джеймс Браун, специалист по руско-японските отношения в Токийския университет „Темпъл“. Що се отнася до Ван, неговата визита в Санкт Петербург е първото му пътуване в чужбина, след като се захвана с външнополитическите въпроси. Путин и шефът на Ван – президентът Си Цзинпин – ще се срещнат в Китай в началото на следващия месец на ежегодната среща на върха на Шанхайската организация за сътрудничество, създадена през 2001 г. в резултат на подписано споразумение за сигурност между тези две държави и четири бивши съветски републики. Миналата година членове на организацията станаха вечните съперници Индия и Пакистан. Но тази седмица в центъра на вниманието на Путин се намира Европа – и особено Макрон. Отчитайки, че Русия не прекратява своите действия в Украйна и както и преди оказва поддръжка на сирийския лидер Башар Асад, не си струва да се очаква отслабване на санкциите в близко време. Но едностранното излизане на Тръмп от иранското споразумение предоставя на Путин неочаквана благоприятна дипломатическа възможност. А отчитайки, че новото популистко правителство на Италия несъмнено ще блокира каквито и да било нови санкции на Евросъюза и е възможно дори да инициира отслабване (на съществуващите), за Русия в Европа внезапно възниква “по-конструктивна атмосфера%, каза Кристофър Грейнвил от лондонската консултантска компания TS Lombard. По думите на Андрей Кортунов, ръководител на Руския съвет по международни работи, мозъчен тръст, основан по разпореждане на Кремъл, в резултат на това Путин може да хвали форума тази година като успех. Достатъчно просто е да се появи на една сцена с най-видните участници за цялото време, изминало след като преди пет години главният гост на форума беше само Меркел. “Това е важно символично събитие, което срива опитите за изолиране на Русия“, каза Кортунов.", "date": "2018.05.26", "title": " Как Тръмп тласка света в ръцете на Путин"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%be%d1%82%d0%ba%d1%80%d0%b8-%d0%b4%d0%b5%d0%bd%d1%8f-%d0%bd%d0%b0-%d0%b0%d1%84%d1%80%d0%b8%d0%ba%d0%b0/", "text": "Африканските страни, акредитирани в България, отбелязаха Деня на Африка с празник в София. Събитието откриха вицепрезидентът Илиана Йотова и Петко Драганов, шеф на Главна дирекция “Политически въпроси” на Министерството на външните работи. Програмата включваше африкански песни и танци, продажба на автентични предмети, храни, дрехи и бижута, както и шоу с барабани. С Деня на Африка се отбелязва 55-а годишнина от създаването на Африканския съюз, чиято основна цел е да осигури мир на континента.", "date": "2018.05.26", "title": " Вицепрезидентът откри Деня на Африка\t\t\t"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb%d0%b8-%d0%bf%d0%be%d1%80%d1%83%d0%b3%d0%b0%d1%85%d0%b0-%d0%b8%d0%b7%d0%bb%d0%be%d0%b6%d0%b1%d0%b0%d1%82%d0%b0-%d0%b7%d0%b0-%d0%b1%d1%83%d0%ba%d0%b2%d0%b8/", "text": "Вандализъм в центъра на София. Информационните табла, поставени в Градската градина в столица, точно пред Народния театър „Иван Вазов”, са надраскани с грозни и нецензурни надписи, предаде БГНЕС. Върху информационните табла, разположени по алеите на парка, се представя изложбата на Фондация „Ценности” „За буквите – Кирилицата в съвременното българско изкуство” с включени произведения на 30 пловдивски художници. Явно думата ценности не означава абсолютно нищо за този, който с червен спрей е издраскал таблата, показващи буква от родната азбука през погледа на различните автори. Изложбата беше открита още на 14 май по повод най-българския празник – 24 май, Ден на славянската писменост и култура, и продължава по програма до 28 май. Вандалският акт обаче слага преждевременно край на изложбата, почитаща буквите и езика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Вандали поругаха изложбата „За буквите” в центъра на София"}
{"url": "https://trud.bg/%d0%bf%d0%bb%d0%b5%d0%bd%d0%ba%d0%be%d0%b2%d0%b8%d1%87-%d1%82%d0%be%d0%b2%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b5-%d0%ba%d1%80%d0%b0%d1%87%d0%ba%d0%b0-%d0%bd%d0%b0%d0%bf/", "text": "“Имаме обща амбиция за членството в еврозоната. Република Хърватия прие стратегия за въвеждане на евро валутата, стараем се в сътрудничество с Хърватската банка да имаме стабилен банков сектор. Работим за изпълнението на всички критерии, за да влезем в шенгенския механизъм, а след това в близките години да станем и член на еврозоната. Хърватия и България ще бъдат ръка за ръка във всичките тези процеси и ще продължат да си сътрудничат. Това посещение е крачка напред за сътрудничеството ни, затова благодаря на Борисов”, заяви след срещата си с премиера Бойко Борисов неговият хърватски колега Андрей Пленкович. “Хърватия и България имат чудесни отношения, работим и за икономическо сътрудничество. Приятно ми е че приоритети за двете страни в икономически план са много близки. Двете държави са концентрирани за изпълнение на всички критерии, като отбележим, че България е по-напред за влизане в шенгенското пространство”, отбеляза Пленкович. Той отбеляза, че Хърватия работи за всико от техническа гледна точка за присъединяване към Шенген да бъде финализирано през 2020 г. След срещата си с хърватския премиер, Борисов откри в Загреб паметник на Иван Вазов в парка Бундек на „Алея на поетите“. Монументът е символ на историческите връзки на страната ни с Хърватия. По-късно Борисов ще отпътува за Киев, за да проведе среща с президента на Украйна Петро Порошенко и с премиера Володимир Гройсман. По време на разговорите ще бъде дискутирано задълбочаването на двустранните връзки между двете страни, както и външнополитически въпроси. Утре министър-председателят ще участва в церемония по откриване на мемориална плоча на Димитър Пешев.", "date": "2018.05.26", "title": " Пленкович: Това посещение е крачка напред за сътрудничеството ни, благодаря на Борисов"}
{"url": "https://trud.bg/%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%b0-%d0%b8%d1%81%d1%82%d0%be%d1%80%d0%b8%d1%8f-%d0%bd%d0%b0-1800-%d0%b3%d0%be%d0%b4%d0%b8%d0%bd%d0%b8-%d1%81%d0%b5-%d0%b7%d0%b0%d0%bf%d0%bb/", "text": "Криминалната история отпреди около 1800 години, излязла при спасителни археологически разкопки до южната страната на тунела под митрополията в Пловдив, се заплита. Близо до останките от прободеното в гърдите от стрела дете, за което се писа доста, бяха открити два трупа на по-възрастни хора. Антропологът Стайко Стайков по зъбите определи, че детето е било на възраст между 4 и 6 години. По същия начин установил, че единият от възрастните е бил на около 17 години. По китките на скелета имало нежни гривни и затова археолозите преценили, че това е било най-вероятно жена. Третият скелет е толкова обгорял, че не можело на този етап от проучванията да се прецени какъв е бил полът му. По-възрастните вероятно са посечени. Засега е рано да се правят заключения, тъй като костите са силно увредени от пожара след убийството и е нужен допълнителен анализ. „Двамата очевидно са се опитвали да избягат от нападателите си с домашните си съкровища. Но не са успели. Единият, предполагам таткото, е държал няколко монети. А другият, вероятно майката – невероятно красива малка статуетка. Предполагаме, че е на Афродита“, каза за Под тепето ръководителят на археологическия обект Елена Божинова. Тя и екипът й, който работи на терен, са на мнение, че тройното убийство и опожаряването на жилищната сграда на семейството се е случило при голямото готско нападение над Филипопол през 251 г., когато градът е почти напълно изпепелен. „Често попадаме на опожарени сгради от този период. Но изключително рядко – на открити човешки останки и подобен сюжет. Хората тук просто не са успели да избягат и да се спасят“, допълва Елена Божинова. Тя отново подчертава, че обектът, върху който работят от близо месец, е изключителен. След откритите главна улица и фрагменти от гигантска арка, бяха намерени и основите й, които категорично доказват, че този портален градеж е бил огромен по мащаб. Представлявал е малка триумфална арка. Основите й са дори под нивото на античната главна улица, която е водила към Източната порта. Надяваме се да датираме с прецизност всички структури, след като бъдат обработени и реставрирани откритите на обекта монети и керамика. Намерихме 280 монети, без да броим колективната монетна находка у една от човешките останки“, допълни Елена Божинова.", "date": "2018.05.26", "title": " Криминална история на 1800 години се заплете\t\t\t"}
{"url": "https://trud.bg/%d0%b1%d0%b0%d1%80%d0%bd%d0%b8%d0%b5-%d0%bf%d1%80%d0%b8%d0%ba%d0%b0%d0%bd%d0%b8-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b4%d0%b0-%d0%bf%d1%80%d0%b8/", "text": "Преговарящият за Брекзит от страна на ЕС Мишел Барние предупреди Великобритания, че ако не бъде постигната сделка по управленския механизъм към Договора за оттегляне, който запазва върховенството на съда на ЕС, това може да означава никакъв договор и никакъв преходен период. Барние определи отлагането от страна на британците да посочат каква търговска сделка иска Лондон, като “игра на криеница”. Той призова Лондон да признае, че не може да запази много елементи от членството си в блока след Брекзит, предаде Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Барние прикани Великобритания да приеме споразумение за върховенството на Съда на ЕС"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d1%81%d0%b2%d0%b5%d1%82%d0%bb%d0%b8%d0%bd-%d1%80%d1%83%d1%81%d0%b5%d0%b2-%d1%89%d0%b5-%d0%be%d1%81%d1%82%d0%b0%d0%bd%d0%b5-%d1%81/", "text": "„Отиде си Светлин. Голям творец, академик, но преди всичко изключителен човек. Отиде си, готвейки свои и чужди изложби в България и чужбина. Както винаги, подчинил всичко на България. Боли. Той е най – яркото отрицание на „фразата”: „Само гробищата са пълни с незаменими хора”. Но всъщност, Майсторе, ти оставаш – с написаното, изреченото, нарисуваното. В душите и в сърцата ни, в България и в света. Поклон!”. Това написа лидерът на ПП АБВ Румен Петков в профила си в социалната мрежа „Фейсбук” по повод кончината на големия български художник Светлин Русев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Румен Петков: Светлин Русев ще остане с написаното, изреченото, нарисуваното в душите и в сърцата ни, в България и в света"}
{"url": "https://trud.bg/%d0%ba%d0%b0%d0%b7%d0%b0%d0%bd%d0%b8-%d1%81-%d0%b1%d0%be%d0%b1-%d0%b8-%d0%bb%d1%8e%d1%82%d0%b8%d0%ba%d0%b0-%d0%b4%d0%b8%d0%bc%d1%8f%d1%82-%d0%bd%d0%b0-%d0%ba%d1%83%d0%bb%d0%b8%d0%bd%d0%b0%d1%80%d0%b5/", "text": "Каша от коприва, боб с джанки, врачанска лютика, кълцаници с пиле, с патладжан, баници и питки могат да опитат жители и гости на Монтана на кулинарния фестивал „Бабина душица”. Организатори на кулинарния купон, който се провежда за седми път, са община Монтана и литературния клуб „Любители на кафе и дебели книги”, чийто двигател – Ели Лозанова, е и главен готвач в кухнята на открито. Манджите къкрят на огън близо до Областната управа и общината, а край казаните с черпаци в ръце заедно с шеф Лозанова обикалят и четирима врачани. Във фестивала със свои специалитети  участват и майстори от селата Дунавци, Комарево и Говежда, а всеки изкушен от вкусните манджи и мезета може да се включи да помага. „Да готвиш традиционни ястия, които да опитат много хора, е невероятно изживяване”, казва 17-годишната Ива Еленкова. Тя участва в литературния клуб, но на феста е поела ролята на  помощник готвач – пържи патладжан, пече чушки и бели картофи. „Ще ми бъде полезно в бъдеще, защото има рецепти на традиционни ястия за Северозапада, които даже не съм чувала”, казва тя.  Прочутият в района майстор на черпака Дядо Скръц пък забърква боб с тревички  и джанки и баш врачанска лютика. В лютиката той слага и дива мента и маточина, които я превръщат във вълшебно ястие, споделя кулинарния магьосник. Преди това печените чушки, яйца, домати, патладжан, чесън, лук, лют пипер, магданоз и зехтин се изцеждат от водичката, която са пуснали и се накълцват. „Всичко трябва да се пече на жар, защото така е най-вкусно”, обяснява Дядо Скръц и внимава да не гръмнат яйцата в тенджерата, защото „не познават това огнище” „Рецептата е простичка, но за да се получи трябва много работа!”, усмихва се майсторът и  се навежда над огъня, защото кметът Златко Живков му е обещал, че с приятели и гости ще  дойдат да пробват специалитетите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Казани с боб и лютика димят на кулинарен фест насред Монтана"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb-%d0%bf%d0%be%d0%b2%d1%80%d0%b5%d0%b4%d0%b8-%d1%81-%d0%bc%d0%b5%d1%82%d0%b0%d0%bb%d0%b5%d0%bd-%d1%81%d1%82%d1%8a%d0%bb%d0%b1-%d0%ba%d0%b0%d1%80%d1%82%d0%b8%d0%bd/", "text": "Сериозни повреди са били нанесени на картината на Иля Репин “Иван Грозни убива сина си ” след нападение на вандал в Третяковската галерия, съобщава ТАСС. Платното е било пробито на три места в централната част, където е изобразен царският син. В резултат на нанесените удари дебелото стъкло, което защитава картината от температурните колебания, е било разбито. То е пробило канавата. При падането на стъклото силно е пострадала и авторската рамка на творбата. По щастлива случайност най-ценното в картината – изображенията на лицата на царя и на сина му не са пострадали. Вандалът е бил задържан и по-късно предаден на правоохранителните органи. С него се провеждат следствени действия. Злосторникът е използвал метално стълбче от загражденията, с което е разбил стъклото на картината и е повредил платното.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Вандал повреди с метален стълб картината на Репин “Иван Грозни убива сина си”"}
{"url": "https://trud.bg/%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bd%d0%b0-%d0%b4%d0%b2%d0%b5%d1%82%d0%b5-%d0%ba%d0%be%d1%80%d0%b5%d0%b8-%d1%81%d0%b5-%d1%81%d1%80%d0%b5%d1%89%d0%bd%d0%b0%d1%85%d0%b0-%d0%be%d1%82/", "text": "Лидерите на Северна и на Южна Корея се срещнаха в демилитаризираната зона, предаде Би Би Си. Ким Чен-ун и Мун Дже-ин разговаряха в  Панминчжон. Това е тяхната втора среща, след историческата среща на върха от края на април. Тази среща не беше обявена предварително. Очаквайте подробности", "date": "2018.05.26", "title": " Лидерите на двете Кореи се срещнаха отново"}
{"url": "https://trud.bg/%d0%b8%d1%80%d0%b0%d0%ba-%d0%b7%d0%b0%d0%bf%d0%be%d1%87%d0%bd%d0%b0-%d0%be%d1%84%d0%b0%d0%bd%d0%b7%d0%b8%d0%b2%d0%b0-%d0%b7%d0%b0-%d0%bf%d1%80%d0%b5%d0%b2%d0%b7%d0%b5%d0%bc%d0%b0%d0%bd%d0%b5-%d0%bd/", "text": "Иракски войски започнаха нов опит да прогонят бунтовниците от “Ислямска държава” от контролиран от тях район в северната част на Ирак, предаде ДПА, цитирайки служител на силите за сигурност. Багдад обяви преди месеци, че е разгромил екстремистката групировка. Иракските части са подкрепяни от бойна авиация, шиитските милиции Сили за народна мобилизация и племенни бойци. Тяхната цел е да принудят екстремистите да напуснат местност с пресечен терен между северните провинции Дияла и Салах ад Дин, където радикалната сунитска групировка все още е активна. Тя извърши няколко нападения от района през последните месеци. До момента военните не са срещнали съпротива, съобщава източникът на ДПА. Предишните опити за прогонване на бунтовниците от района обаче се провалиха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Ирак започна офанзива за превземане на бастион на ИДИЛ"}
{"url": "https://trud.bg/%d0%b7%d0%b4%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%b0%d1%81%d0%b0-%d0%b2%d0%b5%d1%87%d0%b5-%d0%bf%d0%be%d0%ba%d1%80%d0%b8%d0%b2%d0%b0-%d0%b4%d0%b2%d0%b0-%d0%bd%d0%be%d0%b2%d0%b8-%d0%bc/", "text": "Здравната каса вече покрива два нови медикамента за лечение на множествена склероза. Това съобщи проф. Ивайло Търнев, началник на Клиниката по неврология в Александровска болница, на национална среща в областта на здравеопазването, която се провежда в Албена, предаде  . Множествената склероза засяга най-често хората между 20 и 50 години. Здравната каса покрива всяка година нови медикаменти, част от които са и профилактиращи, каза професор Ивайло Търнев. Има обаче пациенти, които не се повлияват от никое от познатите за последните 20 години лекарства. Затова “за тези пациенти е изключително важно лечението с новия клас медикаменти, които ние наричаме втора линия – които имат много по-силен ефект. Тази година всъщност се въведоха два нови медикаменти и вече ще можем да ги изписваме именно при тези много по-тежки, бързо инвалидизиращи случаи”, обясни проф. Търнев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Здравната каса вече покрива два нови медикамента за лечение на множествена склероза"}
{"url": "https://trud.bg/%d0%bf%d0%b5%d1%82-%d1%81%d1%82%d0%b0%d0%bd%d1%86%d0%b8%d0%b8-%d0%bd%d0%b0-%d0%bc%d0%b5%d1%82%d1%80%d0%be%d1%82%d0%be-%d0%b2-%d0%ba%d0%b8%d0%b5%d0%b2-%d0%b1%d1%8f%d1%85%d0%b0-%d0%b7%d0%b0%d1%82%d0%b2/", "text": "Пет станции на метрото в Киев бяха затворени днес след заради предупреждение за поставени в тях бомби, съобщиха Ройтерс и ТАСС. “Пет станции за затворени за пътници, започнала е проверка”, заяви прессекретарят на метрото Наталия Макогон. По думите й неизвестни лица съобщили за поставени бомби в станциите “Днепър”, “Гидропарк”, “Левобережная”, “Арсеналная” и “Героев Днепра”. Украинската столица е домакин на финала на Шампионската лига, в който тази вечер английският отбор Ливърпул ще се изправи срещу настоящия европейски клубен първенец Реал Мадрид. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Пет станции на метрото в Киев бяха затворени заради предупреждение за поставени в тях бомби"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%80%d1%83%d1%81%d0%b5%d0%b2-%d0%b1%d0%b5%d0%bb%d1%8f/", "text": "Днес ни напусна акад. Светлин Русев: творец със стил, общественик с позиция, човек с достойнство, написа президентът Румен Радев във фейсбук. “Светлин Русев беляза своето време с таланта и творчеството си, които остават жалон в естетическата еволюция на родното изкуство. Поклон пред светлата му памет!”", "date": "2018.05.26", "title": " Президентът Радев: Светлин Русев беляза своето време с таланта и творчеството си"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bc%d0%be%d0%bd%d1%82%d0%b0%d0%bd%d0%b0-%d1%81%d1%82%d0%b0%d0%bd%d0%b0-%d1%87%d0%b8%d1%80%d0%b0%d0%ba-%d1%80%d0%b5%d0%b7%d0%b1%d0%b0%d1%80/", "text": "Кметът на Монтана Златко Живков хвана чука и длетото, за да се опита да усвои нещо от резбарския занаят. Уменията за извайване и разкрасяване на дървени предмети е сред четирите стари български майсторлъка, които се демонстрират на Алеята на занаятите в Монтана. Тя се провежда за шести път като част от програмата за празника на града – Деня на Свети Дух. Очаква се в центъра на областния град шатри и сергии да разпънат близо 50 майстори от цялата страна. „Новите изяви тази година са павилиона на реставрирани автентични носии, къщички за птици, направени от кратуни, бижута, отлети от стъкло с инкрустирано огледало в него”, разказа Лидия Костова –член на Управителния съвет на Регионалната занаятчийска камара и на настоятелството на Националната камара и инициатор за създаване на творческото място. тВ павилионите на алеята са подредени накити и аксесоари от сребро и други метали, смола, стъкло, кожа,  керамични съдове, резбовани предмети за бита и музикални инструменти , ръчно изработени  кукли, облекла, метални чанове, тъкани чанти и карета с чипровски мотиви. Организатори на творческата изява са Община Монтана, Регионална занаятчийска камара и фирмата на майстор Лидия Костова. Догодина организаторите планират да обогатят алеята и с  пазар на производителя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Кметът на Монтана стана чирак-резбар"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b2%d1%81%d0%b8%d1%87%d0%ba%d0%b8-%d1%86%d0%b5%d0%bd%d0%b8%d1%82%d0%b5%d0%bb%d0%b8-%d0%bd%d0%b0/", "text": "Председателят на Народното събрание Цвета Караянчева изразява дълбоки съболезнования към семейството, роднините и близките на Светлин Русев. С дълбока скръб узнах вестта за кончината на големия български художник, отбелязва в съболезнованието си председателят на парламента. Това съобщиха от пресслужбата на НС. Сигурна съм, че всички ценители на таланта и възхитителното му майсторство ще съхранят искреното си уважение към приноса на Светлин Русев за развитието на българското изобразително изкуство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Цвета Караянчева: Всички ценители на майсторството на Светлин Русев ще съхранят искреното си уважение към приноса му за развитието на изкуството"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%ba%d0%b8%d0%b5%d0%b2/", "text": "Премиерът Бойко Борисов пристигна в Киев. Министър-председателят ще проведе срещи с президента на Украйна Петро Порошенко, както и с премиера Володимир Гройсман. На летището в украинската столица Борисов бе посрещнат от посланик Красимир Минчев. По-рано днес Борисов разговаря в Загреб с хърватския си колега Андрей Пленкович. Очаквайте подробности", "date": "2018.05.26", "title": " Борисов пристигна в Киев"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d0%be%d0%ba%d0%b0%d0%b7%d0%b2%d0%b0-%d1%81%d1%8a%d0%ba%d1%80%d0%be%d0%b2%d0%b8%d1%89%d0%b0%d1%82%d0%b0-%d1%81%d0%b8/", "text": "Археологически музей-Варна поднася изненада. Археолозите ще покажат своята работа и извън планираните им проучвания. Всяка година музеят провежда редица спасителни разкопки, свързани със строежи и инфраструктурни проекти. Гостите и жителите на морската столица ще имат възможността да се запознаят с последните открития от праисторическото селище при Суворово, раннохриянския манастир в м. Джанавара, базиликата от същата епоха в м. Боровец, ранновизантийските и средновековни крепости Кастрици (в двора на резиденция Евксиноград) и Петрич кале (над с. Разделна). Ще бъде отделено специално внимание и място на крепостта на нос Св. Атанас в Бяла и ще бъде представена изящната мраморна олтарна маса, открита в местната раннохристиянска епископска църква. Предстои да бъде показано и едно сензационно откритие: материалите от Третия варненски праисторически некропол. Той датира от Халколитната епоха, както първите два некропола. В новооткрития е намерено злато, заедно с други дарове и ценни предмети.", "date": "2018.05.26", "title": " Варна показва съкровищата си"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d1%81%d0%b2%d0%b5%d1%82%d0%bb%d0%b8%d0%bd-%d0%b1%d0%b5/", "text": "Какво ли да кажа на прощаване? Каквото и да спомена, ще звучи нелепо и неадекватно в такъв момент…  През последните 15 години се радвах на приятелството на Светлин. Работихме много сериозно заедно. В негово лице загубих не само човек, но и учител в живота и морала, един умен човек и прекрасен приятел.  Ала Светлин не бе просто човек, той бе Космос, Вселена… В своята позиция той отстояваше не само чисто духовното, но също така правдата, истината и достойнството на хората. Това е изключителна загуба не само за близките му, но и за българската държава. В негово лице България губи един лакмус, един филтър, който прецеждаше пошлото, жълтото, недостойното. Неговият филтър пропускаше само изящното, възвишеното, стойностното в този живот.  Светлин бе мотор. Мотор, който движеше държавата ни напред.", "date": "2018.05.26", "title": " Вежди Рашидов пред „Труд“: Светлин бе мотор, който движеше държавата ни напред"}
{"url": "https://trud.bg/%d0%b0%d0%bb%d0%b1%d0%b0%d0%bd%d1%81%d0%ba%d0%b0%d1%82%d0%b0-%d0%be%d0%bf%d0%be%d0%b7%d0%b8%d1%86%d0%b8%d1%8f-%d0%b8%d0%b7%d0%ba%d0%b0%d1%80%d0%b0-%d1%85%d0%b8%d0%bb%d1%8f%d0%b4%d0%b8-%d0%bd%d0%b0/", "text": "Хиляди симпатизанти на албанската опозиция се включиха в антиправителствен протестен митинг с призив за оставката на премиера Еди Рама, когото обвиняват за връзки с организираната престъпност, предаде Асошиейтед прес. Поддръжници на опозицията, водени от Лулзим Баша, лидера на най-голямата опозиционна сила в Албания – Демократическата партия, преминаха в шествие днес по “Булеварда на мъчениците” в Тирана, скандирайки “Рама, върви си”. Те носеха антиправителствени плакати и знамена на Албания и ЕС. Някои хвърляха камъни и други предмети по сградите на Министерския съвет и МВР. Демократите обвиняват и вътрешния министър Фатмир Джафай, че е подкрепял престъпни дейности на своя брат, който е осъден за трафик на наркотици. По-рано този месец братът на министъра Агрон Джафай се предаде на италианските власти, за да изтърпи присъдата си от 2002 г.", "date": "2018.05.26", "title": " Албанската опозиция изкара хиляди на протест срещу премиера Еди Рама"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d0%be%d1%82-%d0%b1%d1%81%d0%bf-%d0%b1%d0%be%d1%80%d0%b8%d1%81-%d1%86%d0%b2%d0%b5%d1%82/", "text": "Общинският съветник от БСП Борис Цветков присъства на тържеството по случай 140-ата годишнина от създаването на училището в с. Бусманци по покана на ръководството на 65 ОУ “Св. Св. Кирил и Методии” – директора Жельо Колев и заместник-директора Иван Кръстев. Цветков, който е и председател на БСП – район „Искър“, поздрави участниците в празника и връчи грамота и книга, съобщиха от столичната структура на левицата. Присъстващите на събитието се преклониха пред предците, които в трудни, гладни, военни и следвоенни години са изградили и поддържали училището. В 65 ОУ “Св. Св. Кирил и Методии” са се изучили над 4000 ученици. Двама от 23-мата директори са герои, загинали във войните – един в Първата световна война и един в Отечествената война. „От всички нас зависи и днес да запазим и поддържаме училището, което да обучава качествено учениците си, така че да привлича и задържа децата от с. Бусманци, кв. Абдовица и кв. Димитър Миленков. Трябва да направим и всичко необходимо да спрем разрухата на старата сграда и да я възстановим за нов живот в обществено полезна и достъпна за всички дейност”, заяви Борис Цветков по време на честването.", "date": "2018.05.26", "title": " Общинският съветник от БСП Борис Цветков поздрави 65 ОУ в с. Бусманци по случай 140-ата му годишнина"}
{"url": "https://trud.bg/%d0%b2%d0%b5%d0%bd%d1%86%d0%b8-%d1%81%d1%82%d0%b5%d1%84%d0%b0%d0%bd%d0%be%d0%b2-%d0%be%d1%82-%d0%bf%d1%80%d0%b8%d1%8f%d1%82%d0%b5%d0%bb-%d0%b4%d0%be-%d0%b2%d1%80%d0%b0%d0%b3-%d0%bd%d0%b0-%d0%bb/", "text": "С течение на времето обаче нещата се промениха. Във футбола е така – днес си приятел с един, утре с друг. Зависим си от бизнес интереси, а у нас в този спорт те са сериозно преплетени. Получи се така, че Венци от приятел стана враг на “Левски”, а на терена неговият отбор отвори някои много болезнени рани на “сините”. Единият беше през пролетта на 2013 година, когато “Славия” препъна “Левски” за шампионската титла и тя отиде в “Лудогорец”. Вторият – твърде пресен. Преди две седмици “Славия” спечели финала с “Левски” за Купата на България пред пълен със сини фенове стадион, което беше много болезнен шамар за тима от “Герена”. Това стана в период, когато Венцеслав Стефанов вече бе мразен от синята футлболна общност. Тежки клетви от крайни ултраси се сипеха по боса на “белите”, които предизвикаха неговото възмущение. Той естествено не остана длъжен. Президентът на “Славия” заяви, че “Левски” трябва да се прекръсти на “Филип Кутев”, защото дава “една камара пари” на привържениците за хореография. Също така босът на носителя на Купата на България смята, че “сините” имат сериозен проблем с част от своите фенове и трябва да вземат мерки. “Имах възможност вече да го кажа в интервю, че не намирам поведението на част от феновете на “Левски” за нормално. Смятам, че и г-н Русев не го намира за нормално. Не говоря за европейско поведение, а за човешко. Не може да намесват покойната ми майка и син”, заяви Стефанов. “Футболът не започва с “Левски” и няма да свърши с “Левски”. Бием ги за Купата, където ги хванем”, каза още президентът на Славия. “Левски” върви по пътя на ЦСКА. Имат огромни задължения. Трудно е да спреш инерцията, която са набрали – тук не плащат, там не плащат. Спечелването на Купата на България струваше на “Славия” точно нула лева. А там, като дадоха милиони за разни чужденци, какво направиха, освен нови дългове”, коментира Стефанов. “Жал ми е за собственика на “Левски” Спас Русев. Познавам го добре, той е фин, интелигентен човек. Но има проблем с известна част от феновете на отбора.” Стефанов атакува и феновете на “сините”: “Преди време заплашваха, че ще напускат “А” група. Ами много добре, това значи поне 5000 наркомана по-малко по улиците…” Всъщност това бе отговор на нападките на феновете към него, които са от няколко години. Язвителните думи на Стефанов пък отприщиха нова вълна от обиди към него, които на финала за Купата на България прераснаха в клетви. “Твърдо и категорично настоявам да се вземат крути мерки срещу лумпените по стадионите. Това не са хора, които отиват да подкрепят любимия си отбор. Това не са футболни запалянковци. Подпалиха ми телефона след полуфиналния ни реванш с “Ботев”, а аз вдигам на всички. Над 90% от тези, които ми звъннаха, бяха такива – лумпени. Какви ли не ругатни чух, а най-много ме заболя, че споменаваха покойния ми син. Меко казано това беше отвратително поведение. Такива люде нямат място на трибуните. Такива трябва да се наказват със затвор”, отговори Венцеслав Стефанов. “Младите не помнят, но аз бях в една компания с най-заклетите фенове на “сините” преди много, много години – Коно, Пирли и другите – припомни Стефанов. – Но аз съм си славист и такъв ще си умра. Днес обаче отбора на “Левски” не го предпочитам. Ама никак. Защото за тях винаги е имало индулгенции и помощ. Говоря за последния половин век или по-точно – от началото на така наречената демокрация до наши дни.” “О, разбира се, че ЦСКА не е като “Левски”. “Левски” е клубът с най-голямата подкрепа отгоре от 10 ноември насам. Особено след ерата на Томас Лафчис. За “Левски” винаги се е пускало златното кранче, защото е най-галеният тим на демокрацията”, коментира тези дни Стефанов. Откакто Гриша Ганчев направи новото ЦСКА, Венци Стефанов не спира да сипе комплименти към клуба. Мнозина се чудеха защо е така, но тук си има железни правила. Не е тайна, че босът на Славия на практика е дясна ръка на благодетеля на клуба – Младен Михалев. От своя страна Михалев е в близки отношения с Гриша Ганчев и Стефанов няма избор. Той не може да си позволи да прави конфликти в бизнес пространството на двама босове. Още повече, че самият Стефанов признава, че не е бил никога цесекар. Факт е, че с Венци никога не е скучно. Той е истинско богатство за медиите, не отказва интервюта, не се крие по телефона като много други. А спечелената национална купа със “Славия” съвсем наскоро, му дава свободата и самочувствието да жили още повече своите опоненти. Които и да са те.", "date": "2018.05.26", "title": " Венци Стефанов – от приятел до враг на “Левски”\t\t\t"}
{"url": "https://trud.bg/%d0%ba%d0%b0%d0%b4%d0%b5%d1%82%d0%b8-%d1%81%d0%b5-%d0%bf%d1%8a%d1%87%d0%b0%d1%82-%d0%b2-%d1%86%d0%b0%d1%80%d1%81%d0%ba%d0%b8-%d1%83%d0%bd%d0%b8%d1%84%d0%be%d1%80%d0%bc%d0%b8/", "text": "Сините униформи на кадетите от 20-те години на ХХ век се възстановяват. Това става със заповед на министъра на отбраната Красимир Каракачанов, а идеята е на подп. Евгени Пенчев от Националния военен университет „Васил Левски” във Велико Търново.  „Преди време наши курсанти посетиха парламента, а после бяха приети армейския министър. По този повод аз повдигнах въпроса за възстановяване на старата им униформа. На министър Каракачанов като на историк идеята веднага му допадна. Вече има изготвен проект на одеждите на курсантите по подробно описание как са изглеждали преди сто години”, разказа подп. Пенчев. Предвижда се първите старинни униформи да бъдат ушити за новоприетите курсанти наесен. Те няма да са съвсем идентични със старате, но ще бъдат много сходни с тях. „В миналото бъдещите офицери са носили ботуши – това сега няма как да стане. Имали са тесни панталони и бричове. Ние ще им направим тесни панталони и вталени куртки с високи затворени яки. Консултант на нашето начинание е Александър Вучков – изследовател, който е издал книга за униформите в българската армия. С него изработихме дизайна на облеклото, като се посъветвахме с командването на армията и със самите курсантите. Те го одобриха, хареса им, че ще има и кортик. Изпратихме проекта на министър Каракачанов и чакаме неговия отговор.  Подп. Евгени Пенчев е известен в старопрестолния град. Той дълги години командваше представителния блок на военният ВУЗ, чийто почетен председател е сега. Негово дело е иконостасът на храма „Свети Седмочисленици” в университета. Той е заклет родолюбец, страстен изследовател, краевед, колекционер на старинно оръжие, реставратор. Членува в търновския клуб „Традиция”.  „Аз съм от първите членове на софийския клуб „Традиция“, в който влязох през 1996 г. Преди 10 ноември 1989 г. колекционерството в България и особено колекционерството на оръжие, беше тема табу. Липсваше литература, старинни оръжия можеше да има само в музеите. В тази обстановка се роди Клубът на любителите на старинни оръжия, който прерасна в Национално дружество „Традиция”, разказва подп. Пенчев. Той от дете имал интерес към старинните оръжия и предмети. Чевръст крадец на старини със 17 криминални и съдебни регистрации задигнал ценни експонати от сбирката му преди 2 години. Злосторникът – 31-годишният Юлиян Генчев от Габрово се промъкнал в дома на офицера, като използвал подправен ключ. Отнесъл златни накити, оригинален балкански пистолет от 18 – 19 век, реплики с оригинални части и оригинална кутийка с капсули за него, нагръден сребърен часовник, възрожденски сребърни пръстени, сребърен печат, реплика на антична монета, позлатена игла за вратовръзка, куфар и 200 евро. Дръзкият извършител бе заловен няколко месеца по-късно след друга домова кражба, но уникатите на подполковника не бяха намерени в дома му. И до днес от тях няма и следа. „Заловиха го, пратиха го в затвора, но изчезнаха завинаги кремъчните оръжия, накити и аксесоари от Възраждането, които бях събрал. Останаха ми само само предмети от Руско-турската освободителна война. Към тях крадецът не е проявил интерес”, споделя с огорчение подполковникът. Той разказва с увлечение за изгубените ценности – преднопълнещо се оръжие, друго – с необлечен куршум… „Много са интересни оръжията от периода на Възраждането – албанските гегали и пушки, сливенските бойлии. От тях има сравнително малко запазени в България, които са на много високи цени. Възстановяването на старинни оръжия не е забранено. Голяма тръпка е да откриеш части в някоя плевня и да иу вдъхнеш живот”, обяснява подп. Пенчев. Според него в съседните балкански страни имало запазени прекрасни образци. У нас оръжието от 19-ти и началото на 20-ти век е тотално обезобразено или унищожено. И сабите от въоръжението на българското офицерство до 9 септември 1944 г. са в същото окаяно положение. „Истинският колекционер не събира всякакви предмети. За него е интересно например оръжието, с което са воювали в Руско-турската освободителна война. И аз, и други членове на клуб „Традиция” често показваме наши експонати, като организираме музеи на открито”, разказва армеецът.   Подп. Пенчев е от великотърновоското Ново село. Там е роден и отец Матей Преображенски-Миткалото. Офицерът изследва историята на родното си място. „Събирам спомени и предмети на исторически личности. Преди 2 години направихме етнографска сбирка в читалището и получихме ценен подарък – джезвето на отец Матей Преображенски. Запазено е от негови родственици, предавало се е от поколение на поколение“, разказва военният краевед. По думите му напоследък „започнала да се вдига мъглата, паднала върху войните за национално освобождение от 1912-1918 г. – двете балкански и първата световна.  „Това преди две десетилетия беше тема табу. Но сега, особено след сближаването на България и Македония, много хора откриха имената на прадядовците си по войнишките паметници. Започнаха да излизат уникати от т.нар. войнишко творчество. Войниците са изработвали в окопите чашки, ножчета, накити, пепелници, кани, цели сервизи от чаши, ножове за писма. Правили са ги от снаряди, гилзи и осколки. Това е било по времето, когато мъжете са мобилизирани масово и сред тях воиниците е имало различни занаятчии, включително златари. За това говорят находките от изящни предмети – пръстени и стакани, върху които са изобразени сцени от военния живот. Повечето са правени от шрапнели и са събирали с години плах по стари къщи и мазета. Напоследък хората започнаха да ги виждат и вадят”, казва подп. Пенчев.  В момента той подготвя предстоящи изяви на клуб „Традиция”, сред които Фестивалът на средновековното изкуство във Велико Търново и „Дни на предците” в Плиска. През юли ще видим възстановка, подготвена за 180 – годишнината от четата на Стефан Караджа.", "date": "2018.05.26", "title": " Кадети се пъчат в царски униформи\t\t\t"}
{"url": "https://trud.bg/100-%d0%ba%d0%b8%d0%bb%d0%b0-%d0%ba%d1%80%d0%b8%d0%b5-%d0%bd%d0%be%d0%b2%d0%be%d1%82%d0%be-%d0%b3%d0%b0%d0%b4%d0%b6%d0%b5/", "text": "Рапърът 100 кила отпразнува 33-тия си рожден ден с пищно парти в Пловдив. Изпълнителят посрещна празника си заедно с фенове, който вдигаха наздравици с него до ранни зори. Партито на Явор Янакиев ще се помни дълго в града под тепетата, твърдят присъствали на шумния купон. Заедно с него е била и любимата му, която той упорито крие от медиите. Двамата са посрещнали рождения му ден в романтична еко къща край Лещен, далеч от светския шум. Килата неотдавна сподели, че е срещнал жената на живота си и е много влюбен и щастлив, но не желае да я показва в публичното пространство.", "date": "2018.05.26", "title": " 100 кила крие новото гадже\t\t\t"}
{"url": "https://trud.bg/%d0%bd%d0%b0%d1%82%d0%be-%d0%b8-%d1%80%d1%83%d1%81%d0%b8%d1%8f-%d1%81%d0%b5-%d1%81%d1%80%d0%b5%d1%89%d0%b0%d1%82-%d0%bd%d0%b0-31-%d0%bc%d0%b0%d0%b9/", "text": "Заседание на съвета между НАТО и Русия на ниво посланици ще бъде проведено на 31 май. Това съобщи представител на Алианса пред руската агенция ТАСС. „Срещата на ниво посланици ще се проведе на 31 май 2018 г. в Брюксел. Това е част от нашия двоен подход в отношенията с Русия, базиран на силна отбрана и постоянен диалог“, обясни източникът. „Това ще бъде седмата среща между НАТО и Русия за последните две години“, заяви представителят добавяйки, че Алиансът е ангажиран към отварянето на нови пътища за диалог с Русия, въпреки факта че практичното сътрудничество между двете страни е преустановено. Последната среща между НАТО и Русия се състоя през октомври 2017 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " НАТО и Русия се срещат на 31 май"}
{"url": "https://trud.bg/%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f-%d0%be%d1%87%d0%b0%d0%ba%d0%b2%d0%b0%d0%bc%d0%b5-%d0%bf%d1%80%d0%b8%d0%b7%d0%bd%d0%b0%d0%bd%d0%b8%d0%b5-%d0%be%d1%82-%d1%80%d1%83%d1%81/", "text": "Австралия обвини Русия в дезинформация за разследването на инцидента с малайзийския самолет, който беше свален над Източна Украйна през 2014 г. Вчера Москва отхвърли изводите на холандското разследване, според което самолетът е свален с ракета, изстреляна от руска военна част, предаде БНР. По този повод австралийският външен министър Джули Бишъп посочи: “Ще очакваме признание от Русия, че поемат отговорност за ролята им в свалянето на самолета. Ще изискаме репарация от името на жертвите за техните семейства. Русия провежда кампания за дезинформация и аз призовавам Руската федерация да спре с опитите за компрометиране на легитимността на международни разследващ екип”, заяви външният министър на Австралия. 38 австралийци бяха след пътниците в самолета, който летеше от Амстердам за Куала Лумпур с общо 298 души на борда. Никой от тях не оцеля.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Австралия: Очакваме признание от Русия, че поемат отговорност за свалянето на малайзийския самолет над Източна Украйна"}
{"url": "https://trud.bg/%d1%81%d0%bb%d1%8a%d0%bd%d1%87%d0%b5%d0%b2%d0%be-%d1%81-%d0%ba%d1%80%d0%b0%d1%82%d0%ba%d0%b8-%d0%bf%d1%80%d0%b5%d0%b2%d0%b0%d0%bb%d1%8f%d0%b2%d0%b0%d0%bd%d0%b8%d1%8f/", "text": "В неделя преди обед ще бъде предимно слънчево. Следобед отново ще има условия за кратки валежи и гръмотевици, но преваляванията ще са на по-малко места, по-краткотрайни и главно над източните райони и планините. В началото на следващата седмица времето ще бъде по-стабилно. Ще бъде предимно слънчево, с временни заоблачавания. В понеделник кратък дъжд се очаква над планините на Западна българия, а във вторник по-късно през деня по Черноморието. В сряда и в четвъртък над западната половина на страната ще бъде слънчево, а над източната ще има повече облаци. В петък на фона на слънчево време ще се развиват купести облаци и на места най-вече около планините ще превали.", "date": "2018.05.26", "title": " Слънчево с кратки превалявания"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d1%82%d1%83%d1%80%d1%86%d0%b8%d1%82%d0%b5-%d1%81%d0%bc%d0%b5%d0%bd%d1%8f%d0%b9%d1%82%d0%b5-%d0%b4%d0%be%d0%bb/", "text": "Турският президент Реджеп Тайип Ердоган призова гражданите на Турция да конвертират своите спестявания от долари и евро в турски лири, съобщава Reuters.  Ердоган цели да подсили валутата на страната, която е загубила към 20 процента от стойността си срещу американския долар през тази година. „Моите братя, които имате долари или евра под вашите възглавници. Отидете и конвертирайте парите си в лири. Ще осуетим тази игра заедно“, заяви Ердоган по време на митинг в източния град Ерзурум. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Ердоган призова турците: Сменяйте доларите и еврото с лири"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bc%d0%b0%d1%80%d0%b3%d0%b0%d1%80%d0%b8%d1%82%d0%be%d0%b2-%d0%ba%d0%b7%d0%bf-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8%d1%82-3/", "text": "Често пъти потребителите, без дори много да се замислят, дават своето съгласие за използване на техни лични данни в замяна на това да получат една или друга „безплатна“ електронна услуга. Европейската комисия счита, че в тези случаи има елемент на възмездност и затова предлага регулация в средата на социалните мрежи основно по отношение на комерсиалните сделки, доближаваща се до тази в класическата онлайн търговия. Това коментира председателят на Комисията за защита на потребителите (КЗП) Димитър Маргаритов по телевизия „Европа” във връзка с Новата сделка за потребителите на ЕК и влезлия в сила Регламент за личните данни. Новата сделка за потребителите изисква вече в много по-голяма степен от администраторите на социалните мрежи да поясняват недвусмислено, че определени профили, анонси, оферти са платени и имат рекламен и търговски характер. За да не се получава смесване и да не се заблуждават потребителите, че влизат във взаимодействие с някой като тях, а всъщност да се окаже, че са в класически преговори за сделка“, обясни Маргаритов по повод констатацията на водещия Николай Лефеджиев, че много от профилите в социалните мрежи са фирмени. „Именно поради това новите законодателни предложения въвеждат правила, които вече са познати в комерсиалната търговия – правото на отказ от договора, възможността да получите преддоговорна информация. Много повече се акцентира на това, че не просто трябва да се кликва върху прозорец, който Ви приканва да дадете опрделена информация за себе си, а да получите предварително информация за това какво ще се случи, ако Вие влезете в подобен тип отношения с този, който Ви ги предлага“, добави той. Маргаритов обърна внимание на това, че дори когато става дума за т.нар. „безплатни“ услуги, потребителите индиректно си плащат с  личната информация и с това, че стават „мишена“ на широкомащабни рекламни кампании. „Например, „облачните услуги“ – давайки съгласието си да бъдат използвани Вашите лични данни данни, Вие можете да бъдете вкаран в система за формиране на профили и да бъдат изследвани Вашите наклонности като потребител, съответно – да бъдете актакуван от различен тип рекламни анонси и това да формира Вашето потребителско поведение, включително когато харчите пари“, обясни той. И допълни, че макар създадени като платформи с безплатна регистрация за обмен на информация и мнения между хората, за да съществуват и печелят, те използват рекламния бизнес, а основателите им са едни от най-богатите хора в света. Председателят на КЗП заяви, че когато новите правила станат реална законова норма, контролните органи следва да могат да осъществяват проверки така, както го правят по отношение на търговците, да налагат санкции за нарушения и да изискват те да бъдат преустановявани. На финала на разговора Маргаритов посочи, че влизането в сила на Регламента за личните данни е добра новина за потребителите в Интернет, тъй като могат да бъдат по-спокойни, че – макар и да са обект на определени атаки с различен тип оферти, в много по-малка степен ще бъдат изложени на риск техният личен живот и неприкосновеност, а оттам – ще намалее и възможността с тях да бъде спекулирано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Димитър Маргаритов, КЗП: Потребителите често не се замислят колко им струват „безплатните“ електронни услуги в Интернет"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%89%d0%b5-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d1%86%d0%b5%d1%80%d0%b5%d0%bc%d0%be%d0%bd-2/", "text": "Лидерът на БСП-София Калоян Паргов ще присъства на 15-ата церемония за връчване на годишните награди “Шофар” на Организацията на евреите в България “Шалом”. Това съобщиха от столичната структура на социалистическата партия. Събитието ще се състои на 27-и май, неделя, от 18,30 часа в Централната софийска синагога, ул. “Екзарх Йосиф” №16. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Калоян Паргов ще присъства на церемонията по връчване на годишните награди “Шофар”"}
{"url": "https://trud.bg/%d0%b0%d1%82%d0%b5%d0%bb%d0%b8%d0%b5%d1%82%d0%b0%d1%82%d0%b0%d1%82%d0%b0-%d0%bd%d0%b0-easy-art-%d0%be%d1%82%d0%bd%d0%be%d0%b2%d0%be-%d0%bf%d1%80%d0%be%d0%b2%d0%be%d0%ba%d0%b8%d1%80/", "text": "Десетки творчески ателиета са разположени на площад „Македония“, в рамките на Детски панаир. Инициативата е организирана от Фондация „Easy Art“, с председател Станка Желева и подкрепата на Община Благоевград. Проявата, която стартира днес, продължава и утре. Част от заниманията са пренесени в Регионален исторически музей. Панаирът е с вход свободен, а целта е децата на Благоевград да се забавляват чрез творчество. Сред работилниците, включени в тазгодишното издание на Детски панаир, са ателиета по стъклопис, архитектура, пясъчни рисунки, плъсти, грънчарство, музика. Има и изграден кът, посветен на българското изкуство, с ателие по калиграфия, уроци по писане на глаголица, ателие с мозайки от пловдивската базилика, както и изработка на ритони и колажи на средновековни костюми. Малчуганите могат да посетят и занимания по писане и рисуване с къна. Ателие по роботика също забавлява децата. По традиция малчуганите могат да разгледат отвътре пожарни коли, както и да влязат в ролята на огнеборци.  По време на двата дни, на площад „Македония“ има и съпътстваща музикално-танцова програма, в която взимат участие вокално студио „Фа диез“, танцов клуб „Блясък“, Денс студио „Дежа вю“, клуб по спортни танци „Импулс“.", "date": "2018.05.26", "title": " Ателиетатата на “Easy Art” отново провокират умения, сръчност и много усмивки сред децата на Благоевград"}
{"url": "https://trud.bg/%d0%b2-%d1%8f%d0%bf%d0%be%d0%bd%d0%b8%d1%8f-%d0%bf%d1%80%d0%be%d0%b4%d0%b0%d0%b4%d0%be%d1%85%d0%b0-%d0%b4%d0%b2%d0%b0-%d0%bf%d1%8a%d0%bf%d0%b5%d1%88%d0%b0-%d0%b7%d0%b0-25-000-%d0%b5%d0%b2%d1%80%d0%be/", "text": "Два пъпеша юбари бяха продадени на търг в град Сапоро на остров Хокайдо за над 25 хиляди евро, предаде Франс прес. В Страната на изгряващото слънце тези плодове се считат за ценен подарък. Дори и обикновените сортове са сравнително скъпи на местните пазари. Тази година е била много благоприятна за отглеждането им, тъй като е имало дълги слънчеви дни още от началото на месец май. Двойката пъпеши е от първата реколта. Те са били закупени от местна фирма за преработка на плодове. С тази сума спокойно може да се купи нов лек автомобил в Страната на изгряващото слънце.", "date": "2018.05.26", "title": " В Япония продадоха два пъпеша за 25 000 евро"}
{"url": "https://trud.bg/%d0%bd%d0%b0%d0%b9-%d0%b5%d0%ba%d0%b7%d0%be%d1%82%d0%b8%d1%87%d0%bd%d0%be%d1%82%d0%be-%d0%bc%d1%8a%d0%b6%d0%ba%d0%be-%d1%85%d0%be%d0%b1%d0%b8/", "text": "Може ли липа, висока три педи да цъфне, а джанка със същия ръст да се отрупа с вкусни плодове? Да!  В градината на Радко Колев от Шумен всичко е възможно. Бившият военен артилерист е сред ветераните творци на бонсаи у нас. Вае дръвчета в специални саксии повече от четвърт век. А от месец и половина реди своите произведения в първата у нас общинска бонсай градина. Официалното откриване е тази събота, на 26 май. Според Колев, тя засега е и единствена на Балканите. Обществена, безплатна и напълно достъпна за посетители. И най-важното – чрез нея ще се търсят ценители и продължители на хилядолетното изкуство в Шумен, разказва разпалено Колев. За сбъднатата си мечта е благодарен на кмета Любомир Христов, който прегърнал идеята и му дал пълна свобода да действа на общински терен – огромния двор край музейния комплекс “Авшарян” на ул.”Стара планина” Повече от 80 ценни екземпляра са подредени в уникалната градина. От всяко дърво свирка не става, но става бонсай, смее се шуменецът и го казва от опит. В шуменската градина могат да се видят миниатюрни дъб, бук, кестен, липа, явор, гинко билоба, дрян, габър, клен, както и всевъзможни плододайни. Няма растение, което не може да бъде отгледано в саксия или по-скоро в поднос, както са го казали китайците, създатели на бонсая. Всяка от рожбите му си има история – от раждането до израстването. Някои са дечица, като 3-годишен смърч, отгледан от семенце, донесено от Люксембург от приятел, разказва шуменецът. Край него „извисяват“ ръст още два иглолистни събратя.  Има три начина да се заемеш с бонсай – садиш семе, купуваш дръвче от разсадник или вземаш от природата. Но третият може да те сблъска със закона. Иначе бонсаистите са като художниците – рисуват върху напълно бяло платно, обяснява Радко. У нас те са по-малко от пръстите на двете ръце. И сред тях няма нито една дама. Дори в световен мащаб шуменецът е виждал творения само от една гъркиня. Поне веднъж в годината се подрязва кореновата система на дръвчетата, задължително се оформя и короната. Клонките се армират със специална алуминиева или медна тел, която стои 6 месеца. Не е леко, нито пък е евтино, защото дръвчетата живеят в специални саксии, почви, нуждаят се от торене, а лятото се поливат и по два пъти. В първата общинска бонсай градина ще има непрекъснати демонстрации как се създават красивите дръвчета и как се правят саксиите за тях. Хубаво е, когато имаш качествен учител и шуменецът се сеща за своя – Димитър Талигаров от Пазарджик, който му давал уроци с пощенски писма, защото било във време без интернет. Първо обаче се запалил по бонсаите от корицата на списание, където имало много снимки и кратичък текст за изкуството, родено в Китай и пренесено в Япония. “Казах си – японецът да не е по-умен от мен и аз мога! И започнах да търся”, сеща се Радко. Първата му рожба била липа, която взел от природата през 1992 г., като била 5-годишна. Сега е на видно място в градината. Горд е и с джанката, която скоро ще узрее и е още по-стара, май е на 50 г. Той я гледа отпреди 10-15 г. Родила се от семка, попаднала в бетонна цепнатина на стара казарма. Радко я извадил от разрухата и сега всяка година през март дръвчето се отрупва с цветове. Негов приятел пък решил да премахне стара лоза, садена още от бащата на тъста му. Радко я взел, грижил се усърдно за нея и сега посетителите ще видят столетницата, покрита с мини чепки.", "date": "2018.05.26", "title": " Най-екзотичното мъжко хоби\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b2%d0%b8%d0%bd%d0%b0%d0%b3%d0%b8-%d1%81%d0%bc%d0%b5-%d0%b1%d0%b8%d0%bb/", "text": "Ние винаги сме били за спазването на Минските споразумения, защото ако строим – мостове, магистрали – ще има повече доходи за хората. Това заяви премиерът Бойко Борисов на брифинг след разговора с украинския президент Петро Порошенко в Киев. „Винаги сме били за мир, защото това е най-святото нещо. Това е вълшебната дума и затова полагаме толкова усилия. Трябва да направим всичко възможно, за да спасим мира“, подчерта българският министър-председател. Той посочи, че изходът от кризата в Украйна, е в спазването на Минските договори от всички страни и изрази очакване, че чрез преговори това може да бъде постигнато. Борисов потвърди, че разглежда изграждането на инфраструктура като възможност за постигане на стабилност, икономически растеж и подобряване на доходите и живота на хората. „Договорихме да активизираме строителството на пътя за транспортен коридор Одеса – Тараклия – Варна. Ще направим всичко възможно да направим така, че пътуващите с кола да стигнат за няколко часа от Одеса до Варна“, каза президентът на Украйна Петро Порошенко на брифинг след срещата си с министър-председателят Бойко Борисов. Порошенко благодари на премиера Бойко Борисов за помощта на България за реабилитирането на украински военни. Украйна заема важно място сред външнополитическите приоритети на България. С вашата страни ни свързват приятелски отношения, стъпили на от историческата, културна, езикова и религиозна близост между нашите народи, както и от наличието на най-голямата българска етническа общност извън страната. Това посочи министър-председателят Бойко Борисов, който е първият български правителствен ръководител, направил посещение в Украйна от 14 години. В този период станаха много промени, България се утвърди като член на НАТО и ЕС, но връзките между нашите народи са стабилни, защото много периоди в историята и личности, оказали влияние върху развитието на двете страни, продължават да ни свързват, каза премиерът Борисов. Той припомни, че ангажираността на страната ни се изразява и в отпуснатите средства за образование в Украйна. До момента с българска помощ са изградени 10 компютърни кабинета на обща стойност близо 200 хиляди евро. Предстои да бъдат изградени още два нови за чужди езици в Лвовския национален университет „Иван Франко” и в Киевският национален университет „Тарас Шевченко”. Борисов се застъпи за безпрепятственото изучаване на български език, култура и история от членовете на българската общност и посочи, че чрез своята администрация и институции държавата ще продължи да съдейства за това. Той приветства подписаната в края на м. април Декларация за гарантиране на лицата, принадлежащи към българското национално малцинство, живеещи на територията на Украйна, на правото да изучават майчин език и да учат на майчин език и я оцени като потвърждение на намеренията на украинската страна да гарантира изучаването на български език в държавните общообразователни учебни заведения. Българският премиер посочи, че се очаква през есента провеждане на сесия на смесената междуправителствена комисия, която да разгледа възможностите за сътрудничество между университетите на двете страни и подпомагане на обучението в сферата на висшето образование. Президентът Петро Порошенко благодари за позицията на България в подкрепа на териториалната цялост на страната, както и за отношението на правителството ни по теми като визовите облекчения и икономическите връзки със страните от ЕС. Той посочи, че разчита на България и на Българското председателство така, както е поставило въпроса за Западните Балкани, да разглежда и инициативата на ЕС за Източното партньорство. За нас свързаността и особено изграждането на коридор №4 е от изключително значение, посочи Порошенко по време на разговорите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Борисов пред Порошенко: Винаги сме били за спазването на Минските споразумения, вълшебната дума е “мир”"}
{"url": "https://trud.bg/%d0%bc%d0%b8%d1%81%d1%82%d1%8a%d1%80-%d1%81%d0%be%d1%84%d0%b8%d1%8f-%d0%bf%d0%be%d1%82%d0%b8-%d0%b4%d0%b6%d0%b5%d1%80%d0%b0%d1%80%d0%b4-%d0%b1%d1%8a%d1%82%d0%bb%d1%8a%d1%80-%d0%b2%d1%8a%d0%b2-%d1%84/", "text": "Мистър София Ричард Величков, който е и треньор по фитнес, се похвали, че сред клиентите му е холивудската звезда Джерард Бътлър. Инструкторът на звездите, както стана популярен актуалният носител на титлата, се грижи за тялото на любимеца от големия екран. Бътлър неведнъж е изразявал любовта си към България, където прекарва голяма част от годината. При едно от последните си посещения той си осинови кучето Шушка, което често го придружава в страната ни. От няколко седмици Бътлър е истинска звезда и в социалните мрежи у нас, тъй като често позира за снимки с развълнувани фенки. Момичетата разказват, че холивудската звезда учтиво откликва за  всяка молба за снимка.", "date": "2018.05.26", "title": " Мистър София поти Джерард Бътлър във фитнеса\t\t\t"}
{"url": "https://trud.bg/%d0%bc%d0%b0%d1%87%d1%8a%d1%82-%d0%bd%d0%b0-%d0%ba%d0%be%d0%b1%d1%80%d0%b0%d1%82%d0%b0-%d0%bd%d0%b0%d0%b9-%d0%b2%d0%b5%d1%80%d0%be%d1%8f%d1%82%d0%bd%d0%be-%d0%b2-%d1%87%d0%b8%d0%ba%d0%b0%d0%b3%d0%be/", "text": "Подкрепяме Кубрат Пулев, не искаме боят да е в Англия, където съперникът му Дилиън Уайт би бил пред собствена публика – казва  Ивайло Гоцев, един от собствениците на „Epic Sports and Entertainment“, организатор на сблъсъка. Компанията изненадващо спечели търга, като предложи малко над $1,5 млн., побеждавайки промоутърите на боксьори – Кале Зауерланд ($801,305) и Еди Хърн ($831,111).  Има голяма вероятност боят да е в Чикаго, каквито са и предпочитанията на Кобрата, заради голямата българска общност там. До дни двете страни трябва да подпишат договор за мача, който трябва да е факт до 90 дни (най-късно до 24 август). Победителят ще стане претендент за пояса на IBF, който е притежание на британеца Антъни Джошуа. Промоутър на шампиона също е Еди Хърн. „Целим се в тежка категория – продължава Гоцев пред „BoxingScene“. – Има място за всеки в този бизнес, стига да си добър в това, което правиш – спазваш обещанията си и организираш добри двубои за феновете.“", "date": "2018.05.26", "title": " Мачът на Кобрата най-вероятно в Чикаго"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d0%be%d0%ba%d0%b0%d0%bd%d0%b8-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%ba%d0%bb%d0%b8%d1%87%d0%ba%d0%be-%d0%b2-%d1%81%d0%be/", "text": "В рамките на посещението на министър-председателя Бойко Борисов, кметът на София Йорданка Фандъкова, която е част от делегацията в Киев, проведе лична среща с Владимир Кличко, съобщиха от пресцентъра на Столична община. На нея двамата обсъдиха основни проекти и възможността за обмяна на опит. Киев работи по проекти в областта на инфраструктурата и трафика, предвижда да модернизира инсталация за оползотворяване на отпадъци и да разширява метрото. Кметът Фандъкова покани Владимир Кличко в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Фандъкова покани Владимир Кличко в София"}
{"url": "https://trud.bg/%d1%81%d0%b8%d0%b3%d0%bd%d0%b0%d0%bb-%d0%b7%d0%b0-%d0%b1%d0%be%d0%bc%d0%b1%d0%b0-%d1%81%d1%82%d1%80%d0%b5%d1%81%d0%bd%d0%b0-%d0%ba%d0%b8%d0%b5%d0%b2/", "text": "Сигнал за предстоящ терористичен атентат стресна Киев в часовете преди финала в Шампионската лига между „Реал“ (Мадрид) и „Ливърпул“. В местната полиция е постъпило обаждане от анонимен глас, който съобщил за заложени взривни устройвства в метрото на украинската столица, разкриха местните власти. Минути по-късно станциите “Днипро”, “Хидропарк”, “Ливобережна”, “Арсенална” и “Хероив Днипра” бяха затворени, а хората евакуирани. Щатна проверка обаче не установи наличие на бомба. Веднага, след като стана ясно, че сигналът е фалшив, станциите отново бяха пуснати в експоатация.  В същото време Джейми Карагър, легендата на „Ливърпул“, бе заснет да се забавлява с фенове на тима в Киев. Бившият капитан и бранител на „червените“ възпя големия любимец Мохамед Салах пред един от хотелите в града. Но за разлика от него, много други привърженици не успяха да пристигнат в Киев. Над 1000 англичани останаха на Острова, след като техните полети за Украйна бяха отменени. Подобна съдба сполетя и испанци в дните преди срещата.", "date": "2018.05.26", "title": " Сигнал за бомба стресна Киев"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%81%d0%bf%d1%80%d1%8f-%d1%82%d1%83%d1%80%d1%81%d0%ba%d0%b8-%d0%be%d0%bf%d0%be%d0%b7/", "text": "Германската полиция попречи на двама турски опозиционни политици да говорят на демонстрация, организирана от живеещи в Германия кюрди, като се позова на нов германски закон за речи на чуждестранни политици преди национални избори, предаде ДПА. В Турция на 24 юни ще има президентски и парламентарни избори. Отношенията между Турция и Германия се обтегнаха миналата година, когато германските власти не позволиха на турски политици да организират митинги в Германия преди референдума за поправки в турската конституция. Германското външно министерство обяви след това, че чуждестранни политици не могат да говорят публично в Германия три месеца преди избори в тяхната страна. Днешният митинг в западния германски град Кьолн е организиран в знак на протест срещу турските военни операции в Сирия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Германската полиция спря турски опозиционери от участие в митинг на кюрди"}
{"url": "https://trud.bg/%d0%bb%d0%be%d0%ba%d0%be-%d1%81%d0%be%d1%84%d0%b8%d1%8f-%d0%b7%d0%b0-30-%d1%81%d0%b5%d0%ba%d1%83%d0%bd%d0%b4%d0%b8-%d0%be%d1%82-%d0%bf%d1%8a%d1%80%d0%b2%d0%b0-%d0%bb%d0%b8%d0%b3/", "text": "Футболът, подобно на живота, може да бъде несправедлив и много болезнен. Примерите за това не са един и два, а поредният такъв дойде в петък вечер от стадион „Лаута“ в Пловдив. Там „Локомотив“ (София) бе на 30 секунди от така жадуваното завръщане в Първа лига. Но съдбата отреди друг сценарий на тима от столичния квартал „Надежда“. Стефан Христов от „Витоша“ (Бистрица) вкара в 123-ата минута на баража за влизане/оставане в елита за 2:2, за да отреди рулетката на дузпите крайния победител. А там „тигрите“ имаха повече късмет и си осигуриха място в групата за още година. За „червено-черните“ пък остана голямото разочарование и усещането, че Фортуна им е отнело нещо, което заслужават. А истината е такава, че основната вина пада върху формата на първенството. Тимът на сръбския специалист Младен Додич даде максимума от себе си през цялата кампания, за да стигне до въпросния бараж с „Витоша“ (Бистрица). Няма да е незаслужено ако се каже, че „железничарите“ заслужаваха директна промоция за елита, но в крайна сметка първото място бе спечелено от „Ботев“ (Враца). В същото време „Витоша“ бе боксовата круша на Първа лига. Отборът на Костадин Ангелов спечели първия си мач едва в 32-ия кръг, а за целия сезон „тигрите“ записаха едва две победи, втората от които след гол от засада. И това се оказа напълно достатъчно, за да си гарантират участие сред най-добрите и догодина, въпреки 13-те точки за целия сезон. А единственият изпадащ „Пирин“ (Благоевград) бе спечелил 33 точки през кампанията, но явно 13 е повече в случая. А ужасяващият финал на сезона за „Локомотив“ (София) може да удари по бъдещето на клуба. Собственикът Иван Василев намекна, че обмисля да остави „железничарите“. Дори и това да не се случи, задачата пред „червено-черните“ за завръщане в елита ще бъде още по-трудна през следващата година. Защото от новия сезон промоция във Втора лига ще преследват „Арда“ (Кърджали), „Царско село“, „Пирин“ (Благоевград), ЦСКА 1948 и „Монтана“…", "date": "2018.05.26", "title": " „Локо“ (София) за 30 секунди от Първа лига до разпадане"}
{"url": "https://trud.bg/%d1%82%d1%80%d0%b8-%d0%ba%d0%be%d0%bb%d0%b8-%d1%81%d0%b5-%d1%83%d0%b4%d0%b0%d1%80%d0%b8%d1%85%d0%b0-%d0%b2%d1%8a%d0%b2-%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82/", "text": "Верижна катастрофа е станала на бул. “Цариградско шосе” до “Софийския университет”. Три коли са се ударили, като най-пострадала е последната в колоната, съобщи  . По предварителна информация няма тежко пострадали. Полиция контролира движението, което не е затруднено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Три коли се удариха във верижна катастрофа до Софийския университет"}
{"url": "https://trud.bg/%d0%be%d1%82%d1%81%d0%bb%d1%83%d0%b6%d0%b8%d1%85%d0%b0-%d0%bf%d0%b0%d0%bd%d0%b0%d1%85%d0%b8%d0%b4%d0%b0-%d0%b7%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%b7%d0%b0-%d0%b1/", "text": "Панихида за загиналите за България войници отслужиха свещениците в столичния храм “Свети Георги”. Поменът се организира от Съюза на военноинвалидите и военнопострадалите. “Ние сме тези, които сме дали здравето, а много от нас и живота си, за родината и правим тази панихида за нашите предци и нашите момчета, с които заедно сме служили и които днес ги няма”, каза Петър Велчев, председател на Съюза, пред присъстващите след църковната служба. Съюзът на военноинвалидите и военнопострадалите съществува от 103 години. През 1990 година той възстановява традицията на Архангелова и на Черешова задушница да се отслужват панихиди за загиналите войници. Днес, на Черешова задушница, посещаваме църквата и записваме имената на починалите ни близки за богослужението за упокой. След това, по традиция, посещаваме и гробищата. Молим Бог за спасение на душите на роднините ни и раздаваме храна за “Бог да прости”.", "date": "2018.05.26", "title": " Отслужиха панахида за загиналите за България войници"}
{"url": "https://trud.bg/5-%d0%bb%d0%b5%d0%ba%d0%b8-%d0%bf%d0%b8%d0%b5%d1%81%d0%b8-%d0%b7%d0%b0-%d1%82%d0%b8%d0%b3%d0%b0%d0%bd-%d1%84%d1%83%d1%80%d0%bd%d0%b0-%d0%b8-%d0%b2%d0%b8%d1%80%d1%82%d1%83%d0%be%d0%b7/", "text": "Отминаха студените зимни дни с мазни пържоли и тежко вино, предшествани от ракия и туршия. Оцелелите преживяхме и грандфинала на Великденските пости и агнешките оргии по Гергьовден. Идват жежки летни месеци, в които душата жадува за нещо леко, ефирно и разтоварващо на трапезата. Ето нашите предложения за пет лесни и предимно постни ястия за горещия сезон.  4 сварени пресни картофа; 4 големи гъби; 1 гл. лук; 1/2 червена чушка; 5-6 сварени розички броколи; няколко маслини; копър; настърган пармезан; 5 яйца  Запържете нарязания на полумесеци лук, гъбите, чушката. Добавете нарязаните на шайби картофи, да се позапържат, добавете броколито и маслините. Разбийте яйцата с копъра и пармезана, залейте със сместа зеленчуците. След като се стегне, преместете в хубаво загрята фурна и печете до готовност.  2 големи червени чушки; 300 г патладжани; 1 кг тиквички; 1 кг домати; 1 -2 гл.лук; зехтин; 1 дафинов лист; кимион; 4 ск.чесън; сол; пипер; захар; босилек  Нарежете чушката на квадратчета (2х2), тиквичките на дебели кръгчета, патладжаните на парчета, лукът на резени, доматите на кубчета.  Поръсете тиквичките и патладжаните със сол и оставете 30 минути.  Сложете малко зехтин в тигана и бързо запържете чушките, извадете в чиния. Същото сторете с лука, тиквичките и патладжаните. Долейте още зехтин, сложете чесъна, доматите, зелениите, сол, пипер и захар. Разбъркайте и добавете зеленчуците. Гответе около 5 минути, като бъркате постоянно. Добавете босилека, още веднъж разбъркайте и сервирайте.  4 големи, месести домата; 300 г сирене “Моцарела”; 2 средни гл. лук; 2 ск. чесън; 1/2 ч. л. сол; 2 с. л. олио; бял пипер; 1 с. л. риган, босилек; зехтин  Намажете тавичка със зехтин. Загрейте фурната до 220 °C. Измийте доматите, подсушете и нарежете заедно със сиренето на парчета дебели 1 см. Наредете вертикално ред домати, ред сирене и т.н. Изчистете и нарежете лука и чесъна. Посолете чесъна и пасирайте. Смесете зехтина, чесъна, лука и пипера и с тази смес полейте доматите и сиренето. Запечете във фурната за 20 минути. Посипете с риган и босилек. Запечете още 5 минути.  2 големи моркова; 1 голяма тиквичка; 1 малка гл.лук; 55 г бяло саламурено сирене; 4 с л брашно; 1/4 ч л кимион; 1/4 ч л мак; 1 ч л къри; 1 с л магданоз; 1 яйце, леко разбито; 2 с л масло; 2 с л олио; сол, черен пипер  Настържете морковите, тиквичките, лука и сиренето. Смесете брашното с кимиона, мака, кърито и магданоза, добавете сол и пипер. Добавете брашняната смес към зеленчуковата, чукнете и яйцето.  Загрейте в тигана маслото и олиото, пускайте с лъжицата от сместа и изпържете кюфтенцата от двете страни.  тиквички и патладжани – по 200 г; домати – 200-250 г; моркови – 150-200 г; чушка – 130 г; зелен фасул – 100 г; грах – 100 г; лук – 1 гл.; корен магданоз – 1 бр.; масло – 4 с.л.; чесън – 2 ск.; дафинов лист – 1 бр.; захар; сол; канела; магданоз  Нарязаните зеленчуци – тиквички, патладжани, моркови, корен магданоз, лук – запържете леко в масло, след това добавете няколко супени лъжици зеленчуков месен бульон, добавете нарязаните на резени домати и чушка, посолете и задушете до готовност.  Фасулът и грахът, предварително сварени, добавете към задушените зеленчуци, добавете захар, пресования чесън, подправките и задушете още 7–10 минути.  При поднасяне поръсете с нарязан магданоз.", "date": "2018.05.26", "title": " 5 леки пиеси за тиган, фурна и виртуоз\t\t\t"}
{"url": "https://trud.bg/%d1%81%d1%8a%d0%be%d0%b1%d1%89%d0%b5%d0%bd%d0%b8%d1%8f%d1%82%d0%b0-%d0%be%d1%82-%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%b8%d1%82%d0%b5-%d0%b4%d0%b0-%d1%81%d0%b0-%d1%81%d0%b0%d0%bc/", "text": "Съобщенията, които получаваме от институциите, да бъдат само на роден език. Това гласи законопроект за българския език, подготвен от Обединените патриоти, информира  . За да няма неразбрани съобщения, от Обединените патриоти предлагат институциите да комуникират с клиентите си на кирилица. За първи път трябва да се уреди използването на българския език във виртуалното пространство. „Подобни електронни услуги ще се разрастват, подобни есемеси могат да се получават например от учители и от училищни власти”, обясни Милен Михов, депутат от Обединените патриоти. Според езиковеди заради новите технологии не трябва да “превеждаме” всяка дума. Така градската легенда носи, че са искали да заменят “кибрит” с драсни-пални клечица. Преди години се роди идеята да се превежда на български всяка музикална творба. Например „Йелоу събмарин” на „Бийтълс” задължително да се съобщава като „Жълтата подводница”. Сега Патриотите предлагат глоби и за депутатите, с начало 300 лв., ако използват чужди думи в публични изяви. За спазването на правилата ще следи Съвет по български език.", "date": "2018.05.26", "title": " Съобщенията от институциите да са само на роден език, предлагат патриотите"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bd%d0%b0-%d0%ba%d0%b0%d0%bc%d0%b8%d0%be%d0%bd%d0%b0-%d0%b2-%d0%ba%d0%be%d0%b9%d1%82%d0%be-%d0%b1%d1%8f%d1%85%d0%b0-%d0%be%d1%82%d0%ba%d1%80%d0%b8/", "text": "Хасковският окръжен съд остави в ареста 61-годишния Дурсун Хамзаоглу-шофьор на камиона, в който  , съобщи  . Рекордната пратка на стойност над 12 милиона и 500 хиляди лева, беше заловена на 23 май на граничния пункт” Капитан Андреево”. На Хамзаоглу е повдигнато обвинение за пренасяне на наркотик в особено големи размери, за което законът предвижда от 15 до 20 години затвор. Определението може да бъде обжалвано пред Апелативния съд в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Шофьорът на камиона, в който бяха открити 191 кг хероин, остава в ареста"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d0%be%d0%b8%d1%81%d0%ba%d0%b0-%d0%be%d1%82-%d0%bd%d0%be%d0%b2%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bf/", "text": "Руският президент Владимир Путин поиска от новото си правителство да работи за промени във всички области, на първата среща с кабинета в Кремъл, предаде ТАСС. “Трябва да поемате инициативи, да използвате нестандартни подходи, да покажете модерен стил на управление”, каза държавният глава на премиера Дмитрий Медведев и министрите. “Тук трябва да е двигателят на промените във всички области и цялата страна трябва да усети темпото му”, подчерта Путин и призова правителството да е пример за конструктивно сътрудничество с гражданското общество. “Задачите, които ви очакват, са не просто сложни, а крайно отговорни. Това са цели от принципно ново равнище, от постигането им зависи жизнеспособността на страната ни, енергията на развитието й, бъдещето й, без никакво преувеличение. Чака ви много работа”, предупреди президентът. Путин остави на постовете им повечето основни министри като външния министър Сергей Лавров и министъра на отбраната Сергей Шойгу. Сред редките промени в кабинета са лишаването на Виталий Мутко от поста вицепремиер, отговарящ за спорта, заради допинг скандала с руски спортисти, и издигането на финансовия министър Антон Силуанов до първи вицепремиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Путин поиска от новото правителство промени във всички области"}
{"url": "https://trud.bg/%d0%b8%d0%bb%d0%b8%d0%bd%d0%b4%d0%b5%d0%bd%d1%81%d0%ba%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%be%d1%82%d0%bf%d0%b0%d0%b4%d0%bd%d0%b0-%d1%81%d0%ba%d0%be%d0%bf%d0%b8%d0%b5/", "text": "Ден преди обявеното продължение на преговорите в Брюксел вече е ясно, че нито една от страните не е отстъпила значително от позициите си по спора за името на Македония, коментира македонската телевизия Канал 5. Посредникът от ООН Матю Нимиц съобщи вчера, че споразумение не е постигнато, от което става ясно, че Гърция официално е отхвърлила предложението на македонската страна за името “Република Илинденска Македония”. Атина продължава да настоява името да бъде избрано между четири от предложенията на Нимиц, които имат някакво определение пред “Македония”. Вчера гръцкият премиер Алексис Ципрас заяви, чие ако бъде договорено такова име, това ще бъде “голяма победа” за Гърция. Македонският премиер Зоран Заев още преди няколко месеца каза, че от четирите предложения на Нимиц взаимноприемливи са само трите с географско определение, но Скопие не приема предложението “Нова Македония”. От трите останали варианта най-голям шанс досега се даваше на определението “Горна”, но според коментари в гръцките медии в Ню Йорк това предложение е било отхвърлено от македонския външен министър Никола Димитров и сега като най-сериозно решение остава “Северна Македония”. Главният проблем, който все още не е решен, е обсегът на употреба на името. Гърция иска то да бъде “ерга омнес”, за всеобща употреба, с внасяне на поправки в македонската конституция, но Македония приема това само за предложението “Илинденска Македония”. Македонската страна е готова да приеме предложенията на Нимиц само като име на държавата за външна употреба. Нимиц предложи компромисно решение за етапно приемане на определението пред името – в началото то да важи за външна, а след това, при присъединяването към Европейския съюз, и за вътрешна употреба. Това предложение засега се отхвърля и от двете страни по различни съображения. Всички погледи сега са насочени към Брюксел. Там, както обяви Нимиц, ще се състои нов кръг преговори, но други подробности не са съобщени. Според някои медии срещата на двамата външни министри ще се състои в понеделник, но Нимиц вероятно няма да присъства на нея. Целта все още е решението да се приеме през следващите няколко седмици, а споразумението за името да бъде подписано от премиерите Зоран Заев и Алексис Ципрас към средата на юни, непосредствено преди срещата на върха на ЕС, на която Македония очаква да получи дата за започване на преговори за членство в съюза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " “Илинденска Македония” отпадна, Скопие и Атина продължават преговорите в Брюксел"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%be%d1%82%d0%ba%d1%80%d0%b8%d0%b2%d0%b0-%d0%bc%d0%b0%d1%87%d0%be%d0%b2%d0%b5%d1%82%d0%b5-%d0%bd%d0%b0-%d1%80%d0%be%d0%bb%d0%b0%d0%bd-%d0%b3%d0%b0%d1%80/", "text": "Григор Димитров получи честта да открие мачовете от неделната програма на „Ролан Гарос“ в Париж. Българинът и сърбинът Виктор Троицки ще играят първи мач на централния корт от 12 часа българско време. Сблъсъкът е №6 помежду им, като Григор има леко предимство – 3:2 победи. Но пък сърбинът бе причина Григор да отпадне на старта на надпреварата преди 2 г. „Всичко е постижимо и зависи от мен – каза Димитров. – Най-важното е да си концентриран върху мачовете един по един. Досега не съм намерил правилния начин да играя тук. На няколко пъти отпадах рано. Не играех толкова добре, колкото исках, но това е най-хубавото нещо – винаги имаш следваща възможност.“  Вече седмица Григор е в Париж и тренира, но вчера дъждът обърка плановете му. Очаква се времето да е основен фактор през целия турнир.", "date": "2018.05.26", "title": " Григор открива мачовете на „Ролан Гарос“"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d1%81%d0%b5-%d0%bf%d1%80%d0%b5%d0%bf%d1%8a%d0%bd%d0%b0%d1%85%d0%b0-%d0%bf%d1%80%d0%b5%d0%b4-%d1%8f%d0%bd%d0%ba%d0%b8%d1%82%d0%b5/", "text": "Волейболистите ни играха силно, но този път не успяха да стигнат до обрат срещу САЩ в Лигата на нациите. Скримов и компания загубиха с 1:3 (-19, 22, -19, -20). Селекционерът Пламен Константинов направи две промени в състава след първия мач с Китай (3:2). На мястото на Боян Йорданов в игра влезе Николай Учиков, който бе и най-резултатен с 15 т., а центърът Светослав Гоцев бе заменен от младия Илия Петков. В последната част националите намалиха изоставането си до точка (17:18), но силите им не стигнаха да изравнят, а с това загубиха и мача. „Успяхме да бъдем по-концентрирани, а сервисът бе ключов за нашия успех“, заяви играчът на янките Ерик Шоджи.", "date": "2018.05.26", "title": " „Лъвовете“ се препънаха пред янките"}
{"url": "https://trud.bg/%d1%80%d0%b8%d0%ba%d0%b0%d1%80%d0%b4%d0%be-%d1%81-%d0%b2%d1%82%d0%be%d1%80%d0%b8-%d0%bf%d0%be%d0%bb%d0%bf%d0%be%d0%b7%d0%b8%d1%88%d1%8a%d0%bd-%d0%b2-%d0%ba%d0%b0%d1%80%d0%b8%d0%b5%d1%80%d0%b0%d1%82/", "text": "Пистата в Монако се оказа щастлива за Даниел Рикардо. Пилотът на „Ред бул“ спечели втори полпозишън в кариерата си и днес ще потегли от първа позиция за Гран При на Княжеството. Първият път бе през 2016-а и отново в Монте Карло. Австралиецът отново впечатли с резултата, като записа поредната си рекордна обиколка – 1:10.810 мин., с което остана единствен под границата от 1,11 мин. Съотборникът му обаче Макс Верстапен ще стартира последен, след като изобщо не участва в квалификациите, заради повреда на болида. В третата свободна тренировка той се удари в мантинелата, а механиците не успяха да сменят скоростната му кутия на време.  От първа редица ще потеглят още Себастиан Фетел (“Ферари“) и временният водач в класирането Люис Хамилтън (“Мерцедес”).", "date": "2018.05.26", "title": " Рикардо с втори полпозишън в кариерата си"}
{"url": "https://trud.bg/%d1%81%d0%b0%d0%b2%d0%b8%d1%87-%d0%b1%d0%b8%d0%bb-%d1%81%d0%b8%d0%b3%d1%83%d1%80%d0%b5%d0%bd-%d0%b7%d0%b0-%d1%8e%d0%bd%d0%b0%d0%b9%d1%82%d0%b5%d0%b4/", "text": "Сергей Милинкович-Савич, голямата звезда на „Лацио“, е сигурно ново попълнение на „Манчестър Юнайтед“. Новината дойде от футболния агент Матео Матераци, брат на световния шампион Марко Матераци. По негови думи сръбският национал вече се е разбрал с „червените дяволи“, а същото важи и за ръководствата на клуба. Единственото, което трябва да се случи, за да бъде сделката факт, е на „Олд Трафорд“ да немерят куповач за Пол Погба.  В същото време португалското издание „O’Jogo“, съобщи, че „Юнайтед“ е изпратил оферта на стойност 35 млн. паунда на „Бенфика“ за Андерсон Талиска.", "date": "2018.05.26", "title": " Савич бил сигурен за „Юнайтед“"}
{"url": "https://trud.bg/%d1%82%d0%b8%d1%80-%d1%81%d0%b5-%d0%ba%d0%b8%d0%bb%d0%bd%d0%b0-%d0%b7%d0%b0%d1%82%d0%b2%d0%be%d1%80%d0%b8-%d1%80%d0%b8%d1%88%d0%ba%d0%b8%d1%8f-%d0%bf%d1%80%d0%be%d1%85%d0%be%d0%b4/", "text": "Ришкият проход е затворен за движение поради килнат на една страна тир. Поради претоварване на камиона,с молдовска регистрация, в условията на остър завой, се е наклонил, подпирайки се странично на крайпътен скат. Снощи са направени опити да бъде изправен, но без успех. Към момента е започнало претоварване на стоката на друг тир. После катастрофиралият товарен автомобил ще бъде изправен на пътното платно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.26", "title": " Тир се килна, затвори Ришкия проход"}
