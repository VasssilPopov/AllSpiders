{"url": "https://trud.bg/%d0%bf%d0%be%d1%80%d0%b5%d0%b4%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba%d1%80%d0%b0%d0%b9-%d0%bb%d0%be%d0%b2%d0%b5%d1%87-%d0%b6%d0%b5%d0%bd%d0%b0-%d0%b5-%d0%b7/", "text": "Жена е загинала при катастрофа тази вечер на главния път София – Варна край село Български извор, област Ловеч, информира  Шестима души бяха ранени. Катастрофа  Деветнадесет бяха ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Поредна катастрофа край Ловеч, жена е загинала"}
{"url": "https://trud.bg/%d0%bd%d0%b0%d0%b8%d0%bc-%d1%81%d1%8e%d0%bb%d0%b5%d0%b9%d0%bc%d0%b0%d0%bd%d0%be%d0%b3%d0%bb%d1%83-%d1%81%d0%b8-%d0%be%d1%82%d0%b8%d0%b4%d0%b5-%d0%bd%d0%b0-50-%d0%b3/", "text": "Аз съм човек с две родини, казаше легендарният щангист Наим Сюлейманоглу.  Трикратният олимпийски шампион почина на 50-годишна възраст в болница в Истанбул. Повече от месец Джобния Херкулес се бореше с тежка цироза, претърпя трансплантация на черен дроб, но и тя не успя да му помогне. Роденият в кърджалийското село Птичар шампион триумфира общо 7 пъти на световния връх, като две от златните отличия са за България. Последното е на Мондиал 86 в София. Подобрява 46 пъти рекордите на планетата в различните движения.  Името му е записано и в Книгата на Гинес за най-много спечелени титли. Наим започва да тренира щанги още на 12 г. А първото си върхово постижение записва през 1983-а, тогава е на 16 г. и в изтласкването вдига 160 кг, а в двубоя събира 285 кг, с което налага хегемонията в кат. до 56 кг дълги години. По време на Възродителния процес името му е променено на Наум Шаламанов. И това става повод той да емигрира в Турция през декември 1986 година по време на Световната купа в Мелбърн. Година по-късно южната ни съседка откупва състезателните му права срещу колосалната сума от 1 млн. долара. Винаги обаче щангистът признаваше ключовата роля на Иван Абаджиев за успехите му. „Велик човек и треньор не само за България, но и за света – категоричен бе Наим. – Казваше: „Работете и ще успеете!“.“  По стечение на обстоятелствата само преди 8 месеца Сюлейманоглу бе у нас за поклонението на Папата на щангите, както наричаха Абаджиев.  Двамата не късаха връзка дори, и когато Сюлейманоглу се установи в Турция. Старшията продължаваше да му дава съвети и напътствия. Шампионът не скриваше и случая, когато Абаджиев му е бил обиден, защото отишъл да се състезава за Турция. „На европейското в Кардиф през 1988-а седяхме във фоайето 10-ина минути и си говорихме. После станах и му целунах ръка, не беше лесно. При него тренирах 8 години, от тях 6 в България. После го викнах в Турция. Преди олимпиадата Атланта ‘96 година работеше специално с мен и пак станах първи!“ Предишните му две олимпийски титли са от Сеул 88 и Барселона 92.  Едва ли успехите на Сюлейманоглу ще бъдат скоро достигнати. Той е единственият в историята, изгласкал три пъти личното си тегло плюс 10 кг отгоре.  След края на състезателната си кариера шампионът опитва да стане депутат в Турция, но не успява. В годините е бил на постоянна длъжност – съветник на спортния министър и съпредседател на Международната федерация по вдигане на тежести. За по-малко от 2 г. това е третият трагичен случай в нашите щанги. През март 2015-а от инфаркт си отиде олимпийският шампион от Атина 2004 Милен Добрев, а през август тази година почина и неговият приятел Величко Чолаков. Бронзовият медалист от игрите в гръцката столица също бе покосен от инфаркт, като двамата напуснаха този свят на 35-годишна възраст.  Очаква се поклонението пред шампиона да бъде в неделя в Истанбул, а на церемонията да присъства и президентът Реджеп Ердоган, който лично следеше за състоянието легендарния спортист. Близки и съратници на Наим останаха безмълвни пред тъжната вест. А неговият приемник в щангите Халил Мутлу, също роден в България, едва говореше от скръб.  „Наим беше недостижим и си отиде, като такъв – заяви Мутлу. – Той беше моят кумир, неговото място ще остане завинаги празно.“  ", "date": "2017.11.18", "title": " Наим Сюлейманоглу си отиде на 50 г."}
{"url": "https://trud.bg/%d0%bc%d0%b5%d0%bd%d0%b4%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%b2-%d0%b1%d0%be%d1%80%d0%be%d0%b2%d0%b5%d1%86-%d0%b1%d1%8e%d0%b4%d0%b6%d0%b5%d1%82-2018-%d0%b5-%d0%bd%d0%b0%d0%b9/", "text": "През 2014 година, когато правителството на Орешарски беше на власт, държавата се върна скорострелно назад и натрупа огромен дефицит от 4 %, който превишава всякакви европейски критерии и икономически разум. През 2018 година БВП ще достигне рекордните 106 млрд. лв. Мога да кажа, че Бюджет 2018 ще е най-добрият бюджет от началото на Кризата досега. Това заяви председателят на парламентарната Комисия по бюджет и финанси и народен представител от ГЕРБ-Пловдив Менда Стоянова. Тя изнесе лекция на тема “Бюджет и бюджетни политики 2018 г. и перспективи за Еврозоната” в рамките на Националния форум на Предприемачи ГЕРБ, който се провежда в Боровец. Организатори на събитието са ПГЕРБ, сдружение „Граждани за европейски развитие на България и фондация „Ханс Зайдел“. Гост-лектори в първия ден на конференцията бяха още вицепремиерът Томислав Дончев и евродепутатът от ГЕРБ/ЕНП Ева Майдел, съобщават от ГЕРБ. „Всяка година намаляваме дефицита, така че през 2020 г. да сме на баланс нула – колкото са приходите, толкова да са и разходите, което е нормално. В момента сме на трето място в Европа като страна с най-нисък дълг. Безработицата падна до изключително ниски нива. В момента тя е 6.5 на сто, като догодина се предвижда спадът да продължи до 6.2 процента. Щом имаме повече приходи, можем да си позволим и повече разходи. Затова в Бюджет 2018 залагаме с 2.5 милиарда лева повече разходи в сравнение с тази година“, посочи Менда Стоянова и допълни благодарение на всички тези факти доверието във финансовата ни сфера се е върнало. Председателят на Комисията по бюджет и финанси обясни, че правителството е избрало за свой най-важен приоритет образованието. „Точно там е насочен и най-големият дял от допълнителните разходи, който да доведе не само да увеличаване на учителските заплати, но и до сериозно повишаване качеството на образованието“, коментира Менда Стоянова. Тя уточни, че освен образованието, другите ключови политики на правителството са насочени в сферата на здравеопазването и отбраната. „Наред с тях обаче приоритет имат и политиките, насочени към хората в неравностойно положение“, допълни Стоянова. По думите й за БСП е присъщо да харчи повече, отколкото събира, но от ГЕРБ ще продължат да се придържат към своята философия да харчат толкова, колкото могат да си позволят. „Предприемачи ГЕРБ е една от най-добре развитите политически организации на малки и средни предприятия в ЕС. Организацията ни е давана за пример откъм активност и мащаб от партньорите ни от МСП Европа (SME Europe) – най-голямата бизнес-политическа асоциация на МСП в Европа с над 500 000 членуващи фирми. Важно е да използваме тази инерция, за да се чува по-силно гласа на българските МСП в Брюксел по време на преговорите за важни регламенти и директиви ”, заяви евродепутатът от ГЕРБ/ЕНП Ева Майдел, която е и международен секретар на ПГЕРБ. В рамките на форума тя изнесе презентация на тема „Предприемачи ГЕРБ в европейски контекст – SME Europe, бъдещето на Европа“. За последните 10 години, откакто България е член на Европейския съюз, всички икономически показатели се подобряват, а брутният вътрешен продукт почти се е удвоил. Това заяви вицепремиерът Томислав Дончев и подчерта, че тези данни са ясно доказателство за усилия в правилната посока. По думите му предстои още работа, за да бъде награден догонващият растеж. Дончев бе лектор по темата „Подготовка на бизнеса за новите финансови механизми и инструменти на финансиране след 2020. Грантово финансиране, Business angels.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Менда Стоянова в Боровец: Бюджет 2018 е най-добрият бюджет от началото на кризата досега"}
{"url": "https://trud.bg/%d1%81%d0%bd%d1%8f%d0%b3-%d0%be%d1%82-%d0%bf%d0%be%d0%bd%d0%b5%d0%b4%d0%b5%d0%bb%d0%bd%d0%b8%d0%ba/", "text": "В неделя и над източните райони преваляванията ще спрат. Облачността ще се разкъсва, но следобед от запад отново ще се заоблачава. Вятърът ще бъде от северозапад и ще се усилва. Ще започне понижение на температурите. В понеделник над Южна и Източна България ще превалява дъжд, а по високите западни полета, в Предбалкана и в Лудогорието – сняг, но валежите от запад на изток ще спират. Във вторник след временно намаление на облаците през деня, привечер ще превали дъжд и сняг. В сряда ще бъде ветровито, но без съществени валежи. В четвъртък облаците ще намалеят до слънчево. Сутрин ще бъде студено, но през деня ще се затопля. В петък затоплянето ще продължи, но на места в низините ще се образуват мъгли.", "date": "2017.11.18", "title": " Сняг от понеделник (ИНФОГРАФИКА)"}
{"url": "https://trud.bg/%d0%bf%d1%83%d1%82%d0%b8%d0%bd-%d0%be%d1%82%d0%ba%d1%80%d0%b8-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-iii-%d0%b2/", "text": "Владимир Путин откри  в Ялта на Кримския полуостров паметник на руския император Александър III. Четириметровата скулптура е изработена от бронз в един от уралските заводи. Неин автор е руският художник Андрей Ковалчук. Паметникът е издигнат на мястото, където се е намирал т. нар. малък ливадийски дворец, построен през 19-и век и разрушен в годините на фашистката окупация. В работния кабинет на двореца Александър Трети умира на 20 октомври 1894 г.", "date": "2017.11.18", "title": " Путин откри паметник на Александър III в Ялта"}
{"url": "https://trud.bg/%d1%81%d0%b8%d1%82%d0%b8-%d0%bf%d0%be%d0%b2%d1%82%d0%be%d1%80%d0%b8-%d0%bf%d0%be%d1%81%d1%82%d0%b8%d0%b6%d0%b5%d0%bd%d0%b8%d0%b5-%d0%bd%d0%b0-%d1%87%d0%b5%d0%bb%d1%81%d0%b8/", "text": "„Манчестър Сити“ върви уверено към титлата във Висшата лига след успех с 2:0 над „Лестър“. По този начин „гражданите“ успяха да изравнят постижение на настоящия шампион „Челси“, постигайки 100% актив след първите си шест гостувания в първенството. „Сините“ сториха това през сезон 2008/09.  Габриел Жезус и Кевин де Бройне бяха точни за гостите, но лошата новина за Пеп Гуардиола е свързана с контузията на бранителя Джон Стоунс.  В същото време Антонио Конте записа мач №50 за „Челси“ във Висшата лига, а неговият тим го зарадва с разгром с 4:0 над „Уест Бромич“. За мениджъра на домакините Тони Пулис поражението може да се окаже фатално, тъй като е пред уволнение.  В другите срещи „Борнемут“ – „Хъдърсфийлд“ 4:0, „Бърнли“ – „Суонси“ 2:0, „Ливърпул“ – „Саутхямптън“ 3:0, „Кристъл Палас“ – „Евертън“ 2:2.", "date": "2017.11.18", "title": " „Сити“ повтори постижение на „Челси“"}
{"url": "https://trud.bg/%d1%80%d0%b0%d0%b4%d0%be-%d1%81%d1%82%d0%be%d0%b9%d1%87%d0%b5%d0%b2-%d0%b2%d0%b7%d0%b5-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b2%d1%8a%d0%b2-%d0%b2%d0%be%d0%bb%d0%b5%d0%b9%d0%b1%d0%be/", "text": "Чоно Пенчев подписа договор с „Азимут“ (Модена), воден от Радостин Стойчев. Преди месец разпределителят бе на проби в клуба и бе харесан от българския треньор. Волейболистът може да дебютира с екипа на новия си тим още днес в домакинския мач срещу „Милано“.  В класирането „Азимут“ е на второ място, като изостава на 3 точки от лидера „Перуджа“.  Съотборници на Пенчев ще бъдат бразилската легенда Бруно Резенде, както и френските братя Суон и Ървин Нгапет.  А Николай Пенчев, брат на Чоно, ще бъде съперник на „Локомотив“ (Новосибирск) в Шампионската лига. Полският „Скра“ (Белхатов) попадна в група „С“ на престижния турнир.  Цветан Соколов с „Кучине“ (Лубе) играят в група „А“, където още са белгийският „Рьозеларе“, Перуджа и „Фенербахче“. Двубоите са от 5 до 7 декември.", "date": "2017.11.18", "title": " Радо Стойчев взе българин  във волейболния „Модена“"}
{"url": "https://trud.bg/%d1%81%d1%8a%d0%bc%d0%bd%d0%b8%d1%82%d0%b5%d0%bb%d0%bd%d0%b0-%d0%bf%d0%be%d0%b1%d0%b5%d0%b4%d0%b0-%d0%b7%d0%b0-%d0%b0%d1%80%d1%81%d0%b5%d0%bd%d0%b0%d0%bb/", "text": "Западен Лондон е „червен“, след като „Арсенал“ спечели с 2:0 голямото дерби с „Тотнъм“. Голове на Алексис Санчес и Шкодрам Мустафи изковаха успеха на домакините още през първата част в срещата от 12-ия кръг на Висшата лига. Но и при двете попадения останаха съмнения за засада.  Решенията на главния рефер Майк Дийн логично бяха критикувани от щаба на гостите.  „Мисля, че при първото попадение засадата е очевидна, а може би има такава и при изпълнението на фаула при втория – обясни мениджърът на „шпорите“ Маурисио Почетио. – Когато играеш срещу отбори от топ 6 подобни малки детайли оказват влияние и придава тежест. Това ме разочарова, но такъв е футболът. Трябва да приемем, че понякога отсъжданията са срещу нас.“  А Почетино бе подкрепен и от легендарният бивш играч на „Манчестър Юнайтед“ и настоящ анализатор Гари Невил.  „Мога да разбера защо треньорският щаб на „Тотнъм“ е недоволен от отсъжданията на съдията – призна Невил. – Но те трябва да се притесняват и от начина, по който игра отборът през първата част.“  Победата приближи „Арсенал“ на точка от големия градски съперник.", "date": "2017.11.18", "title": " Съмнителна победа за „Арсенал“"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%bf%d0%b5%d0%bd%d1%87%d0%b5%d0%b2%d0%b0-%d0%be%d1%82-%d0%bf%d0%bb%d0%be%d0%b2%d0%b4%d0%b8%d0%b2-%d0%b1%d1%8f%d1%85-%d0%be%d0%b1%d1%80%d0%b5%d1%87%d0%b5%d0%bd%d0%b0/", "text": "Всеки ден Елена Пенчева от Пловдив взимала 46 хапчета на ден. Днес те са 4 1/2 и резултатът е постигнат само за две години. 68-годишната жена попаднала при д-р Емилова като придружител на внука си. Дъщеря й и зетят били обезпокоени от натрупаните килограми на момчето, което като повечето връстници се изкушавало от бързите храни. Бабата била леко скептична към плодолечението, но впечатлена от видяното в медицинския център и от лекциите на д-р Емилова, открила колко ползи могат да се постигнат. И решила да опита. Била пробвала всякакви диети и “чудодейни” системи, но без никакъв ефект. Тежала 112,7 кг при ръст 158 см. Но килограмите били в края на предългия списък със здравословни проблеми. Елена определя състоянието си до 2015 г. като на затънал в обезсърчителна безизходица човек със стопена вяра за всеки следващ ден. Начинът ми на живот беше престъпен по отношение на здравето, казва днес жената. Била трудоустроена заради онкологично заболяване, наложило отстраняване на матката. Претърпяла 20 мъчителни лъчетерапии. От енергична и активно ангажирана личност се превърнала в подобие на себе си. С мъка изминавала 50 крачки, цигарите стигнали до 3 кутии на ден, в обичайното меню било месо, колбаси, сирене, кашкавал. Първата победа на Елена след срещата с д-р Емилова дошла със спиране на пушенето, а след като заменила трите лекарства за мъчителните крампи в подбедриците със смлян сусам, си припомнила вълнуващото усещане да стъпваш леко и да се разхождаш на пожеланите разстояния. С крачките се увеличавали и усмивките. Те били провокирани и от невероятното подобрение в общото състояние на Елена. В медицинския център тя дошла, преди да си направи двете определени от официалната медицина като задължителни операции – на жлъчката и на сърцето. Имала диабет втори тип и усложнения. Крайниците й били засегнати от полиневропатия. С ангиография се установило, че сърдечните артерии са стеснени и засегнати от множество масивни калциеви отлагания върху атеросклеротични плаки /исхемична болест на сърцето/. Кръвното налягане било “дежурно” високо, повишени били нивата на пикочната киселина. Черният й дроб бил уголемен и омазнен до трета степен /гъши дроб/. Жената често боледувала от грип и настинки и се налагало да приема антибиотици. Измъчвали я периодично остри болки заради камъни в бъбреците. Претърпяла счупвания на дясната подбедрица и на двете ръце. Според д-р Емилова това било причинено от обилната консумация на мляко и млечни продукти, разреждащи костното вещество /остеопороза/. Обезсърчаващата картина започнала да губи най-черните си нюанси още с първото идване на Елена в медицинския център през 2015 г. Д-р Емилова я насърчила да се пребори с болките и най-вече с обезверяването. Състоянието на жената изисквало специални грижи и медицинският екип я наблюдавал през 2 часа. Със стриктно природосъобразно хранене състоянието й бързо се подобрило- кръвното се понижило, кръвната захар се стабилизирала, увереното ходене вече не било толкова трудно, възпалението на жлъчката се успокоило. Елена и д-р Емилова се чудели на какво най-много да се зарадват. До ноември т. г. жената свалила над 20 кг, 10 от които мазнини. Кръвното налягане стига стойности от 105/60 без лекарства. В норма е и кръвната захар, също без медикаменти. Повишени са нивата на “добрия” холестерол, отзвучали са оплакванията от жлъчните и бъбречни кризи. С ехографско изследване в медицинския център е установено, че се е стопил бъбречен камък, а черният дроб вече не е омазнен. Елена редовно посещава медицинския център и стриктно спазва наученото от лекциите на д-р Емилова и полезните практически съвети. Записала си е рецептите от кулинарното училище и ги прилага старателно. Цялата й фамилия вече е верен фен на природосъобразното хранене. Дори снаха й е открила магазин за здравословни продукти. Елена довела при д-р Емилова и брат си, който заради огромна натовареност в работата, занемарил грижите за здравето. Жената е убедена, че няма невъзможни за постигане цели. По професия и призвание Елена е еколог. Участвала е в колективите, създали двете Червени книги на България- за животинския, и за растителния свят. Занимавала се е с обучения на ученици и учители, създавали са зелени патрули. На малчуганите казвала, че всяко растение има душа. И е част от богатството на природата, част от която сме и ние. Зелената салата се накъсва на едро. Прибавят се рукола, авокадо, нарязано на кубчета, слънчогледови семки /сурови/, настърган морков и леко запечени на сух тиган пълнозърнести сусамени зърна.  Тази кратка топлинна обработка прави по-плътен вкуса на сусама и отключва аромата му.  Салатата се овкусява с щипка морска или хималайска сол, зехтин екстра вържин и лимон. По желание се прибавят обезсолени маслини каламата. 350 г сурово брюкселско зеле се поръсва с малко морска или хималайска сол, щипка куркума или шафран, щипка риган натрошено стръкче лимонена мащерка. Добавя се скилидка необелен чесън и всичко се разбърква добре. Пече се 20 мин. на 160 градуса в комбинирана фурна /пара и топлина/л Ако фурната няма тази екстра, печенето е за 15 мин. на 180 градуса, като в съда се добавя малко количество вода и съдът се захлупва с капак. Поднася се със сос от ядково кисело мляко, смлени орехи и копър. По желание може да се прибави пасиран чесън.", "date": "2017.11.18", "title": " Елена Пенчева от Пловдив: Бях обречена, промяната при д-р Емилова ме зареди за живот\t\t\t"}
{"url": "https://trud.bg/%d0%b3%d0%be%d1%84%d0%b5%d0%bd-%d1%88%d0%be%d0%ba%d0%b8%d1%80%d0%b0-%d1%84%d0%b5%d0%b4%d0%b5%d1%80%d0%b5%d1%80/", "text": "„Нямам думи, толкова съм щастлив“, обяви Давид Гофен  (на снимката). Белгиецът шокира Роджър Федерер, като измъкна 2:6, 6:3, 6:4, и се класира за финала на „Мастърс“-а в Лондон. За титлата белгиецът ще играе с Григор Димитров или Джак Сок.", "date": "2017.11.18", "title": " Гофен шокира Федерер"}
{"url": "https://trud.bg/%d1%81%d1%82%d1%80%d0%b0%d1%88%d0%bd%d0%b0-%d0%bb%d0%b8-%d0%b5-%d0%b2%d0%be%d0%b5%d0%bd%d0%bd%d0%b0%d1%82%d0%b0-%d0%bc%d0%be%d1%89-%d0%bd%d0%b0-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be/", "text": " Числеността е над 1 000 000 души, плюс над 5 000 000 души в паравоенни организации. Макар и въоръжена предимно със стара съветска техника от 50-те и 60-те години, армията на КНДР разчита на асиметрична тактика, залагаща не толкова на самолети и модерни танкове, колкото на артилерия, ракети и разработването на ядрено оръжие, като сдържащо средство.    КНДР е може би единствената държава в света, в която артилерията има много по-стратегическо и ключово значение спрямо авиацията. Това се дължи от части на факта, че авиопаркът на страната е съставен предимно от музейни експонати. Другата причина обаче е, че столицата на Южна Корея – Сеул се намира на 56 км от границата със Северна Корея. В Сеул живеят над 20 милиона души или около половината от населението на Южна Корея, а градът е в обсегът на корейската далекобойна артилерия.  Северна Корея разработва и други оръжия за масово поразяване. КНДР има между 2500 и 5000 метрични тона зарин, иприт и други нервнопаралитични газове. Те могат да се „доставят“ до бойното поле посредством снаряди и балистични ракети. И докато нещата при химичното оръжие са сигурни, то за биологичното оръжие на КНДР се знае малко. Информацията идва основно от разузнаването на Южна Корея и бегълци. Според тях Северът притежава или разработва бойна форма на антракса. КНДР има изградени модерни лаборатории, в които това може да става, а ефектите на бактериологичните оръжия са тествани върху затворници.  Това е най-важната част от флота на КНДР. Подводниците от този клас са приспособени за изстрелването на 1 или 2 балистични ракети и по този начин са част от изграждащата се ядрена триада на Северна Корея. Твърди се, че дизайнът на подводниците е сходен с този на съветските клас Golf. През 1993 година Русия продава 10 подводници клас Golf на Северна Корея за скрап. Корейците обаче не претопяват ръждясалите подводните съдове, а ги изучават, след което произвеждат собствен подобрен вариант. Макар и да не се знае точният брой на подводниците от клас Sinpo, се твърди, че КНДР има поне 1 активна подводница, а още 6 са в процес на изграждане. Предполага се, че съдовете от клас Sinpo могат да издържат 60 дена потопени на 280 метра максимална дълбочина. Дължината на една подводница е около 70 метра, а за задвижване се използват 3 дизелови двигателя.  Първите заводи за производство и обогатяване на уран са построени през 80-те, а в края на 90-те години КНДР успява да се сдобие с ядрени технологии от Пакистан. Първият успешен подземен ядрен тест е проведен през 2006 години с мощност по-малка от 1 килотон. През 2009 година е проведен втори тест с мощност от 5 килотона, а 4 години по-късно следва трети тест на устройство с мощност от 14 килотона. Досега Северна Корея е провела 5 ядрени теста – всички с мощност по-малка от тази на бомбата пусната над Нагазаки (21 Кт). Въпреки това КНДР твърди, че има водородна бомба, която по-същество е 1000 пъти по-мощна.  Що се отнася до броя на ядрените глави, експертите са единодушни, че той е малък. Други обаче твърдят, че КНДР все още не е създала достатъчно малка ядрена глава, която успешно да се „достави“ с ракета. Според учените Северна Корея има около 48 атомни бомби, от които само 10 са със сила, сходна на атомната бомба над Хирошима (15 Кт). Ядрената доктрина на страната е, че няма да използва атомни бомби, освен ако суверенитетът ? не е под заплаха от чужда сила.  Ракетната програма на Северна Корея стартира в началото на 70-те след отказа на СССР да продаде балистични ракети Скъд на КНДР. Няколко години по-късно Северна Корея обаче се сдобива с ракети Скъд през Египет и започва тяхното изучаване и модернизация.  Rodong-1е най-голямата и съществена модификация на Скъд, която е правена в Северна Корея. Тази ракета има боен обсег от 1000 километра и може да носи ядрена бойна глава. Според ЦРУ Северът разполага с около 300 бр. и около 50 мобилни установки, от които те да се изстрелват. Това е и най-успешната ракета на КНДР, като се твърди, че именно тя би могла да се използва за ядрени удари.  През 2010 година на бял свят се появява Hwasong-10, позната и като Musudan. Ракетата може да носи бойна глава с тегло от 1 тон и има боен обсег от около 2500 км. Тази ракета може да се изстрелва и от мобилна установка, но досега е имала само един успешен тест и около 10 провала. КНДР има доста други балистични ракети в арсенала си, но те не могат да носят ядрени бойни глави и имат радиус по-малък от 1000 км.  Pukkuksong-1е другата важна за Северна Корея ракета, която може да се изстрелва от подводница и има радуис от 2500 км. Pukkuksong-1 е от особено значение за КНДР, защото позволява вторичен ядрен удар, който може да бъде нанесен след изненадващо и успешно разрушаване на ракетните установки базирани на сушата. КНДР е провела поредица от успешни тестове на тази ракета.  Ракетата KN-08 прави своят дебют през 2015 година и по предназначение и размери напомня на руските Topol-M. Обсегът е между 6000 и 9000 км, а ракетата е способна да носи ядрена бойна глава. По-късно тази ракета е ъпдейтната до KN-14, която би трябвало да има обсег от 12 000 км и да може да достигне до Чикаго. КНДР е провела серия от неуспешни тестове на ракетата, но американското разузнаване смята, че около 2020 година може да бъде постигнато успешно изпитание.  Сериозна пречка за ракетите на Северна Корея обаче са антибалистичните THAAD установки, с които вече Разполага Южна Корея. Те имат почти 100% ефективност срещу старите ракети Скъд, но биха били затруднени от Rodong-1, Pukkuksong-1 и KN-14.  Северна Корея разполага с голям брой стари съветски танкове, като Т-55 и Т-62. Според експерти за Севера по-важни са мобилните противотанкови гранатомети, с които е въоръжена пехотата. Въпреки това КНДР разполага с един сравнително модерен танк, от който са произведени около 500 бр. Pokpung-ho има доста сходства с китайския Type 88, който се появява в средата на 80-те години на миналия век. Разработката на Pokpung-ho е повлияна и от масовото унищожение на иракските Т-72 при Война в Персийския залив (1990-1991). Танкът разполага с 125 милиметрово гладкоцевно оръжие и минимално количество композитна броня. По-необичайно е наличието на две установки за изстрелване на зенитни ракети, монтирани до купола. Те трябва да пазят танка от хеликоптери и ниско прелитащи самолети. Задвижва се от дизелов двигател с мощност между 1000 к.с. и 1500 к.с.  Любопитен факт е, че Северна Корея проявява интерес към лазерното оръжие и е третата страна в света, която има отряд, въоръжен със забранени от ООН лазерни пушки за ослепяване (Другите са Китай и Русия). Тези оръжия имат обсег от 2-3 километра и могат да унищожат перманентно зрението на противниковите войници. Северна Корея разполага с китайската ZM-87, която е замислена за борба с пилотите на хеликоптери, но освен това може да нанася поражения на някои „по-крехки“ електронни системи.", "date": "2017.11.18", "title": " Страшна ли е военната мощ на Северна Корея"}
{"url": "https://trud.bg/%d1%81%d0%bf%d0%b8%d1%80%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%85%d0%b8%d0%bc%d0%b8%d1%87%d0%b5%d1%81%d0%ba%d0%b8%d1%82%d0%b5-%d0%b0/", "text": "Спира разследването на химическите атаки в Сирия, предава руската информационна агенция ТАСС, цитирана от  . Съвместният механизъм на ООН и Организацията за забрана на химическите оръжия за това разследване прекрати официално работата си. Пълномощията на комисията, която обвини Дамаск, че неведнъж е прибягвал до бойни отровни вещества, свършиха преди няколко часа. Съветът за сигурност на ООН не успя да наложи удължаване на мандата й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Спира разследването на химическите атаки в Сирия"}
{"url": "https://trud.bg/%d0%bc%d1%83%d0%b3%d0%b0%d0%b1%d0%b5-%d0%b8-%d0%b6%d0%b5%d0%bd%d0%b0-%d0%bc%d1%83-%d0%b1%d0%b8%d0%bb%d0%b8-%d0%b3%d0%be%d1%82%d0%be%d0%b2%d0%b8-%d0%b4%d0%b0-%d1%83%d0%bc%d1%80%d0%b0%d1%82-%d0%bd/", "text": "Президентът на Зимбабве Робърт Мугабе и съпругата му Грейс са „готови да умрат в името на правдата”. Те нямат намерение да се оттеглят доброволно, за да легитимират военния преврат от тази седмица, заяви техен племенник, предаде Ройтерс. Племенникът добави, че Мугабе почти не е спал, откакто военните завзеха властта в сряда, но че здравето му е добро. Десетки хиляди зимбабвийци изпълниха улиците на Хараре и потеглиха на шествие с песни и танци, въодушевени от очакваното падане от власт на президента Робърт Мугабе, който управлява африканската държава от 37 години. В сцени, напомнящи падането на румънския диктатор Николае Чаушеску през 1989 г., мъже, жени и деца прегръщаха войници, след като армията предприе тази седмица стъпки към отстраняването на единствения управник, който Зимбабве познава от независимостта си през 1980 г.  „Не на династията Мугабе” и „Достатъчно, Мугабе трябва да си ходи”, гласяха някои от плакатите на тази демонстрация, с която завършва седмица на безпрецедентна политическа криза в Зимбабве, където армията пое контрол върху страната и постави под домашен арест държавния глава, съобщава Франс прес, цитирана от    АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Мугабе и жена му били готови да умрат, но не да се оттеглят"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%89%d0%b5-%d0%bf%d0%be%d0%b4/", "text": "България и Македония ще подпишат 10 нови договора на 23 ноември. Всички те са свързани с ползи и за двата народа, и са в сферата на образованието, туризма, бизнеса, културата и др. Това заяви министър-председателят на Македония Зоран Заев, който взе участие в кръгла маса „Балкани” вчера в гр. Струмица. Той изнесе лекция на тема „Добросъседство и общи хоризонти”. „Договорът за добросъседство е сериозен пример на лидерство. В България имаше сериозни критики и дебати. В Македония имаше може би още повече критики. Но и аз, и вашият премиер, вярваме че това ще донесе 100 пъти повече перспективи за двата народа, отколкото каквито и да било загуби. Времето ще покаже дали ще изгубим нещо”, каза още македонският премиер. По думите му Договорът за добросъседство ще бъде ратифициран до края на годината. Според Заев е много важно България да помогне в хода на интеграционните процеси на Македония в ЕС и НАТО. Той призова още всички да работим заедно за по-висок стандарт на живот на Балканите.", "date": "2017.11.18", "title": " Зоран Заев:  България и Македония ще подпишат 10 нови договора"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0%d0%b7%d0%b2%d0%b0%d0%bd%d0%b5%d1%82%d0%be-%d0%bd%d1%8f/", "text": "Няма промяна в състоянието на пострадалите при  , съобщават от здравното министерство. По-рано днес, след  в МБАЛ „Проф. д-р Параскев Стоянов“ – Ловеч са хоспитализирани шестима души: Жена на 40 г. е с опасност за живота. Пациентката е с черепно-мозъчна и лицева травма, като състоянието й не позволява да бъде транспортирана. 12-годишно дете със счупен таз и контузни рани е стабилизирано и остава под наблюдение. Двама възрастни са хоспитализирани с гръдни травми, счупвания и охлузвания. На други двама пациенти е оказана амбулаторна помощ и, след като е констатирано добро общо състояние, са насочени за домашно лечение. Министър Ананиев е в постоянна връзка с директорите на лечебните заведения, в които са хоспитализирани пациентите, и следи състоянието им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Министерство на здравеопазването: Няма промяна в състоянието на пострадалите във вчерашната катастрофа край село Микре"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d0%bd%d0%b0-%d1%85%d0%b0%d0%b9%d0%bd%d0%ba%d0%b5%d1%81-%d0%b1%d0%b5%d0%b7%d0%b0%d0%bf%d0%b5%d0%bb%d0%b0%d1%86%d0%b8%d0%be%d0%bd%d0%b5%d0%bd/", "text": "„Байерн“ (Мюнхен) продължава безапелационното си представяне под ръководството на Юп Хайнкес. „Баварците“ записаха 5 успеха от 5 мача при 72-годишния наставник за първенство след 3:0 над „Аугсбург“. Успехът на домакините изковаха Роберт Левандовски на два пъти и Артуро Видал. Първи минути за тима през сезона записа Хуан Бернат, който лекуваше контузия до момента. Грешни стъпки пък направиха конкурентите на „Байерн“ за титлата – „Лайпциг“ и „Борусия“ (Дортмунд). „Биковете“ направиха 2:2 като гост на „Байер“ (Леверкузен), а „жълто-черните“ загубиха визитата си на „Щутгарт“ в петък с 1:2.", "date": "2017.11.18", "title": " „Байерн“ на Хайнкес безапелационен в Бундеслигата"}
{"url": "https://trud.bg/%d0%b5%d1%81-%d0%be%d0%bf%d0%be%d0%b2%d0%b5%d1%81%d1%82%d0%b8-%d0%b1%d1%8e%d0%b4%d0%b6%d0%b5%d1%82%d0%b0-%d1%81%d0%b8-%d0%b7%d0%b0-2018-%d0%b3/", "text": "След 16 часа преговори Европейският съвет и европарламентът се споразумяха за бюджета на съюза за следващата година. Обещаните средства са в размер на 160 милиарда евро, информира  Близо 117 милиона евро повече са предвидени за разкриване на работни места за младежите в Европа. Увеличава се също финансирането за научните програми на евросъюза, земеделието и институциите, отгаварящи за сигурността, подчерта докладчикът по бюджета <b>Зигфрид Мурешан. Смятаме, че този бюджет отговаря на нуждите на съюза, на очакванията на хората. Бюджет, който ще донесе повече икономическо развитие, работни места и сигурност на европейците. Евродепутатите и страните членки са решили да съкратят бюджетните средства за Турция, заради влошаващата се ситуация с правата на човека в южната ни съседка, каза още Мурешан. Политическата ситуация в Турция се отдалечава от европейските стандарти, затова решихме да намалим средствата за Турция в бюджета за следващата година със 105 милиона евро. 80 милиона евро повече са предвидени за страните по външните южни и източни граници на Европейския съюз, както и Западните Балкани, които понасят най-голямата тежест от миграционната криза. Бюджетът трябва да бъде гласуван от европарламента в края на месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " ЕС оповести бюджета си за 2018 г."}
{"url": "https://trud.bg/14-%d0%b3%d0%be%d0%b4%d0%b8%d1%88%d0%bd%d0%b0-%d1%80%d0%be%d0%b4%d0%b8-%d0%b2%d1%82%d0%be%d1%80%d0%be-%d0%b4%d0%b5%d1%82%d0%b5-%d0%b2-%d0%bb%d0%be%d0%bc/", "text": "Момиче на 14 години роди за втори път в ломската болница. Малката майка е в добро състояние, а бебето вече е настанено в приемно семейство. Невръстната Румяна В. се прочу в началото на миналата година, когато стана една от най-малките майки в България. През януари 2016 г. момиченцето даде живот на първото си дете – момченце, което нарече с името Сарасвати – герой от индийски сериал. Поради крехката възраст на родилката и  невъзможността й да отглежда детето си Сарасвати бе предоставен на грижите на баба си и дядо си, а по-късно бе настанен в приемно семейство. Според  разказите на Румяна и близките й тогава, ранното й забременяване станало след изнасилване. В началото на тази година обаче Румяна забременяла отново и преди дни родила второ дете – пак момче. „Раждането е протекло нормално, по естествен път, бебето се е появило на бял свят с тегло 2,8 кг и дължина 49 см!”, казаха от АГ отделението в крайдунавската болница. Невръстната майка обаче буйствала при раждането и дори захапала ръката на главния лекар, разказаха медици. Също като първото дете на Румяна и второто, наречено Валентин, е дадено в приемно семейство. „Момичето бе изведено от дома си  и настанено в Център от семеен тип още преди месеци, когато научихме, че пак е бременно. То продължава да ходи на училище, а децата му се отглеждат в приемни семейства. И  14 годишната майка, и децата й са под наблюдението и грижите на експерти”, казаха от социалната служба в Лом.", "date": "2017.11.18", "title": " 14-годишна роди второ дете в Лом"}
{"url": "https://trud.bg/%d0%b4%d1%8a%d0%b1%d0%bb%d0%b8%d0%bd-%d1%85%d0%b2%d0%b0%d0%bd%d0%b0-%d1%8e%d0%b7%d0%b4%d0%b8%d1%82%d0%b5-%d0%bd%d0%b0-%d0%b1%d1%80%d0%b5%d0%ba%d0%b7%d0%b8%d1%82/", "text": "Знаете ли онзи анекдот за човека, който си търсил изгубеното куче/котка. Обикалял улиците в паника и го викал по име. Срещнал едно дете с колело и започнал припряно да му описва липсващия домашен любимец. Да разказва колко го обича, колко му липсва и е важен за него. А детето го изгледало със съмнение и му казало: „Ти май се опитваш да ми откраднеш колелото.“ Предвид случая, който ме наведе на този анекдот, може би към детската реплика трябва да се добави и „отново“. Така поне прозвучаха в ретроспекция думите на ирландския външен министър Саймън Ковени в петък в Дъблин. Който на съвместната пресконференция преди разговорите с британския му колега Борис Джонсън отвя перчема на последния с декларацията си, че Дъблин ще настоява в преговорите на Лондон с ЕС за Брекзит, всички части засягащи бъдещите отношения между Великобритания и Ейре в Северна Ирландия, да бъдат изяснени в дълбочина, преди да се говори за каквото и да е друго. И бъдещият преходен период в двустранните отношения трябва да продължи най-малко 4 до 5 години, а не предлаганите от Лондон две. Шах! И преди са изненадвали с коментар или въпрос Борис Джонсън пред камерите, но този път изражението му си беше за историята. Ако беше жив идолът му Уинстън Чърчил, сигурно щеше да го плесне по врата. Все пак британският първи дипломат съчлени бърз отговор, докато Ковени завършваше изявлението си, че Лондон разбира „чувствата на ирландските си приятели“, но не смята, че ще е необходимо чак „толкова много време“ да се разберат след Брекзит. Въпреки това се качи в лимузината след разговорите с ирландския топ-дипломат припряно и видимо посърнал. Най-вероятно премисляйки няколко много бързи телефонни обаждания, които му се е наложило да направи по спешност, на път за следващата си официална среща с председателя и членове на Дейл-а (ирландския парламент). Където несъмнено са му натъртили отново всичко, което вече е чул от Саймън Ковени. Дъблин е решил най-накрая да вземе инициативата в онази част от делбата с Брюксел, която Лондон се опитва да омаловажи в публичното пространство по редица причини, несъмнено свързани само с британските (английските) интереси. Един вид опасяват че „май се опитват да им откраднат колелото“. Предвид до каква степен ирландци и англичани се познават „и до кътните зъби“ в исторически план, затова и „отново“. „Шут в зъбите“ в момент, в който Лондон драпа отчаяно да затвори до края на годината „първата глава“ от преговорите с ЕС, прекарвайки почти тихомълком въпроса за статута на границата в Ирландия. Британците вече заявиха готовност на отстъпки пред Брюксел върху сумата на „сметката за развода“с ЕС, която е най-експонираната тема от ежемесечните срещи на Мишел Барние и Дейвид Дейвис. Всичко това разбира се само и само най-накрая да стигнат до заветната „втора глава“ от преговорите – търговските параметри на бъдещите отношения на Великобритания с 27-те, след като страната напусне ЕС. Където е „разковничето“, според Лондон, на бъдещия му имагинерен глобален просперитет, който ще настъпи рязко в 23:00 часа по Груниуч на 29 март 2019 г. Точният час си го записаха и в закона за излизане от ЕС, който още дъвчат в камарата на представителите на британския парламент. За да съвпада с полунощ централноевропейско време. Почти всичко са си сметнали в Лондон на теория. Без разбира се да се съобразяват с календара или интересите на който и да е друг. Ирландците обаче следят най-внимателно от всички ни последните 18+ месеца самосъздадения хаос на съседния остров, съзнавайки че неминуемо той ще засегне и тях. И колкото са икономическите рискове от Брекзит за двете държави, които имат помежду си седмичен стокообмен в размер на 1 млрд. евро, толкова са и политическите, по заветната граница в севера на Ирландия. Но ако британците са традиционно известни кибритлии по характер, съвременните ирландци, макар и да не падат по-ниско след няколко питиета, все пак се опитват да мислят трезво преди да заемат официална позиция или предприемат конкретно действие. Дори ако трябва да отнеме 18 месеца, през което време единствено Брюксел да отстоява гласно интересите им. Защото след това всичките ще трябва да застанат като един, за да превърнат взетото решение в успешно. Направиха го с икономическия бум на „Келтския тигър“, в който се превърнаха в началото на века, още с първите години след мирното споразумение в Северна Ирландия. Постигнаха го и с пълната промяна на имиджа си пред света като нация, култура и традиции, за по-малко от 20 години; от най-общо известни от новините като „народ на католици-бомбаджии, който мрази англичаните-протестанти“ преди договора от Разпети петък от 1998 г., до детелините, леприконите, Св. Патрик, келтската народна музика, Майкъл Флатли, „ривърденс“-а, ирландски барове, уискита и т.н., които са изнесли пред света до 2017 г. Както и да го погледнем обаче всичко което са постигнали на Смарагдовият остров оттогава досега – икономически и социално – в момента е изложено на риск от непредсказуеми фактори, в основата на които „отново“ стоят британците. Ейре има пълното право на вето върху каквото и решение да вземе Съветът на ЕС за преминаване към следващия етап от преговорите за Брекзит, ако не е удовлетворена от постигнатото като споразумение за статута на единствената сухопътна граница между британците и ирландците, и всички европейци. Как ще използва Дъблин възможностите си да повлияе на процеса засега остава в сферата на гаданията. Същевременно политическата криза, която е парализирала парламента на Северна Ирландия от началото на годината, не само не дава признаци да се приближава да разрешаване, но рискува и да допринесе допълнително за общата атмосфера на напрежение от двете страни на Ирландско море.", "date": "2017.11.18", "title": " Дъблин хвана юздите на Брекзит\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%be%d0%bb%d0%be%d0%b3%d1%8a%d1%82-%d0%bf%d1%8a%d1%80%d0%b2%d0%b0%d0%bd-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80/", "text": " – Става точно това, което изследователите от „Галъп интернешънъл“ и института „Иван Хаджийски“ казвахме, че ще се случи. БСП ще направи всичко възможно да обтегне нервите на ГЕРБ и ще разчита на това, че те доказано не издържат в такава ситуация.  И ГЕРБ си изпусна нервите – в случая Димитър Главчев. Изгонването на Нинова беше необосновано. Очевидно пресилено. И даде страхотна топка на БСП. По две причини – първо, даде им повод за това, което направиха и свалиха председателя на Народното събрание; второ, заличи се една малка преднина, която ГЕРБ бяха взели – те бяха казали „ще ревизираме приватизацията“ и така отново бяха взели инициативата в говоренето и бяха поставили БСП в режим „отговор“. Това сега леко потъна. БСП явно отдавна са планирали подобен ход и сега получиха алиби за него. Иначе самият господин Главчев е смислен човек и тук става дума за моментна грешка. ГЕРБ се уплашиха и първо го удариха на молба към Нинова „да се разберат по мъжки“. А после дойде саможертвеният ход с оставката. ГЕРБ са доказали, че ги могат тези ходове. И това, впрочем, се харесва на хората.  – Партийно – да, очевидно. Държавнически – не съвсем. От една страна, това й е работата на опозицията. От друга страна, може да се пресоли манджата и хората да си кажат: това са малко изкуствени, пресилени проблеми, и то точно, когато България трябва да се представи добре.  – Целта на БСП е да свали правителството. Но не веднага. Сега е още рано и ако има нови избори, ГЕРБ може отново да ги вземе. Това показват числата. Обективна ситуация за падане на правителството сега няма. Че и после няма да има. Има само субективна – нервите на Борисов. Преносно, но и съвсем буквално. Той отдавна е показал, че не издържа, когато му развалят комфорта, егото, в случая международното присъствие е т.н. И в такива случаи Борисов просто разваля играта и отива на избори. Проблемът е, че сега няма как толкова лесно да обърне масата – защото идва председателството. Затова БСП ще използва случая да разгаря проблемите и така постепенно да сваля подкрепата за властта – докато тя е заклещена без изход и поне в следващите шест месеца не може току-така да каже любимото си „отиваме на избори“ или подобно.  – Ако губи подкрепа, това ще е плавно и дългосрочно, а не бързо. Защото на първо време битката между двете партии стяга и двете и парадоксално укрепва ГЕРБ и патриотите. Но в дългосрочен план всяка власт губи подкрепа в хода на мандата. Затова ГЕРБ ще ерозира като подкрепа плавно, стъпало по стъпало надолу. И нека не забравяме, че председателството вероятно може да им даде допълнителна легитимност. Затова казвам, сериозни обективни предпоставки това правителство да падне бързо, не се намират. Въпросът е, че в ситуация на толкова скандали се работи доста трудно и нервите някога се скъсват. А БСП май е подготвила най-големите си козове точно за месеците на председателството.  – Първо, няма обществено мнение това правителство да пада – не е готово, не е втасало. Може и да не втаса. Дори и четири години може да устои. После, икономиката не е зле и нашите данни показват, че и хората усещат това. Освен всичко, няма някакъв икономическо-медийно-политически кръг, който да е срещу правителството. Имам предвид голям. Помните, когато през 2013 г. сваляха Борисов, срещу него имаше банка и големи медии. Сега всички важни кръгове като че ли имат участие в това правителство. Важен фактор би могло да бъде външно влияние – например, нещо източно да иска да клати запада чрез клатене на държавата, която ръководи основен западен клуб. Но този риск не е новина, а и е калкулиран от Борисов. Нека не забавяме, че Борисов си говори добре с изтока. Да иска някой патриотите да си ходят?  – Да, но това дори прави реклама на правителството. Вижда се, че патриотите са приети сравнително безконфликтно от обществото ни. Въобще, обективни предпоставки за падане няма, че дори и за преформатиране. Пак казвам, има субективни – Борисов е доказал, че в политиката на страната именно егото му е определящо. Е, точно това его сега ще бъде подложено на огромно изпитание. Не е изключено нервите да Борисов да се скъсат дори и сега, дори и по време на председателството и да поиска нови избори. По-малко вероятно, но не и изключено. Но и трябва да си дадем сметка за още нещо. Борисов наистина има желанието България да се справи добре. Той разви такъв усет в годините. Вече мисли за своето място в историята, а и отбеляза добри международни резултати. Заради всичко това към егото му като фактор, трябва да прибавим и все пак държавнически усет. Дано не ви прозвуча като наивник.  – По-скоро прилича на ситуацията с кабинета Орешарски. Прекалено много прилики има. Впрочем и тогава, и сега показателите, които ние мерим,за това как хората възприемат икономиката, бяха добри. Но има и една основна разлика – тогава имаше един силен икономически кръг срещу Борисов. И Орешарски падна, когато този кръг оттегли доверието си и от БСП, а после го върна към Борисов. Сега повечето икономически кръгове имат интереси в правителството на Борисов и не напират да го свалят. Наскоро обаче ДПС ескалира сериозно исканията си за повече власт чрез отстраняване на патриотите. Това може да е предвестник на промяна на отношението на политико-икономическия конгломерат ДПС към кабинета. ДПС се нуждае от повече власт и ресурс, за да побеждава в битките в своята ниша. И ако сериозно са решили да преформатират кабинета или да го махнат, това вече не е шега работа.  – Поведението на ДПС е интересно, защото за никого не е тайна, че икономическите интереси на ДПС и сега изглеждат представени в правителството. Да не би ДПС да не ги брои вече тези интереси за свои? Да не би политическото крило на ДПС вече да се разминава с икономическото? Това е модната градска мълва от месеци. Аз лично, засега, намирам това за малко вероятно. Добре, хайде да обобщим така: стабилността на правителството зависи от нервите на Борисов, от това какво решение ще вземе Доган, и от това дали патриотите ще са стабилни и заедно с ГЕРБ. Тоест (смее се): не само от нервите на Борисов, но от хладнокръвието на Доган, а и от – да речем – специфичния стил на Валери Симеонов.  – Да. Нали затова се оказа, че думата постистина е основна дума на съвремието ни. Постистина е когато имиджът е по-важен от факта. Затова и партиите се ориентираха към хора, които създават имидж – журналисти, анализатори, политолози. Елена Йончева, Тома Биков, Антон Тодоров, Иво Христов, Александър Симов – добри или лоши, именно тези хора дават яркостта на политическия процес.  – Всъщност властта погна Марешки и така го „опитоми“. Така прави ГЕРБ с партньорите си, струва ми се. Бие и гали. Господин Марешки обаче е умен човек и видя каква е съдбата на предишни подобни формации – станаха аморфен резерв за депутати на ГЕРБ. И затова Марешки събра в парламента наистина верни свои хора. И досега не са успели да го разцепят и обезличат. Той си вдигна цената още при обсъждането на вота на недоверие. По всичко личи, че това е наистина добър бизнесмен.  – Като гражданин стискам палци за такава ревизия. Като изследовател съм скептичен, че нещо реално ще се случи. ГЕРБ го прави, защото е важно да отговаря на нарастващите желания на ДПС. А и защото се предполага, че ГЕРБ като нова партия, няма да понесе потенциални щети от ревизия на приватизацията. Предполага се, че такива щети ще понесат старите партии – червени и сини. А точно те в момента се опитват да хванат ГЕРБ в червено-синьо менгеме. Такава беше и нашата прогноза, ако помните – че червени и сини ще почнат да звучат в един глас срещу ГЕРБ. Забелязахте ли, че дясната преса също се ядоса на Главчев. Ключово важно сега за Нинова е да вземе синя периферия. Както през 2013 г. Станишев получи стотици хиляди гласове „дясна“ добавка за БСП, само и само да не остава ГЕРБ на власт. Засега обаче БСП не може да апелира ефективно към дясна периферия – защото не се кара с ГЕРБ по двата най-важни за сините хора въпроси: съд и реформи. БСП не казва нищо за съдебната реформа и никога не казва „харчете парите по-ефективно“. Казва само „харчете повече пари“. Междувременно на скамейката стои Трифонов и е готов да разпилее наказателния и протестен вот в едни евентуални избори – вот, който БСП ще се опита да монополизира.  – Всъщност, не е чак такава драма. Но може да досади. Докато хората гледат всичките скандали, това работи и за БСП, и за ГЕРБ, защото стяга и двата лагера. Хората гледат двата отбора на терена, палят се за единия, и мачът е толкова ожесточен, че не им хрумва да гледат настрани. Но ако мачът продължава да е толкова грозен, ще погледнат на пистата, където все някой загрява и вика „всички са маскари“. Този път Трифонов, преди това Марешки, преди това Бареков, преди това Яне Янев, преди това Борисов, преди това Сакскобургготски, преди това Жорж Ганчев…  – И това може да е било фактор. Но по-важният въпрос сега е: разбраха ли се нещо Нинова и Борисов. Например: „Махаме Главчев, но вие мирувате поне шест месеца“. Ако са се разбрали, значи сега имаме буря пред затишие. Ако обаче не са се разбрали, бедна ми е фантазията какво може да направи Нинова в идните месеци. Тогава ще е буря след буря.  – В удобна роля е президентът. В типичната президентска: карат се леви и десни и той може да е арбитър и да не понася загуби. В такава роля се мъчеше да е Борисов – да се карат Нинова и ГЕРБ, или ГЕРБ и Радев, а Борисов надпартийно и международно да помирява и балансира. Е, с епизода „Главчев“ Нинова извади Борисов на ринга. Нещо, което той умело избягваше половин година. Преди това го извади на ринга и самият Радев.", "date": "2017.11.18", "title": " Политологът Първан Симеонов пред „Труд“: Ако сега има избори, ГЕРБ ги печели. Но утре?"}
{"url": "https://trud.bg/%d1%81%d0%bf%d0%be%d1%81%d0%be%d0%b1%d0%b5%d0%bd-%d0%bb%d0%b8-%d0%b5-%d0%ba%d0%b0%d0%bf%d0%b8%d1%82%d0%b0%d0%bb%d0%b8%d0%b7%d0%bc%d1%8a%d1%82-%d0%b4%d0%b0-%d1%81%d1%8a%d1%89%d0%b5%d1%81%d1%82%d0%b2/", "text": "Kакво ли би казал, ако можеше, Карл Маркс (или Владимир Ленин) за съвременния свят на глобалния капитализъм? Трудно е да се прогнозира. Но дали не би написал следното: „Живеем в последния стадий на световния капитализъм, чиито крайности показват неговата неспособност да продължи да съществува. Крайностите във финансовата област, неравенствата, увреждането на околната среда, неумолимото увеличение на световното население, засилващите се миграционни процеси в резултат на геополитиката и отношението към околната среда, промените в цифровизацията са все елементи на едно дълбоко сътресение, което изисква от нас да действаме.“ Цитатът не е от „Манифест на комунистическата партия“ или от „Империализмът като висш и последен стадий на капитализма“ – две настолни книги на автентичната левица, а на… Еманюел Макрон от неговата монография „Революция“. И той заключава: „необходима е демократична революция“!  Пръв индикатор за факта, че нещата в капиталистическата система не са наред, беше промяната в „люлката“ на модерния капитализъм – САЩ. След страшната финансова криза, която разтърси основите на системата през 2007 г., новата библия на десетките милиони, останали извън борда на „държавата на благоденствието“, наречена „Дързостта на надеждата“, докара на власт нейният автор – Барак Обама. Обама се опита да социализира здравеопазването и образованието, но нито годините за промяна стигнаха, нито пък получи необходимата властова подкрепа от „дълбоката държава“. И все пак, САЩ – страната в която реалните доходи не са помръднали след седемдесетте години на XX-ти век, започнаха промени в полза на обикновения човек. Че са „необходими сътресения“ (отново термин на Макрон), свидетелства изборът на Доналд Тръмп за нов президент. Дали Тръмп ще подкара лидерския кораб на капитализма напред, е ужасно трудно да се гадае, особено след като се отчете набралия космическа скорост Китай. Дали ще социализира американската икономика в полза на трудовите хора (смели предприемачи, вдъхновени иноватори и обикновени работници), е още по-трудно да се прогнозира. Както се казва, сега всички очи са вторачени в Тръмп и САЩ. Предстоят бурни времена. Що се отнася до „естествените продължения“ на САЩ в света – военното НАТО, както и „братята по ценности“ – ЕС, то и тук са очевадни проблемите, които раждат тези „продължения“. След 1990 г. НАТО се превърна в настъпателна военна машина, която започна „нежно и приятелски“ да огражда и Русия, и Китай, и всеки, който се „пречка“ по пътя му. Но всеки натиск предизвиква ответна реакция, колкото повече натискаш една пружина, толкова повече ще бъде отхвърлящата й сила. Независимо че към НАТО принадлежат двете могъщи армии на САЩ и България, надпреварата във въоръжаването не е винаги на страната на тази организация. „Война или мир?“, но не по Толстой. 100% от седемте и половина милиарда хора по света са противници на всякаква война. Но „дълбоките държави“ и свързаните с тях военно-промишлени комплекси дали ще пожелаят да се лишат от поръчки за стотици милиарди и трилиони долари?Конгресът на САЩ одобри бюджет от 700 млрд. долара за Пентагона – това символ на гълъб на мира ли е? Е, да го кажем направо и ясно: НАТО продължава да е настъпателна военна организация, която се готви за войни и „сдържане“ на противници. Обратно казано, когато светът има пред себе си огромни проблеми като глобалното затопляне, мизерното съществуване на милиард жители, провалени държави и т.н., да мислиш за въоръжаване е все едно да лекуваш тежко болен с цианкалий. Що се отнася до Европейския съюз, него го очакват още по-тежки изпитания и свирепи бури. Разводът с Великобритания ще се приключи както всеки развод – със скандали и взаимни обвинения. Общоевропейската драма ще се задълбочи силно догодина, когато България поеме председателството на съвета на ЕС. Ако някой нашенски доморасляк си въобразява, че за това председателство е достатъчно само саниране на НДК (символ на развития социализъм!) и охрана с мотоциклетисти, дълбоко се заблуждава. Чуждите министри ги очакват незабравими мигове с нашите министри, които не изглеждат никак подготвени за тези срещи; вечерни екскурзии около Лъвов мост и Филиповци; многократни целувки от всеки и навсякъде. Но че Европейският съюз не е в кондиция, това личи отвсякъде. Той остава крайна антидемократична съвкупност от конкуриращи се държави, които нито могат да имат обща външна политика, нито могат да въведат навсякъде обща валута, нито могат да универсализират данъчната система, нито могат да интегрират успешно по-слабо развитите страни (като… сетете се сами). Само попитайте комисаря по външната политика на ЕС какво е отношението на ЕС към знаменитите три К-та (Косово, Крим и Каталуня), за да чуете най-виевати изкази, но нищо конкретно. И повече не питайте. Европейският съюз притежава страхотни ценности като свобода и справедливост, братство и равенство, жалко е, че не ги прилага бързо и успешно. И понеже не ги прилага, над всичко се възвишават Брюксел, Берлин и Париж. И тук – ако „комисарите“ (пак комунистически термин, за който се извинявам, но нямам друг) разрешат, е необходима демократична общоевропейска революция. Ако не се досещате какво означава, спомнете си кога за последен път сте участвали в общоевропейски референдум. Бившите източноевропейски страни, членки на разпадналия се СИВ, и заедно с тях отломките на „великия и непобедим“ СССР, са политически тектонични плочи, които могат да предизвикат мощни евросътресения. Когато започна „ерата на Горбачов“, последният се опита да насочи ветровете на промяната „от комунизъм да се премине към капитализъм“. Очевиден политически наивитет – от едно лошо към друго лошо (спомнете си горните думи на Макрон). В онези години Западът празнува победа! Днес победителят не знае какво да прави с победения, особено с Русия. А мечката, от която се очакваше да е евтин суровинен донор за „победителите“, се събуди от дългия си зимен сън, настоявайки за равноправно (О, чудо!) участие в геополитиката. Но съседът ЕС не знае какво да прави с руската мечка и продължава да изповядва политиката на Хелмут Кол. Когато през 2002 г. го питат, дали – както твърди той – ЕС и Русия имат много общо и трябва да се сближават, защо Русия да не бъде приета в ЕС? Реакцията на Кол е незабавна, той с цялата си огромна тежест подскача и казва „това няма да стане, защото такова нещо не може да стане никога“.Та ЕС няма политика за сближаване с Русия, не знае какво да прави с горещия картоф Турция, не казва кога ще приеме Македония (или както ще се казва тази страна) и т.н. Когато не мислиш за бъдещето, ти въобще не мислиш. И оставяш мисленето на Владимир Путин, а той наистина мисли. В югоизточното ъгълче на ЕС е нашата многострадална майка България. Сега, 28 години след началото на „прехода“ от „реалния социализъм“ към „реалния капитализъм“ (наричан свенливо „пазарна икономика“), замирисва на една по-сериозна преоценка на този „преход“. Оказва се, както посочват документите на Георги Атанасов, че „преходът“ в България е поръчка на авантюриста Горбачов. Но не това е важното.  Същественото е, че зададената посока на България е „към капитализъм“, към която е прибавена яка щипка балкански реваншизъм. 28 години след началото на „прехода“ основният проблем на реваншистите са останалите паметници от „социализма“, след като дълго взривяваха Мавзолея. Всъщност оценката за „прехода“ я написа българският народ. Слаб (2), при това без право на поправителен изпит. Само си спомнете огромните надежди, свързани с тогавашната мощна партия СДС, която днес е на „бунището на историята“, въпреки че има още един файтон привърженици. Не по-малко печална е съдбата на приемника на БКП – БСП, който от дълго време не може самостоятелно да управлява без тежки патерици (дали ДПС, дали НДСВ, дали нещо друго). Корупцията така е обхванала нашата корупционна „парламентарна демокрация“ и сродната й корупционна „пазарна икономика“, че наистина има опасност конструкцията на държавата да се срути цялата. Велики корупционери на „прехода“ са и част от онези, които изглеждат като „олигарси“, въпреки че са много ниска топка на фона на олигарсите в Западния или Източния свят. Ако еврофондовете и обществените поръчки можеха да говорят, затворите нямаше да ни стигнат! Впрочем, строителството на нови затвори и санирането на старите затвори може да повишат икономическия растеж. Summasummarum. Необходими са революции! Първо, необходима е цялостна оценка на „прехода“ към капитализъм, към който ни набута Горбачов, включително и на приватизации, концесии и фондове. И как да се преодолеят провалите на българския капитализъм, за които говори Макрон. Второ, необходима е ясна визия за „българската мечта“ и как тя може да се сбъдне през следващите 10-15 години. Трето, необходим е национален план (пазарниците да ме простят, но и те си имат планове) за сбъдване на българската мечта. Има ли някъде революционери?", "date": "2017.11.18", "title": " Способен ли е капитализмът да съществува? Задават се бури\t\t\t"}
{"url": "https://trud.bg/%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0%d0%bf%d0%b0%d0%b7%d0%b5%d1%82%d0%b5-%d0%ba%d0%be%d1%81%d1%82%d0%b8%d1%82%d0%b5-%d1%81%d0%b8-%d0%b7%d0%b0%d1%89%d0%b8/", "text": "Кампания за профилактика на остеопорозата „Запазете костите си – защитете вашето бъдеще” стартира на 21 ноември в Асеновград. Началото ще бъде дадено в една от залите на местната управа в града под Асеновата крепост с презентации за профилактика на остеопорозата при жени и мъже, тестове за определяне на личните рискови фактори с теста на Международната фондация по остеопороза и теста на Световната здравна организация, индекса на телесна маса, съдържанието на калций в диетата и др., съобщиха организаторите от асоциация „Жени без остеопороза”. Срещу 10 лева всеки желаещ може да си направи комбинирани измервания костна плътност – телесен състав и се консултира със специалист. Световният ден на остеопорозата (WOD), който се отбелязва всяка година на 20 октомври, е целогодишна кампания, насочена към повишаване на информираността в световен мащаб за превенцията, диагностиката и лечението на остеопорозата и свързаните с нея заболявания на костите. Тя цели да постави остеопорозата начело в световната здравна проблематика, достигайки със своите послания до здравните професионалисти, медиите, отговорните лица и институции, както и общата публика. Кампанията по повод Световния ден на остеопорозата призовава хората към навременни действия за защита на здравето на своите кости и мускули, за да се радват на добро качество на живот и независимост от грижите на другите в късни години. Тя се обръща и към здравните власти и медицинските специалисти да съхраняват здравето на костите на хората в населените места, където работят. Независимо от множеството ефективни възможности за лечение остеопорозата често остава недиагностицирана и нелекувана. Запълвайки празнината между навременната диагностика и лечението, здравните професионалисти, властите и лечебните заведения могат да заработят заедно за намаляване на човешкото и социално-икономическото бреме, причинявано от фрактурите вследствие чупливост на костите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Кампания „Запазете костите си – защитете вашето бъдеще” стартира на 21 ноември в Асеновград"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%82%d1%80%d1%8f%d0%b1/", "text": "Корнелия Нинова трябва да подкрепи задължително промените в Конституцията, защото акцията е срещу нея. Това заяви пред журналисти заместник-председателят на БСП и депутат Стефан Данаилов преди заседанието на Националния съвет на партията. „Аз съм „за“ и съм убеден в едно нещо, макар че ми е интересна дискусията сега как ще продължи, какви са плюсовете и минусите, но съм сигурен в едно – Корнелия Нинова трябва да подкрепи задължително, защото акцията е срещу нея“, каза Стефан Данаилов. „И аз ще пледирам сега Корнелия Нинова да има право да гласува „за“, ако Националният съвет на БСП реши, че не трябва да го подкрепим. Но аз съм също „за“ и нищо чудно да си туря пръстчето и аз“, добави той. Според Данаилов след толкова години трябва да се разбере истината за приватизацията. „При това може да има някаква уловка. Онзи ден слушах премиера, той твърди, че това ще се отнася повече за администраторите, които са подписвали сделките, а не толкова за тези, които са вече собственици“, коментира той. Смяната на Димитър Главчев като председател на Народното събрание е абсолютен успех за БСП, смята Данаилов. За Цвета Караянчева мнението му е: „Тя е доста остра булка, ама не знам доколко ще успее да въздържа себе си“. Моята представа за председателя на Народното събрание е съвсем друга, спомнете си акад. Сендов, каза още Стефан Данаилов.  Аз бях „за“ Менда Стоянова, много я харесвам тази жена, тя е благородна, умна, разбрах, че й е предлагано, но тя се е отказала и може би е права, добави той. Според него депутатът от левицата Иво Христов не трябва да подава оставка. Той не е член на БСП, за да се занимава партията с него, категоричен беше Данаилов. Христов е достатъчно ерудиран и сериозен човек, извини се, колкото са го възприели, но стана като нарицателно, влиза в историята като всеки трети казва „80 на сто дебили“, каза Данаилов.", "date": "2017.11.18", "title": " Стефан Данаилов: Корнелия Нинова трябва да подкрепи промените в Конституцията\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b2%d1%80%d1%8a%d1%87%d0%b8-%d1%81%d0%b5%d1%80%d1%82%d0%b8%d1%84%d0%b8%d0%ba%d0%b0%d1%82%d0%b8-%d0%bd%d0%b0-23/", "text": "Председателят на БСП Корнелия Нинова връчи сертификати на 23 младежи, завършили политическата академия на БСП. Участниците са преминали 7 курса на обучение, свързани с идеологията и развитието на партията, международна политика, изборни кампании и национална политика. Академията е създадена през 2012 година. Целта на проекта е да се стимулира изграждането на нова политическа култура на младото поколение, да се създаде поколение политици, които да отговорят на очакванията на гражданите за отговорност, почтеност и отстояването на публичните интереси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Корнелия Нинова връчи сертификати на 23 младежи, завършили политическата академия на БСП"}
{"url": "https://trud.bg/%d1%82%d0%b5%d1%85%d0%bd%d0%b8%d1%87%d0%b5%d1%81%d0%ba%d0%b0-%d0%bd%d0%b5%d0%b8%d0%b7%d0%bf%d1%80%d0%b0%d0%b2%d0%bd%d0%be%d1%81%d1%82-%d0%b8%d0%bb%d0%b8-%d0%b7%d0%b4%d1%80%d0%b0%d0%b2%d0%be%d1%81/", "text": "Техническа неизправност или здравословен проблем на шофьора на буса-ковчег са предполагаемите причини за зверската катастрофа на главния път София-Варна край ловешкото село Микре в петък. Произшествието възникна около 12,10 часа между товарен автомобил пътуващ в посока Варна и микробус „Мерцедес“ с група пътници, движещ се в посока София. Шофьорът на буса внезапно навлязъл в насрещната лента за движение, в резултат на което е последвал челен удар с товарния автомобил. При инцидента е загинал шофьорът на буса и още осем пътници. Пострадали са и останалите пътуващи. Шофьорът на товарния автомобил също е получил наранявания. В бусът са пътували група незрящи, които са били на екскурзия Дряново – Севлиево – София Под ръководството на Окръжна прокуратура – Ловеч продължават да се извършват следствени действия по случая. Правят се огледи от вещи лица, разпитват се свидетели за изясняване причините за инцидента. „Разпоредени са множество експертизи. Чакат се резултатите на съдебно-медицинската експертиза след аутопсиите на загиналите. Резултатът от този анализ на тялото на шофьора на микробуса ще е като отправна точка за разследването, защото ще стане ясно какво е било здравословното му състоя в момента на инцидента“, коментира пред „Труд“, окръжния прокурор на Ловеч Валентин Вълков.  Той обясни, че загиналият водач е бил с дълъг професионален опит и не е възможно да не се е съобразил с усложнената пътна обстановка, тъй като е имало намалена видимост, вози 25 човека и че в този участък има непрекъсната осова линия и изпреварването е забранено. Въпреки това навлиза в насрещната лента за движение и няма никакъв спирачен път. „Докато камионът има спирачен път, тъй като водачът се е опитал да избегне удара като е свил в страни, но се е забил в мантинелата. Добре, че камионът е бил празен, защото е можело хората в микробуса да загинат до един“, подчерта прокурор Вълков. В болницата в Ловеч остават на лечение общо 9 от пострадалите пътници в микробуса. Четирима са в хирургичното отделение, един в Реанимация, а един от оцелелите пътници в отделението „Уши, нос и гърло“ в ловешката лечебница. Вторият шофьор на камиона Ивайло И. разказа, че е с 20-годишен стаж и че товарното возило се е движело с около 70 км/час. Изненадващо срещу камиона се появил микробусът, който се носел с доста висока скорост. „След страшния сблъсък, от буса се чуваха страховити писъци и стенания. Беше много страшно“, сподели лаконично Ивайло И. В събота той бе освободен от болницата за домашно лечение с охлузни рани по лицето и крайниците и силна уплаха. Колегата му, който е бил на волана пък е в плевенска болница.  Цветелина Р., която е била в микробуса разказва, че усетила как шофьорът се опитва да набие спирачките, но явно те не са се задействали. „Първа слязох от смачкания рейс. Бях в шок“, каза Цветелина И. Нейният спътник Росен Кирилов пък довери, че при инцидента загубил съзнание. „Когато се свестих, усетих че под мен има купчина тела. Бях на задната седалка и това явно ме е спасило“, коментира Кирилов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Техническа неизправност или здравословен проблем на шофьора на буса-ковчег са довели до зверската катастрофа край Микре"}
{"url": "https://trud.bg/%d0%b8%d0%b7%d1%8f%d0%b2%d0%b5%d0%bd%d0%b8-%d1%81%d0%bf%d0%be%d1%80%d1%82%d0%b8%d1%81%d1%82%d0%b8-%d1%89%d0%b5-%d0%b2%d0%bb%d0%b8%d0%b7%d0%b0%d1%82-%d0%b2-%d1%83%d0%bd%d0%b8%d0%b2%d0%b5%d1%80%d1%81/", "text": "Изявени спортисти ще влизат в университет без изпити, със специалното разрешение на министъра на младежта и спорта. Това предвижда новият проектозакон за спорта, който се очаква да бъде подложен на гласуване в парламента в средата на декември, съобщи във Варна зам.-министърът на младежта и спорта Ваня Колева. Тя бе гост на заседанието на Общото събрание на Националното представителство на студентските съвети /НПСС/, чийто домакин бе Икономическият университет – Варна. Проектозаконът предвижда университетите да могат да създават собствени спортни клубове, които ще получават финансова помощ от държавата и ще могат да участват в национални и международни първенства, разясни Колева. Според нея промени ще има и в училищата. В началния курс часовете по физическо ще водят учители по този предмет, а не общообразователните, които не винаги могат да дадат добра спортна култура на най-малките ученици. В средния курс пък ще има възможност третият час по физическо да се води от треньори, добави Колева. На събранието си студентските съвети се обявиха против обсъжданото повишение на семестриалните такси. „Увеличение може да има, само ако бъдат вдигнати и стипендиите“, категорична бе Яна Вангелова, председател на НПСС. Тя уточни, че НПСС настоява просветното министерство да облекчи процедурата по обработка на документите на чуждестранни младежи, кандидатстващи в наши университети. В момента сроковете са между 6 и 7 месеца, докато в други държави са много по-кратки и това разколебава много кандидати, посочи Вангелова. Според нея предстои НПСС да създаде специализирана интернет платформа за българското председателство на Съвета на ЕС. Студентите ще помагат и чрез осигуряване на доброволци, които да посрещат гостите на събитията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Изявени спортисти ще влизат в университет без изпити\t\t\t"}
{"url": "https://trud.bg/%d0%b4%d0%b2%d0%b5-%d1%83%d0%bb%d0%b8%d1%86%d0%b8-%d0%b2-%d1%80%d0%b0%d0%ba%d0%be%d0%b2%d1%81%d0%ba%d0%b8-%d0%b3%d0%be%d1%82%d0%be%d0%b2%d0%b8-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd/", "text": "Общинското предприятие „Благоустрояване и превенция“ в Раковски завърши улиците „Лайка“ и „Оборище“ доста по-рано от предвидените срокове, похвали се кметът на града Павел Гуджеров след поредната си инспекция, при която стана свидетел на полагането на последния слой от новата асфалтова настилка. Да завършат напълно улица „Лайка” в квартал „Генерал Николаево” до Нова година бе обещанието на директора на общинското предприятие Петър Антонов към жителите на Раковски, докато улица „Оборище” в квартал „Секирово” бе включена в капиталовата програма на ОП „Благоустрояване и превенция” за 2018 г. в програмата на предприятието за догодина. Но по всичко изглежда, че и двата обекта ще бъдат на 100% завършени още през месец ноември – улица „Оборище“ е вече напълно готова, а на ул. „Лайка“ остават довършителни работи като поставянето на бордюри и подстъпите към гаражите на собствениците на къщи от двете страни на платното. На терен в момента е съсредоточено голямо количество строителна техника, багери, валяци и машини за полагане на асфалт, както и огромен ресурс от строителни работници. „Сигурен съм, че до края на годината ще успеем да подготвим първи етап от улица „Цанко Церковски” в квартал „Секирово” за асфалтиране”, увери директорът на ОП „Благоустрояване и превенция” Петър Антонов. „Доволен съм от свършеното и от работата на строителите, както и от факта, че с актуализацията на бюджета за 2018 година ще можем да осигурим повече средства за предприятието. В програмата за догодина сме заложили да увеличим техническия парк и да закупим още няколко специализирани машини. Освен това ще се наложи и да назначим още от 4 до 6 човека персонал заради увеличаващия се обем на работата”, коментира кметът на Община Раковски Павел Гуджеров. Пред жителите на общината той вече е поел ангажимент през 2018 г. цялостно да се асфалтират улиците „Пеньо Пенев” и „Алеко Константинов” в квартал „Генерал Николаево” на град Раковски и улица „Георги Атанасов” в село Белозем. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Две улици в Раковски готови предсрочно, похвали се кметът"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%b0%d0%b2%d1%82%d0%be%d0%b4%d0%b6%d0%b0%d0%bc%d0%b1%d0%b0%d0%b7%d0%b8-%d1%80%d0%b5%d0%ba%d0%b5%d1%82%d1%8c/", "text": "Трима крадци, задигнали „Фолксваген“, бяха заловени от варненската полиция, след като поискали откуп от собственика, за да му върнат возилото. То изчезнало преди месец от паркинга на блок на територията на Второ РПУ. Докато полицията разследвала кражбата, автоджамбазите се обадили на стопанина с оферта – да плати 2500 лв., за да си получи колата. Човекът обаче подал сигнал в полицията, а оттам бързо установили кои са крадците рекетьори и ги задържали. Мъжете са на възраст между 33 и 55 г. и имат богати криминални досиета, уточниха от ОДМВР-Варна. По случая е образувано досъдебно производство под надзора на Районната прокуратура. Работата по доказване и документиране на престъплението продължава, като разследващите не изключват бандата да е направила и други подобни удари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Задържаха трима автоджамбази рекетьори"}
{"url": "https://trud.bg/26-%d0%b2%d0%b0%d1%80%d0%bd%d0%b5%d0%bd%d1%87%d0%b5%d1%82%d0%b0-%d1%81%d0%b5-%d0%bd%d0%b0%d1%83%d1%87%d0%b8%d1%85%d0%b0-%d0%b4%d0%b0-%d0%bf%d1%80%d0%b0%d0%b2%d1%8f%d1%82-%d1%80%d0%be%d0%b1%d0%be%d1%82/", "text": "26 варненчета завършиха успешно младежката академия „Електроника, микроконтролери и роботика“, съобщиха организаторите на проекта, финансиран по програма „Варна-Европейска младежка столица 2017“. В рамките на 120 учебни часа, разделени на теория и практика, по приятен и достъпен начин млади програмисти със солиден опит са научили децата как работят различните видове електронни устройства, а на финала всеки участник в академията е направил свой робот. Освен обучението, в рамките на проекта в Македонския дом във Варна е било обособено младежко пространство за обмен на идеи и умения, свързани с електрониката и програмирането. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " 26 варненчета се научиха да правят роботи"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d0%b2-%d0%b7%d0%b8%d0%bc%d0%b1%d0%b0%d0%b1%d0%b2%d0%b5-%d1%81%d1%80%d0%b5%d1%89%d1%83-93/", "text": "Десетки хиляди хора излязоха по улиците на столицата на Зимбабве Хараре, за да протестират срещу 93-годишния президент Робърт Мугабе, който почти 4 десетилетия управлява страната. Протестиращите приветстват армията, която по-рано тази седмица завзе властта. В демонстрацията участват и бели, и цветнокожи. Американският държавен секретар Рекс Тилърсън призова за завръщане към гражданско управление в Зимбабве. Той добави, че страната има шанс да тръгне по нов път на демокрация, на фона на признаците, че дългогодишният авторитарен президент Мугабе ще бъде принуден да се оттегли от власт чрез безкръвен преврат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Хиляди протестираха в Зимбабве срещу 93-годишния президент Мугабе"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f-%d0%b8-%d0%be%d0%b1%d1%89%d0%b8%d0%bd%d0%b0-%d1%89%d0%b5-%d1%81%d0%b8-%d0%b2%d0%b7%d0%b0%d0%b8%d0%bc%d0%be%d0%b4%d0%b5%d0%b9%d1%81%d1%82%d0%b2%d0%b0%d1%82/", "text": "Мерки за ефективно взаимодействие на отговорните фактори при зимното поддържане, снегопочистване и снегоизвозване на Пловдив бяха набелязани по време на представители на общината, Областна дирекция на МВР и Областно пътно управление. Пред заместник-шефа на полицията комисар Димитър Събчев заместник-кметът на Пловдив по транспорта инж. Златин Велев представи готовността на общината за започващото на 21 ноември (вторник) зимно дежурство. Общинско предприятие „Чистота“ и фирмата подизпълнител „КМД” ЕООД разполагат общо с 88 машини – 55 снегорина, 26 разпръсквача на сол и 7 челни товарача. Освен това в наличност са и достатъчно противообледенителни материали – 4128 тона сол и 84 тона калциев хлорид. Директорът на „Чистота“ Иван Стоянов пък разясни технологията на зимното дежурство. За да се следи състоянието на входно-изходните артерии на Пловдив, ще бъдат използвани видеокамерите както на Областна дирекция на МВР, така и на Центъра за управление на трафика. Комисар Димитър Събчев от своя страна увери, че полицейските служители също ще съдействат за доброто поддържане на булевардите и улиците в града под тепетата при зимни условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Полиция и община ще си взаимодействат при зимното поддържане на Пловдив"}
{"url": "https://trud.bg/%d0%b4%d0%be%d0%b0%d0%b9%d0%b5%d0%bd%d1%8a%d1%82-%d0%bf%d0%b5%d1%82%d1%8a%d1%80-%d0%bc%d0%b8%d0%bb%d1%83%d1%88%d0%b5%d0%b2-%d0%be%d1%82%d1%80%d1%8f%d0%b7%d1%8f%d0%b2%d0%b0%d0%bb-%d1%81%d1%8a%d0%bc/", "text": "„Със спорт ставам и си лягам”, казва доайенът на спортните журналисти Петър Милушев в навечерието на 90-ия си юбилей.  И признава, че не пропуска емисии по радиа и телевизии. Знае всяка кога започва и не спира да превключва, за да не пропусне някоя новина. Но приоритетно слуша емблематичното „Спорт и музика” по БНР, чийто основател е. Води го 20 години, а продукцията вече 54 е в ефир.  Идеята за марковото предаване Милушев заимства от колегите си от Италия. При дебюта си на олимпийски игри в Рим ’60 попада в огромно студио. А там колоритен водещ, застанал зад плосък пулт с 15-ина копчета, не спира да превключва и да поднася новини на слушателите, гарнирани с музика.  „Взеха ми акъла – спомня си Милушев. – Оказа се, че водещият има директна телефонна връзка с всички стадиони и зали. И стане ли нещо интересно, репортерът може да се включи във всеки един момент. Но и човекът на пулта Кортозио ме смая с външния си вид. Имаше 10-сантиметрови мустаци, подобно на нашия хайдутин Панайот Хитов – темпераментен, жестикулираше като магьосник, не спираше.”   На изпроводяк българинът получава подарък от домакините – маркова пишеща машина „Оливети“, която ползва и до днес.  Върнал се у нас, Милушев споделя идеята с тогавашния главен директор на радиото Мишо Николов, смятан от журналиста за най-ерудирания и изключителен новатор в 40-годишната си професионална кариера. Той събира целия технически екип, който получава задачата да въведе подобна схема на работа и у нас. Настъпва суматоха, но връщане назад няма. Следват проби цяла година, а след още три – през 1963-а предаването „Спорт и музика” вече е факт.  „Почти няма място в света, където да не съм бил – казва Милушев, който е отразявал 6 олимпиади и десетки световни и европейски първенства. – Дори бях на републиканско по хокей на лед на… връх Мусала.”  През 50-те години първенствата се правят на езерото Ариана в София, но в един от сезоните се пада твърде топла зима. Сняг почти не вали, водата не може да замръзне. И тогава ръководството на нашата федерация решава да го направи в планината на връх Мусала. За терен използват езерото край хижата. Четири отбора три дни играят всеки срещу всеки, за да излъчат в последния ден шампиона.   „Бях единственият журналист – спомня си юбилярът. – През деня ходех на мачове, а вечер се прибирах в хижата да предавам.”  В професионалната кариера на Милушев не липсват и други куриози. Паметна за него остава малката колоездачна обиколка на България през 1953-а (б.р. – етапите са само 5). Въпреки че надпреварата е през септември, страхотен студ сковава цялата страна. Но турът стартира с 60 състезатели. Най-тежкият етап от Казанлък до Габрово през връх Шипка обаче се оказва сериозно изпитание за спортистите. Теренът е затрупан с 60-сантиметров сняг. И организаторите са принудени да пуснат трактор пред колоната, за да разчиства пътя. Повечето колоездачи обаче се отказват и се връщат, а пътьом се отбиват в плевни и колиби, за да сушат дрехите си. Но тринайсет състезатели продължават. А след екстремния етап с туристическо каране се предвижват 40 км до София. Там под проливния дъжд първи финишира Боян Коцев, който за успеха получава мотоциклет.  Журналистът обаче признава, че най-емоционален и завладяващ репор таж е правил с първия ни златен олимпийски медалист в класическата борба Димитър Добрев на игрите Рим ’60.  „Беше една августовска вечер, а стана шампион през нощта – разкрива Милушев. – В последния ден трябваше да направи две срещи. Първо се бори с румънеца Църнау. С бързина на пантера нашият приложи коронната си хватка центур. Румънецът се заби със страшна сила на тепиха. После дойде финалът, който бе към 2 часа сутринта. Насреща му бе турчинът Айваз. И двамата направиха много здрава, мъжка борба. До последно не се знаеше кой ще победи. Но минута преди края Добрев го свали и от мост взе 3 точки, които удържа до последно. От радост се хвърли на тепиха и не стана близо минута. После темпераментната италианска публика понесе олимпийския ни шампион на ръце. Не успях да го интервюирам веднага.“  Въпреки забавянето Милушев прави емоционален разговор с Добрев, а записът от магнитофонната лента прозвучава в българския ефир в 5,30 часа. Тогавашният говорител Боби Симеонов съобщава с басов глас: „Извънредно съобщение на радио София”. Следват първите думи на златния ни боре ц, а за финал прозвучава химна на България.  „Беше много щастлив и развълнуван – продължава Милушев. – Имаше и олимпийско сребро от Мелбърн ’56, но този медал му бе най-ценен, тъй като в Рим бе победил всички тогавашни величия на световната борба.”   В 40-годишната си кариера журналистът е имал щастието лично да познава и емблеми на родния футбол – Георги Аспарухов-Гунди, Начко Михайлов, Никола Котков… А последните двама са герои във футболната история на „Локомотив“, пресъздадена от Милушев.  А на Гунди през 1965 г. съобщава при връщането му от Истанбул на летище София, че е избран за спортист №1 на България. „Сериозно ли, ама дали го заслужавам?”, попитал развълнувано Аспарухов.  „Щом са те избрали, значи заслужаваш”, отвърнал му журналистът.", "date": "2017.11.18", "title": " Доайенът Петър Милушев: Отрязявал съм хокей дори на… Мусала"}
{"url": "https://trud.bg/%d1%83%d1%87%d0%b5%d0%bd%d0%b8-%d0%bd%d0%b0%d0%b1%d0%bb%d1%8e%d0%b4%d0%b0%d0%b2%d0%b0%d1%85%d0%b0-%d0%bd%d0%b0%d0%b9-%d0%bc%d0%be%d1%89%d0%bd%d0%b8%d1%8f-%d0%b2%d0%b7%d1%80%d0%b8%d0%b2-%d0%b2-%d0%ba/", "text": "Международна група астрономи наблюдава най-мощния в историята космически взрив, съобщи университетът в Саутхамптън, цитиран от Лента. Той е бил в центъра на галактика, намираща се на 2,6 милиарда светлинни години от Земята.  Променящият яркостта си обект PS1-10adi е забелязан през 2010 г. с помощта на телескопа Pan-STARRS в Хавай. Учените описват два възможни сценария за източника на взрива. Първият е той да произхожда от звезда, чиято маса е стотици пъти по-голяма от тази на Слънцето, експлодирала като свръхнова. Другата версия гласи, че произходът му може да е от звезда с по-малка маса, която е била раздробена от гравитационните сили близо до свръхмасивна черна дупка. Международният изследователски екип включва специалисти от Финландия, Швеция, Ирландия, Италия, Испания, Чили и САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.18", "title": " Учени наблюдаваха най-мощния взрив в космоса"}
