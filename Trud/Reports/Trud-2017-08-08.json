{"url": "https://trud.bg/%d0%bc%d0%be%d1%82%d0%be%d1%80%d0%b8%d1%81%d1%82%d0%b8-%d0%b1%d0%b8%d1%8f%d1%82-%d0%bd%d0%b0%d1%80%d0%b5%d0%b4-%d0%bf%d0%be%d1%81%d1%80%d0%b5%d0%b4-%d0%b1%d1%8f%d0%bb-%d0%b4%d0%b5%d0%bd/", "text": "Гневна тълпа жители на ромското варненско с. Каменар окупира в ранния следобед пътя към Куманово след екшън с неколцина пострадали. Малко след 13 ч в селото пристигнали 5-6 мотористи, които започнали да бият, когото сварят – мъже, жени, деца. „Полицаи бяха, освен тях имаше и патрулки, но бяха непознати, не от Второ РУП, което бди за реда в селото“, обясни пред „Труд“ кметът на Каменар Светослав Райков. Според него поне 15 души получили контузии мелето, като най-сериозните травми били счупен нос и избити зъби. Атаката вдигна на бойна нога над 100 жители на селото, които с вили и колове излязоха на пътя. „Дойдоха обаче екипи от Второ РУП и хората вече се успокоиха. Няма арестувани, няма причина за такова отношение, питам се защо ни нападнаха“, каза по-късно следобед кметът. От пресцентъра на полицията съобщиха, че в 14,30 ч са получили сигнал от жител на Каменар, че е пребит. На мястото веднага били пратени патрулка и линейка. „Имало е няколко пострадали. Оказана им е помощ на място, тъй като са отказали да бъдат прегледани в болница и травмите им не са изисквали хоспитализация“, уточни д-р Антоанета Касабова, зам.-директор на Центъра за спешна медицинска помощ във Варна. От полицията обявиха, че в момента изясняват случая и на този етап не могат да дадат повече яснота дали техни служители са предизвикали екшъна.", "date": "2017.08.08", "title": " Мотористи бият наред посред бял ден\t\t\t"}
{"url": "https://trud.bg/%d1%80%d0%b0%d0%b7%d1%81%d0%b5%d1%8f%d0%bd-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d0%b1%d0%bc%d0%b2-%d0%be%d0%bb%d0%b5%d0%ba%d0%bd%d0%b0-%d1%81-%d0%b1%d0%be%d1%80/", "text": "Сигнал за кражба от лек автомобил БМВ разследват полицаите от РУ на МВР-Първомай. По предварителни данни от незаключената баварска кола била задигната борсета с 500 лева, а по случая е образувано досъдебно производство. Криминалистите от РУ-Раковски пък разследват домова кражба, извършена в пловдивското село Белозем, при която изчезнали над 1000 евро. На частния адрес е извършен оглед, а разследването продължава. През последното денонощие на територията на Областна дирекция на МВР – Пловдив са регистрирани 13 криминални престъпления – 9 кражби, измама и 3 други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Разсеян собственик на БМВ олекна с борсета с 500 лв., открадната от незаключения му автомобил в Първомай"}
{"url": "https://trud.bg/%d0%bf%d0%bb%d0%b5%d0%bd%d0%b8%d1%82%d0%b5%d0%bb%d0%bd%d0%b8-%d0%b5%d0%bc%d0%be%d1%86%d0%b8%d0%b8-%d0%b2-%d0%be%d0%bf%d0%b5%d1%80%d0%b0%d1%82%d0%b0-%d0%bc%d0%b0%d0%bd%d0%be%d0%bd-%d0%bb%d0%b5/", "text": "Театрално-музикален продуцентски център – Варнана 11 август ще представи на фестивала „Сцена на вековете“ на крепостта Царевец във Велико Търново операта „Манон Леско“ от Джакомо Пучини. Манон Леско е въздействаща адаптация на Пучини по класическия роман за свободолюбивото селско момиче, което става част от елита на Париж и се разкъсва между любовта и мечтания живот в луксл Това е третата опера на Пучини и се превръща в музикален хит още с премиерата си през 1893 г. В нея присъстват основните за творчеството на композитора теми – любовта и смъртта, развити дълбоко и силно с музиката. Любовният дует от второ действие си остава и до днес една от най-еротичните оперни сцени, създавани някога. В ролята на Манон Леско на Царевец публиката ще види примата на Софийската опера и балет сопраното Радостина Николаева. Ще и партнират ЕфеКислали(Ренато де Грийо), Пламен Димитров (Леско), Христо Ганевски (Едмонд), Людмил Петров, Пламен Долапчиев, Силвия Ангелова и др.  Режисьор на спектакъла е Александър Текелиев, художник – Валентин Топенчаров. Диригент ще е новият главен диригент на Държавна опера – Варна холандецът Ян ван Маанен, да хорът ще бъде ръководен от Стефан Бояджиев. Летен сезон на българските оперни театри „Сцена на вековете“ 2017 продължава през месеца с операта от „Норма“ от Винченцо Белинина 19 август и две заглавия във вечерта на 26 август – операта „Селска чест“ от Пиетро Маскани и балетът „Делвата“ от Алфредо Казела. На 5 септември на Царевец ще бъде представен мюзикълът „Коса“ от Джеръм Рани, Джеймс Рейдоу и Голт Макдърмът. Фестивалът ще приключи на 8 септември в Летния театър с концерт „ФОНДАЦИЯТА в операта“. Сцена на вековете е първия у нас оперен фестивал на открито, който се провежда на крепостта Царевец във Велко Търново от 1985 г. Домакин на престижното събитие е Община Велико Търново. Музикалният форум е носител на престижния лейбъл „Европа на фестивалите, фестивалите на Европа“ 2017-2018.  В тазгодишното издание на фестивала с десет спектакъла участват оперите от Бургас, Варна, Пловдив, Русе и Стара Загора и МДТ „Константин Кисимов“ – Велико Търново. Специално за публиката след всеки спектакъл се излъчва емблематичното за Велико Търново аудио-визуално шоу „ЦаревградТърнов – Звук и светлина“.", "date": "2017.08.08", "title": " Пленителни емоции в операта „Манон Леско“ на Царевец"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be%d1%81%d1%82-%d0%b7%d0%b0-%d0%bd/", "text": "Върховният касационен съд потвърди решението на Софийския апелативен съд по иск на Комисията за отнемане на незаконно придобито имущество (КОНПИ), с който от американския гражданин Лий Джеси Куинто в полза на държавата се отнема собственост на стойност 2 074 328 лв. Това са 5 жилищни недвижими имота в центъра на София, автомобил и суми, преминали по банкови сметки, съобщиха от комисията. Процедурата срещу американския гражданин е по реда на отменения Закон за отнемане в полза на държавата на имущество, придобито от престъпна дейност (ЗОПДИППД). Тя е стартирана след чуждестранна присъда, която има съответствие по българския Наказателен кодекс, попадащо в обхвата на ЗОПДИППД. Лий Джеси Куинто е осъден на 240 месеца лишаване от свобода от Областния съд в Маями, Флорида, за разпространение на кокаин, като присъдата му е потвърдена от Апелативния съд на САЩ. В България той беше оправдан за пране на пари. Процедурата по конфискация започва при повдигане на обвинение и тече независимо от наказателния процес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " България конфискува собственост за над 2 074 328 лв. от американски дилър на кокаин"}
{"url": "https://trud.bg/%d1%80%d1%8a%d1%81%d1%82-%d0%b2-%d0%bf%d0%be%d1%82%d1%80%d0%b5%d0%b1%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d0%be%d0%ba-%d0%b7%d0%b0%d1%80%d0%b0%d0%b4%d0%b8-%d0%b6%d0%b5%d0%b3/", "text": "Ръст на потреблението на електроенергия отчита ЕНЕРГО-ПРО за седмицата до 6 август в сравнение с предходната седмица (24.07-30.07). Повишеният разход на ток се обяснява с масовото използване на охладителни уреди през горещите дни, информират от дружеството. Консумацията на електроенергия в Североизточна България за седемдневния период в началото на август е 96 500 МВтч., което е с 3000 МВтч. или с 3% повече от изразходеното през последната седмица на юли. По данни на ЕНЕРГО-ПРО потреблението на ток през първите дни на август 2017 е с 1% по-високо в сравнение със същия период на миналата година. То съответства на температурните промени на територията, обслужвана от дружеството – средната максимална температура е била 32,9 градуса за седмицата 31 юли до 6 август, 28,2 градуса за предходната седмица. Първата седмица от месец август миналата година средната температура е 31,6 градуса. ЕНЕРГО-ПРО напомня, че с разумно използване на охлаждащите уреди може значително да се намалят сметките за ток. Така например, необходимо е периодично почистване на филтрите. Климатиците работят по-ефективно при непрекъснат режим на работа при настройване на термостата на умерена температура отколкото при често пускане и спиране на уреда на турбо режим. Препоръчително е плътното затваряне на врати и прозорци, заради голямата разлика в температурите отвън и вътре в помещенията. Поставянето на обемни мебели пред климатика също възпрепятства равномерното охлаждане на помещението и води до увеличение на консумацията на електроенергия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Ръст в потреблението на ток заради жегите в Североизточна България"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%bd%d0%b0-%d0%b7%d0%b0%d0%b1%d0%be%d0%bb%d0%b5%d0%bb%d0%b8-%d0%b4%d0%b5%d1%86%d0%b0-%d0%be%d1%82-%d1%85%d0%b5%d0%bf%d0%b0%d1%82%d0%b8%d1%82-%d0%b0-%d0%b2-%d1%80%d0%be/", "text": "Режим на водата се въвежда в луковитските села Торос, Пещерна и Дъбен. Водата ще се пуска през едно денонощие заради недостиг във водоизточниците. Новината идва в момент, когато в ромския квартал „Изток“ в град Луковит е регистриран взрив на заболели деца от хепатит А, информира  От началото на юни заболелите там са 63-ма, а през последната седмица са регистрирани 11 случая, съобщи д-р Сийка Иванова от Регионалната здравна инспекция в Ловеч. Това са основно деца от 1 до 15 години. Чисто контактно-битова инфекция, болест на мръсните ръце, която се предава и продължава. Регистрираните случаи на хепатит в цялата Ловешка област за периода са общо 75, обясни д-р Иванова и посочи, за спиране на разпространението на болестта на контактните е препоръчана имунизация. Предприети са мерки основно с активното участие на общопрактикуващите лекари в града, ангажиран е и здравният медиатор. Имунизацията срещу хепатит тип А не е задължителна. На Община Луковит е издадено предписание да извърши дезинфекция в домовете на заразените от хепатит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Взрив на заболели деца от хепатит А в ромския квартал на Луковит\t\t\t"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%bf%d0%bb%d0%be%d0%b2%d0%b4%d0%b8%d0%b2-%d0%be%d1%81%d1%82%d0%b0%d0%b2%d0%b8-%d0%b7%d0%b0-%d0%bf%d0%be%d1%81%d1%82/", "text": "Апелативен съд – Пловдив отказа да уважи жалбата на полицая от Пето РУ на МВР в града под тепетата  , който искаше промяна на наложената му от Окръжния съд мярка за неотклонение „задържане под стража”, и да излезе на свобода с подписка или парична гаранция. Спрямо 29-годишния служител на реда и закона са подвигнати обвинения за извършени престъпления по чл. 354а, ал.1, пр.1 и чл. 354в, ал. 1 от Наказателния кодекс за това, че на 28 юли в къщата си в село Ръжево Конаре е държал с цел разпространение високорисково наркотично вещество – марихуана, и е отглеждал растения от рода на конопа (канабис) в нарушение на установените в Закона за контрол на наркотичните вещества и прекурсорите правила. Съдът намери, че от събраните до момента доказателства не е разколебано обоснованото предположение, че именно Димо Танев е извършил престъпленията, в които е обвинен. Като служител на МВР обвиняемият е призван да брани обществото от престъпления и извършеното е особено укоримо. Апелативните магистрати прецениха, че с оглед високата обществена опасност на престъплението, в което е обвинен, и на личността му има опасност да извърши ново престъпление. За извършеното престъпление по чл. 354а от НК  законът предвижда лишаване от свобода от 2 до 8 години и глоба от 5000 до 20 000 лева, а за престъплението по чл. 354в от НК наказанието е затвор от 2 до 5 години и глоба от 5000 до 10 000 лева. Определението на Апелативния съд е окончателно и не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Апелативен съд-Пловдив остави за постоянно в ареста полицая наркопроизводител и дилър"}
{"url": "https://trud.bg/1000-%d0%bb%d0%b2-e-%d0%b3%d0%bb%d0%be%d0%b1%d0%b0%d1%82%d0%b0-%d0%b7%d0%b0-%d0%bf%d0%b0%d0%bb%d0%b5%d0%bd%d0%b5-%d0%bd%d0%b0-%d0%be%d0%b3%d1%8a%d0%bd-%d0%b2-%d0%b3%d0%be%d1%80%d0%b0%d1%82%d0%b0/", "text": "Ръководството на Министерство на земеделието, храните и горите призовава всички да бъдат внимателни и да пазят горите от пожари. Изключително високите летни температури създават предпоставки за възникване на инциденти в полските и горски територии. Всяко невнимателно действие като изхвърляне на угарки на тревата или от прозореца на автомобила, палене на огън на открито, оставяне на празни стъклени опаковки от храна и напитки след излет навън, които действат като лупа, както и прехвърчане на искри от двигателя при навлизане на прибираща реколтата техника или автомобили на излет, може да предизвиква запалване, което да прерасне в пожар! Трайно задържалите се екстремално високи температури улесняват неконтролируемото и бързо разгръщане на подобни запалвания на огромни територии, като могат да застрашат живота, здравето и имуществото на много хора и да навлязат в горите и изпепелят целите екосистеми в тях.  И през тази година въпреки усилията за превенция на институциите, са регистрирани висок брой пожари, като само за три дни те нараснаха от 251 на 277, а засегнатата площ надмина 17 900 дка, като до петък вечерта беше 14 000 дка. Поразените площи от пожарите, които достигнаха до върховете на дърветата и практически ги унищожиха напълно, през тази година са над 1 700 дка. Преките щети възлизат на близо 400 000 лв., изчисляват от Изпълнителната агенция по горите. С голям интензитет са пожарите в близост до Благоевград, София, Берковица, Бургас. Само последният голям пожар, който горя до бургаското село Изворище обхвана близо 3000 дка, като на 500 от тях той достигна до върховете на дърветата и ги унищожи напълно. Основна причина за възникване на горските пожари, за съжаление, въпреки всички призиви и препоръки, е човешката небрежност. Едва два от всички над 260 пожари са възникнали вследствие мълнии. Всички други са от непредпазливост или безотговорно отношение. Само малко внимание и отговорност от страна на всеки може да предпази гората от огнената стихия! Настоящото ръководство на министерството и на горската система разпореди стриктно спазване на разпоредбите на Закона за горите в частта за отговорността при нарушения, с които се създават условия за възникване на пожари в горски територии. Налагат се глоби при паленето на огън на открито на разстояние по-малко от 100 метра от границите на горските територии, както и за палене на огън в горски територии извън определените зони от държавните горски и ловни стопанства. За физическите лица глобата е от до 500 лева, а предвидената имуществена санкция е до 1000 лв. За юридически лица, при които се установи нарушение, глобата е в двоен размер. При нарушения на разпоредбите за защита на горските територии от пожари и за спазване на пожарна и аварийна безопасност, освен наказанията по чл. 270 от Закона за горите, в случай че деянието се определи за престъпление, отговорност за него може да се търси и по Наказателния кодекс. Той предвижда до 8 години затвор за причинен пожар в гората и до 10 години за инцидент, причинил щети в защитени територии. Паленето на открит огън е възможно единствено на специално обозначените за това места. Обикновено в близост има поток или река. Като дори и на регламентираните за целта места гражданите не трябва да си тръгват, след като са запалили огън, докато не се уверят, че той е напълно изгасен.  И стопаните е нужно да внимават със селскостопанската техника в активния летен период. Паленето на стърнища, суха трева и слама в земеделските земи и по слоговете и крайпътните ивици и други площи със суха растителност е забранено. При съмнение за възникване на пожар, веднага трябва да се подаде сигнал на денонощния телефон 112. От началото на годината са приети близо 1200 обаждания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " 1000 лв. e глобата за палене на огън в гората"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8-%d0%b7%d0%b0%d0%bf%d0%b5%d1%87%d0%b0%d1%82%d0%b0%d1%85%d0%b0-50-%d0%be%d0%b1%d0%b5%d0%ba%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d1%83%d0%ba%d1%80/", "text": "50 обекта по Северното Черноморие са били запечатани от 1 юли насам заради укриване на оборот. Заповеди има за още 50, но стопаните им опитват да се спасят чрез смени на собствеността, за което е сезирана прокуратурата, съобщи Ваня Димитрова, шеф на дирекция „Контрол“ в НАП-Варна. Според нея акции на тайни клиенти са довели до затварянето на 10 хотела и къщи за гости. Директно от касите на 50 големи длъжници са събрани 60 000 лв. Стоки за 11,6 млн. лв. за зареждане на хотелите са проверили екипите на КПП-тата в големите курорти. Само във Варненско полицията и 7 други контролни институции, участници в междуведомствения координационен център, са ревизирали съвместно 3990 обекта. Установени са били 254 нарушения и са съставени 43 акта, най-често за липса на касов апарат, категоризация или здравни книжки на работещи в заведения, отчете директорът на ОДМВР-Варна ст. комисар Даниел Пашов. При ревизиите, част от които са нощни, са били открити и конфискувани 607 кутии цигари и 108 кг тютюн без бандерол, както и 50 л нелегален наливен алкохол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Данъчни запечатаха 50 обекта заради укрит оборот"}
{"url": "https://trud.bg/%d0%bd%d0%be%d0%b2%d0%b0-%d0%b1%d0%be%d0%b9%d0%bd%d0%b0-%d0%b3%d1%80%d0%b0%d0%bd%d0%b0%d1%82%d0%b0-%d0%b5-%d0%be%d0%b1%d0%b5%d0%b7%d0%b2%d1%80%d0%b5%d0%b4%d0%b5%d0%bd%d0%b0-%d0%bd%d0%b0-%d1%81%d1%82/", "text": "Сигнал за намерена граната в тревните площи в района на „Младост 3“ бе получен днес към 10.02 часа, съобщиха от МВР. заради инцидента движението по бул. „Александър Малинов“ при магазин ХИТ беше временно пренасочено по старото трасе. Веднага е изпратен полицейски екип , който е отцепил района. Пристигналите служители на Специализирания отряд за борба с тероризма са извършили първоначален оглед, гранатата е иззета, експерти ще установяват нейния вид и произход. По случая е образувано досъдебно производство, работата по което продължава. Гранатата е нова и е била на въоръжение в армията, обясни директорът по аварийната помощ в Столичната община Красимир Димитров по . Според него е имало риск от взривяване, тъй като в същия момент работници са косели тревата. „По думите на експертите, тя е здрава. Късметът е за работниците, тъй като те работят с тъй наречените тримери, с които е можело да засегнат гранатата и да се получи взрив“, каза Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Нова бойна граната е обезвредена на столичния  бул. „Александър Малинов“"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5-%d0%bd%d0%b0-%d1%81%d1%82%d0%b5%d0%bd%d0%b0-%d0%b8-%d0%bf/", "text": "Турция започна да изгражда стена по границата си с Иран, подобна на „стената за сигурност” по протежение на границата със Сирия, предаде ДХА. Валията на източната провинция Агръ посети граничната бразда за да се запознае на място със строителните работи. Там продължават дейностите по поставянето на „подвижни” бетонни блокове широки 2 метра, високи 3 метра и с тежина по 7 тона всеки един от тях. След това валията посети командването на 4-ти граничен батальон, в зоната на който се извършва монтирането на „подвижната” стена, посочва още ДХА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Турция започва изграждане на стена и по границата си с Иран"}
{"url": "https://trud.bg/%d0%bc%d0%b0%d1%85%d0%b0%d1%82-%d0%bf%d0%b0%d1%80%d0%ba%d0%b8%d0%bd%d0%b3%d0%b0-%d0%b4%d0%be-%d1%86%d1%8a%d1%80%d0%ba%d0%b2%d0%b0%d1%82%d0%b0-%d1%81%d0%b2%d0%b5%d1%82%d0%b0-%d0%bd%d0%b5%d0%b4%d0%b5/", "text": "Археолози изучават за трета поредна година обществена сграда от Римската епоха под площада на хотел „Балкан“ в София. Паркингът до църквата „Света Неделя“ ще бъде премахнат, а в момента терена се разчиства за следващ етап на проучванията. Стотици керамични елементи се складират по големина, форма и украса в щайги за по-късното им реставриране и съхранение. Сред керемичните парчета се забелязват животински и човешки кости. Един от най-любопитните за непрофесионалиста елемент е ръчно обработен каменен блок-разклонител за вода с четири отвора. Обект „Форумът на Сердика” е с ръководител Веселка Кацарова (НАИМ – БАН) и заместници: Снежана Горянова (НАИМ – БАН), Александър Станев (Музей за история на София) АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Махат паркинга до църквата „Света Неделя“ в София заради археологическите разкопки (СНИМКИ)"}
{"url": "https://trud.bg/%d0%bf%d1%80%d0%be%d0%b5%d0%ba%d1%82%d1%8a%d1%82-%d1%83%d1%81%d0%b5%d1%82%d0%b8-%d0%b3%d1%80%d0%b0%d0%b4%d0%b0-%d1%81%d0%b5-%d0%bf%d1%80%d0%b5%d0%bd%d0%b0%d1%81%d1%8f-%d0%be%d1%82/", "text": "Проектът „Усети града” се пренася от Пловдив във Варна, където от 28 септември до 3 октомври ще се проведе работилница за обучение на водачи по интерактивен културен маршрут. В морската столица възпитаници на Пловдивския университет „Паисий Хилендарски” ще обучават младежи на възраст между 15 и 35 години в сетивно представяне на културно наследство чрез създадено и утвърдено вече ноу, а събитието ще приключи с откриване на сетивна изложба, която ще гостува и в града под тепетата. По време на работилницата във Варна, организирана от Асоциацията за култура, етнология и антропология „Медиатор”, ще се случат 4 интерпретативни сетивни лаборатории – тактилна, аудиовизуална, обонятелна и вербална. Участниците ще се докоснат до света на незрящите и техните затруднения; ще дискутират начините на достъп до градското културно наследство и ще получат умения и знания, с които да се включат в публично значими решения и граждански инициативи от социален характер. Желаещите да станат част от проекта „Усети града”, трябва да попълнят до 18 септември онлайн форма за регистрация, съобщиха организаторите на инициативата.", "date": "2017.08.08", "title": " Проектът „Усети града“ се пренася от Пловдив във Варна"}
{"url": "https://trud.bg/%d0%b4%d0%be%d0%b1%d1%80%d1%83%d0%b4%d0%b6%d0%b0%d0%bd%d1%86%d0%b8-%d0%bd%d0%b0%d0%bf%d1%80%d0%b5%d0%b4/", "text": "Напред, добруджанци! Вашето знаме е земята! Шепа зелени мекерета се гаврят с него от години, под чадъра, опънат над тях от властта. Не сваляйте знамето! Не сядайте на една маса с продажниците на българската природа. Опитват се да ви вкарат в капана на съглашателството срещу мъгляви обещания. Бъдете твърди и бъдете сигурни, че след вас идват още стотиците хиляди българи, чийто поминък и условия за по-добър живот са смазани от зелените мекерета със съдействието на държавни чиновници. Напред, добруджанци! Вашето знаме е земята – свещената земя на България!", "date": "2017.08.08", "title": " Добруджанци, напред!"}
{"url": "https://trud.bg/%d1%81%d1%82%d1%80%d0%b0%d0%bd%d0%bd%d0%be%d1%81%d1%82%d0%b8%d1%82%d0%b5-%d0%b2-%d1%83%d0%bf%d1%80%d0%b0%d0%b2%d0%bb%d0%b5%d0%bd%d1%81%d0%ba%d0%b0%d1%82%d0%b0-%d0%bf%d1%80%d0%be%d0%b3%d1%80%d0%b0/", "text": "Освен пожеланията, в  в областта на отбраната има поне четири странни намерения. Най-вероятно новото политическо ръководство на Министерството на отбраната има амбицията да се намеси сериозно във военното строителство. Макар че зад това прозира по-скоро невъзможност да се справи с реалните проблеми. Лошото ще бъде, ако с поредния опит за реформа във Въоръжените сили, проблемите станат повече. Най-странно звучи мярката, която предвижда формиране на доброволчески батальони в състава на Единния център за начална военна подготовка в Плевен и в Центъра за подготовка. С интерес ще следим как ще се изпълни предстоящото регламентиране на реда и условията за тяхното финансиране и осигуряване, попълване, подготовка, активиране, развръщане и използване в операции на въоръжените сили. Най-напред трябва да разберем колко ще са тези батальони, защото броят им, който не е уточнен в програмата, може да превърне споменатите центрове в полкове и бригади. Т.е. ще имаме промени в организационната структура на армията. Не по-малко интересно от гледна точка на военната ни история ще бъде наличието на бойци доброволци в мирно време. С доброволческите батальони властта ще въведе нов вид военна служба у нас. На този етап може да се предполага, че тя е някакъв хибрид. Професионалната военна служба също е доброволна. Днес в България войник, сержант, офицерски кандидат и офицер се става по желание. Засега е ясно, че т.нар. доброволна военна служба е политически хибрид. Тя е компромис в коалицията „ГЕРБ-Обединени патриоти“. В този смисъл едва ли е продиктувана от обективна необходимост, което поставя на риск нейното дълголетие. В четиригодишния си мандат правителството ще стартира „широк обществен дебат по темата за въвеждане на “наборна военна служба“. Тук компромисът в коалицията не е сработил. Най-голямата мечта на Патриотите, включително на министъра на отбраната Красимир Каракачанов, е ограничена до обществен дебат. ГЕРБ са категорични, че подобно връщане към стари времена не е рационално и са отстояли на позицията си. Тази вметка с дебата е по-скоро да не се скърши хатъра на коалиционния партньор. Хората на Бойко Борисов показаха това още в предишния парламент, когато заедно с БСП отхвърлиха предложените промени в Закона за отбраната и Въоръжените сили от Красимир Каракачанов и депутати от Обединените патриоти за задължителна военна служба. Това, че отстъплението им е трайно, говори и фактът, че в новия парламент все още не са повторили този опит. Друг текст, който е по настояване на Патриотите, е въвеждане на военно обучение в училищата. Много са аргументите в полза на едно такова решение. Правилно правителството ще прави преглед и ще „разширява съществуващите програми за военно обучение на учениците в средните училища, насочено към придобиване на знания и практически умения за действия при водене конфликт, терористичен акт или стихийно бедствие“. И тук обаче нещата звучат повече пожелателно. Достатъчно е да погледнем в раздела на управленската програма за образованието и да видим, че там подобни намерения няма. Тези три момента в управленската програма, които за някои са атрактивни, са част от хватката за отклоняване на вниманието от главния проблем. Или признание за капитулация пред трудностите. А най-вероятно и двете. Вече и децата разбраха, че Въоръжените ни сили са с около 8 хиляди души по-малко. Обществото е наясно с малките заплати на военните. Хората с пагони във военните формирования не протестират, както правят техните колеги от МВР. Те, очевидно, вярват на началниците си, включително на политическите, и сигурно четат с внимание програмата, за да разберат как управляващите ще оценят тяхната служба на Отечеството. Прочитът показва обещание за повишаване на основните месечни възнаграждения по категории военнослужещи, но забележете – с приоритет войнишките заплати. Така властта ще се опита да попълни голямата липса на войници. Макар че сегашният випуск на НВУ „Васил Левски“, например, е най-малък от последните три десетилетия. Има сериозен вакуум и в офицерските длъжности. Подобно делене на личния състав на Въоръжените сили досега не е имало. То говори или за необмислено решение, или за признание, че няма пари са чувствително увеличаване възнагражденията в армията. Недостатъчна конкретика има и в останалата част от текстовете, които се отнасят до социалния статус на военнослужещите. Не е ясно дали ще се вдига базата за определяне на военните заплаи, която се фиксира в Закона за държавния бюджет. В този смисъл не е уточнено на каква основа ще стане обещаното автоматично индексиране на основните месечни възнаграждения спрямо повишаване на средната работна заплата в страната. За някои това може би са детайлите от програмата в областта на отбраната. Те обаче са много важни, за да се решат основните въпроси. Още повече, че зад намеренията на правителството прозира нова визия за развитието на Българската армия. Задачите най-вече са свързани с антитерористични действия и охрана на границата. И то в много по-широк смисъл от познатото ни до момента. За гарантиране на националния суверенитет и независимост, както и за защитата на териториалната цялост, ще се разчита на колективната сигурност на НАТО. И на доброволците, както е решило правителството.   Думата реформа не е намерила място в програмата на правителството за отбраната. Нейното съдържание обаче се набива на очи и то много ясно. Правителството въвежда нов вид военна служба – доброволната. Склонно е да мисли за още една – наборната. Като прибавим съществуващите професионална, в резерва и в запаса, стават пет. И това, ако не е реформа!", "date": "2017.08.08", "title": " Странностите в управленската програма за отбраната\t\t\t"}
{"url": "https://trud.bg/%d0%b2%d0%b8%d0%ba%d1%82%d0%be%d1%80-%d0%bb%d1%83%d1%87%d0%b8%d1%8f%d0%bd%d0%be%d0%b2-%d0%be%d0%b1%d1%89%d0%b8%d0%bd%d1%81%d0%ba%d0%b8-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d0%be%d1%82/", "text": "– Явно съм направил точно попадение, след като премиерът е използвал думите ми. Имах предвид някои зелени неправителствени организации, които преди 12 г. срещу пари са чертали картите по „Натура 2000“ така, че не са защитили интереса на България. Скоро научих, че само у нас тези карти са правени без участие на държавни експерти и специалисти от научни институти, без срещи с хората на терен. Защо се е случило така, не знам, но явно това е сърцевината на проблема. А след това 12 г. никой не се е заел да го разреши. Затова се обърнах към премиера и министъра на околната среда и водите с това изречение. Искат, не искат, на тях се пада да решат болния въпрос, който не търпи отлагане. Не е лесно, тъй като решението трябва да е такова, че България да не плаща рекордни санкции от джоба на всички данъкоплатци, но и правата на засегнатите да не бъдат погазвани. – Безумие да преговаряме с хората, които ни вкараха в тази каша. Ясно е, че те ще отстояват тези граници и територии, описани незнайно как, за които са получили средства. Затова е нормално да излязат и други, неопетнени зелени организации заедно с МОСВ да дадат реални оценки. Тези бъдещи партньори трябва да поемат отговорност и като единомишленици с правителството и народа да бранят интересите на България в Брюксел, за да се отървем с минимални щети за неспазени ангажименти по „Натура 2000“. В нея са заложени много бомби със закъснител и ако сега не се реши кардинално проблемът, утре ще има протести в Поморие, в Несебър, в Приморско, в Пирин, в Родопите…, в цяла България. Призовавам отговорните за редица безобразия „зелени“ да направят крачка назад и да дадат път на некомпрометирани организации, които да направят реална ревизия на „Натура 2000“. Балансът природа-човек-стопанска дейност трябва да бъде намерен. – За това си има прокуратура, тя вече е сезирана и реагира светкавично. При всички случаи това ще тушира напрежението. Нека оставим прокуратурата да си свърши работата. Нека разследва зависимостите между еколози, експерти, МОСВ през годините и преди 2007 г. Надявам се накрая обществото да разбере кои са виновните и те да си понесат отговорността. Защото само в България има толкова изострени отношения между еколозите и бизнеса. Кажете ми един сектор, в който да няма конфликт – в енергетиката ли, в туризма ли, в земеделието, строителството, навсякъде. Това е ясен индикатор, че има нещо порочно в схемата за участие на тези организации в една толкова отговорна мисия като определянето на защитени зони и резервати. Партньори на властта в тази задача трябва да бъдат организации с репутация и неопетнено име, а не хора, които определят територии „на око“. Освен че ощетяват хиляди хора, те създават и парадокси. – Летището в Балчик. Голяма част от него и казармите наоколо са посочени като хабитат на птици. Звучи като виц, но е истина, всеки може да види този парадокс в картата. Аз я видях при главния архитект на Балчик и останах втрещен. На това летище само преди десетина дни прелитаха военни самолети на учение. – Кой да отговори? Министър Нено Димов твърди, че това не е негова отговорност и е така. Но негова задача е веднага да извади летището от т.нар. хабитати, защото е немислимо там и в околната санитарна зона да има местообитания на птици. Никак няма да е хубаво, ако утре дойде проверка от ЕК и експертите видят, че описаният в картата хабитат всъщност е летище. Помня като дете, че войниците хвърляха пиратки край оградата, за да разгонват птиците – за да предпазят живота им и живота на летците. – Не. Към заповедта има само едни джипиес координати, от които не става ясно кои точно терени попадат в района на понто-сарматските степи. Добруджанци ги наричат по-естествено – кайряци или гингирлици. Там никой няма да сее нищо, дори и да го молят. Това са камънаци с треви, върху тях нищо не вирее. Но понеже няма ясна карта на кайряците, много хора останаха с впечатлението, че тоталната забрана ще важи за всички територии в „Натура 2000“ в крайморска Добруджа. И МОСВ с нищо не разсея опасенията им, напротив. Експертите дойдоха да правят обществено обсъждане с полиция. В Каварна влязоха през покрива на кметството, а в Балчик жандармерията бе насъскана да атакува протестиращите. Какво да си помислят хората при такова поведение? То е ненормално, затова се наложи премиерът да гаси пожара. Но и на неделната ни среща министър Нено Димов още нямаше карта с описание на кайряците. – Точно така. Имам известна информация само за Балчик, а това е най-малко засегнатата от трите общини. Там около 1-2% от парцелите са проблемни, без да говорим за рибарите. – Аз съм любител рибар и съм най-големият противник на всички, които ловят риба в размножителния период или с неразрешени средства. Но има хора, които си вадят хляба с тази дейност. Пак говорим за това, че излиза една заповед, но няма никакви предварителни детайлни разяснения по нея. Експерти от МОСВ трябва да ги направят и ако има проблем, да го решат, но заедно с рибарите, а не въпреки тях. – Самият аз няма да участвам в преговорите. Нямам място там, не съм еколог, не разбирам материята. С протеста ние просто показахме болестта, а сега специалистите и властта трябва да бъдат така добри да намерят лекарите и лекарствата, за да не се съсипят хората. Смятам, че ще се намери някакво компромисно решение, но не съм безрезервен оптимист, че ще е най-справедливото. – Да, но те трябва да участват, когато започне процес по ревизия и ново картографиране. Не може да се вмени на добруджанци отговорността да решат затлачения проблем, защото не те управляват държавата. – Мисля, че първият въпрос след споразумението на МОСВ с Брюксел, е кой вкара България в този съдебен процес. И какъв човек трябва да си, за да съдиш собствената си държава?! Личното ми мнение е, че голф игрищата съживиха икономиката на Северна Добруджа и откакто ги има, поминъкът на хората стана по-стабилен. В тези игрища и зелените площи са много повече, отколкото на други места в региона. За ползата и вредата от перките върху птиците нека се произнесат специалистите. Аз не съм такъв, но като редови българин не съм убеден, че един ТЕЦ, който бълва отрови във въздуха, е по-полезен от ветрогенераторите. – Не знам какво е имал предвид, чух, че спомена и общински съветници. Аз съм такъв, но съм от Местна коалиция „Силен Балчик“, която стои еднакво далеч от ГЕРБ, БСП и всички останали парламентарно представени партии. Аз и мои колеги направихме така, че протестът да не придобие политически характер. – Включих се след събрание в Българево няколко дни преди протеста. Там разбрах за заповедта на МОСВ от 21 юли и че тя ощетява хората от Балчик, Шабла и Каварна. Лично аз не съм засегнат, но като общински съветник не мога да бъда безучастен. – Засегнатите трябва да бъдат компенсирани – или чрез предоставяне на равностойни имоти, или с пари. Но не и по 26 лв./дка. Това е смешна сума! Не може за броене на разни защитени животни да се дават огромни пари, а на хората да се броят жълти стотинки. Те трябва да бъдат обезщетени по пазарните цени, които в момента са 2500-3000 лв./ дка. Не считам, че това ще е проблем за държавата, при положение, че сме заплашени от далеч по-жестоки евросанкции. А и земите ще си останат нейни и тя ще преценява за какво да ги ползва – за степи, кайряци или за нещо друго. – Справедливостта изисква Болата да е на Българево. Това е селото с най-голямата брегова ивица, но то има един единствен плаж в залива Болата. И като резерват не пречи гостите на Българево и цяла Северна Добруджа да го ползват. Има различни начини за балансирано използване на плажа и природата там и това е една от най-важните задачи, които МОСВ и МС трябва да решат и то бързо. Защото, ако в момента отидете на този плаж, ще заварите ужасна картина. 500 души дневно го посещават, а няма дори една тоалетна. След като МОСВ обяви Болата за резерват и единственото заведение на пясъка бе сринато, природата в района буквално се унищожава. Районът се превръща в бунище. Трупат се боклуци, а хората удовлетворяват естествените си нужди в храстите на това иначе прекрасно място. Ето това е безумие! Ако плажът не може да се даде на концесия, поне МОСВ да направи някакъв информационен център с тоалетни, кафене и зала, където да бъде изложена информация и снимки от залива и местността. – Хващал съм и по-големи риби, но тази бе рекордна за вида си. На тази известност се радвам, въпреки че се намериха хора, които да ме атакуват, че не съм върнал трофея обратно в морето. Правил съм го стотици пъти, но когато рибата излиза от огромна дълбочина до повърхността, горе тя вече е загинала. Това трябва да научат критиците. Иначе самият аз съм екорибар, ловя само с въдица и използвам почти всяка свободна минута за хобито си.", "date": "2017.08.08", "title": " Виктор Лучиянов, общински съветник от Балчик, пред „Труд“: “Зелените” срещу пари чертаха границите на “Натура 2000”"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%b2%d0%bb%d0%b8%d0%b7%d0%b0%d0%bd%d0%b5%d1%82%d0%be/", "text": "Властите в Гърция забраниха да се влиза, както пеш, така и с автомобили, в горските райони на Кавала и на остров Тасос, информира  . Поставиха охрана от полицейски патрули. Има и предупредителни табели на няколко езика, че нарушението на тази забрана се наказва с високи глоби. Поради високите температури двата района са с риск от пожари. Бушуващият вчера пожар на Тасос е овладян без да пострадат населени места. След унищожителният пожар на остров Китира, който изпепели повече от половината остров, местните власти в рискови райони преминаха към забрана на достъп до горски масиви. Собствениците на хотели информират туристите за последствията от нарушаване на забраната, високите глоби и наказателната отговорност, съгласно закона за защита на природата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Гръцките власти забраниха влизането в гори заради риск от пожари"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0%d1%89-%d0%b5%d1%80%d0%b8%d0%ba-%d1%80%d1%83%d0%b1%d0%b8%d0%bd-%d0%bd%d0%b5-%d0%b8%d1%81%d0%ba%d0%b0%d0%bc/", "text": "Не искам да ви подведа с обещание, че визите ще паднат скоро, но аз и хората от посолството полагаме много усилия това да се случи. Честно казано, България не покрива изискванията. Това обяви в интервю за   телевизия посланикът на САЩ в България Ерик Рубин.. „Ако зависеше от мен, визите щяха да отпаднат веднага. Съгласен съм, че това е важното нещо за българите”, заяви посланик Ерик Рубин и обясни: „Даваме си сметка, че кандидатстването за визи е скъпо, че отнема време и особено за хората, които не живеят в София, това си е голямо предизвикателство, но си имаме закони, които регламентират кога може да падне визовият режим за определена държава. Не искам да ви залъгвам, че можем да променим тези правила”. „Честно казано, България не покрива изискванията. Най-важният критерий е хората, на които се отказва виза, да са много малко. Трябва и да се сведат до минимум онези, които остават нелегално в САЩ, след като са взели виза”, обясни той. Дипломатът категорично отрече манипулациите, че властите в САЩ имат общо с  , които да го защитават по закона „Магнитски“. Рубин бе категоричен, че САЩ не се занимават със съдебни казуси, чието решение е свързано единствено с върховенството на закона у нас.", "date": "2017.08.08", "title": " Посланикът на САЩ Ерик Рубин: Не искам да ви подведа с обещание, че визите ще паднат скоро\t\t\t"}
{"url": "https://trud.bg/%d0%bc%d0%be%d1%82%d0%be%d1%80%d0%b8%d1%81%d1%82-%d0%b1%d0%bb%d1%8a%d1%81%d0%bd%d0%b0%d0%bb-%d0%b2-%d0%b4%d0%b2%d0%b5-%d0%ba%d0%be%d0%bb%d0%b8-%d1%81%d0%b5-%d0%b1%d0%be%d1%80%d0%b8-%d0%b7%d0%b0/", "text": "Тежка катастрофа с мотоциклетист е станала снощи коло 18,10 ч. на ул. „Бахчите“ в Лом, съобщава местната полиция. 17-годишен местен жител управлявал мотоциклет „Априлия“ РС125. Той пътувал от Видин към Лом с несъобразена скорост с релефа на местността и интензивността на движение. Водачът не спазил дистанция спрямо спиращ лек автомобил „Форд Ескорт“ с монтанска регистрация, управляван от 43-годишен мъж от Лом, за навлизане наляво по улица „Пловдив“ и се блъска отзад вляво. След това мотоциклетистът продължил напред и се блъснал в излизащия от ул. „Пловдив“ лек автомобил „Фолксваген Пасат“ със софийска регистрация, управляван от  40-годишен мъж от София. При катастрофата мотоциклетистът е пострадал тежко. Той е със счупени долни крайници, ребра, гръбначни прешлени и черепно-лицеви кости. Пострадалият е настанен в МБАЛ Лом, с опасност за живота. Вследствие на ПТП-то са нанесени и значителни материални щети на двата автомобила и мотоциклета.", "date": "2017.08.08", "title": " Моторист, блъснал се в две коли, се бори за живота си в болницата в Лом"}
{"url": "https://trud.bg/%d1%86%d0%b3%d0%bc-%d0%b8%d0%b7%d0%b4%d0%b0%d0%b2%d0%b0-%d0%b2%d0%b8%d0%bd%d0%b5%d1%82%d0%ba%d0%b8-%d0%b7%d0%b0-%d0%bd%d0%be%d0%b2%d0%b8%d1%82%d0%b5-%d1%83%d1%87%d0%b0%d1%81%d1%82%d1%8a%d1%86%d0%b8/", "text": "Центърът за градска мобилност (ЦГМ) вече приема документи за издаването на винетни стикери за гражданите, които искат да ползват услугата локално паркиране в новите участъци на „зелена“ зона в районите „Средец“ и „Лозенец“ в София. Това съобщиха от пресцентъра на ЦГМ. От днес в пунктовете за издаване на билети на метростанциите НДК и Европейски съюз всеки гражданин може да получи информация или да подаде документи за издаване на винетен стикер за паркиране. Целта на изнесените гишета е да облекчи максимално цялата процедура преди новите участъци от зоната да заработят от 1 октомври тази година. Гражданите могат да подават своите документи и в офисите на пл. „Възраждане“№1 или на ул. „Будапеща“№17. Заявления се приемат и онлайн на страницата на ЦГМ www.sofiatraffic.bg. Право на стикери за платено локално паркиране имат всички физически лица, които управляват ППС и живеят в собствено или наето жилище по постоянен адрес в съответната зона. При подаването на заявлението се изисква документ за собственост или договор за наем на имот, който се използва само и единствено за жилищни цели. Ако автомобилът не е собствен, а се управлява по друго право, то се предоставя документ, удостоверяващ това право. Цената на винетния стикер за зелената зона е 100 лева на година или 10 лева на месец за един автомобил. За втори автомобил за домакинство сумата е в двоен размер, а за всеки следващ в троен. Повече информация на  . ЦГМ ще разпространи и специални флаери в двата района, на които са описани условията за издаване на винетни стикери за паркиране в платените зони, както и кои са новите улици и места в нея. Разширяването на „зелена“ зона в районите „Средец“ и „Лозенец“ е по решение на Столичния общински съвет след предложение на районните кметове. Причината за увеличение на места е натрупването на паркирали коли, което прави невъзможно хората от тези райони да ползват места пред и около домовете си. Новите места за паркиране в двата района са 4 500. Екипите на ЦГМ вече маркират местата за паркиране, поставят антипаркинг колчета и знаци. От 1 октомври по решение на СОС се променя и работното време на зоните – 8.30 до 19.30 ч в делничните дни. Сега зоните започваха от 8.00 чи приключваха в 19.00 ч. В събота зоните ще работят до 18 часа. Няма промяна в цената на паркиране в „синя зона“, където винетния стикер за живущите в района й е 150 лева, а на час е 2 лева. За „зелена“ зона почасовото паркиране е 1 лев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " ЦГМ издава винетки за новите участъци на „зелена“ зона в „Средец“ и „Лозенец“"}
{"url": "https://trud.bg/5-%d0%bb%d0%b5%d0%b2%d0%b0-%d0%b1%d0%b8%d0%bb%d0%b5%d1%82-%d0%b7%d0%b0-%d0%bf%d1%80%d0%b8%d1%8f%d1%82%d0%b5%d0%bb%d1%81%d0%ba%d0%b8%d1%8f-%d0%bc%d0%b0%d1%87-%d0%bc%d0%b5%d0%b6%d0%b4%d1%83-%d0%b2%d0%be/", "text": "Приятелската среща между националите по волейбол на България и Белгия, която ще се играе във Варна, ще бъде достъпна за зрителите на символичната цена от 5 лева. Това съобщиха от Българската федерация по волейбол. Двубоят е в събота, 12-и август, от 16:00 ч., в Двореца на културата и спорта. Пропуските ще се продават на касите на Двореца на културата и спорта в деня на мача. Двубоят ще бъде излъчен на живо по БНТ HD. Проверката е част от подготовката на тима за Европейското първенство по волейбол. Шампионатът на Стария континент ще се проведе от 24-и август до 3-и септември в Полша. България е Група С на турнира заедно с Русия, европейския вицешампион Словения и Испания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " 5 лева билет за приятелския мач между волейболните национали на България и Белгия тази събота"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0%d0%bb%d0%be%d0%b6%d0%b8-%d0%b2%d0%b5%d1%82%d0%be-%d0%b2%d1%8a%d1%80%d1%85%d1%83-%d0%bf%d1%80%d0%be%d0%bc%d0%b5%d0%bd/", "text": "Държавният глава Румен Радев върна за ново обсъждане в Народното събрание разпоредбите от закона, с които се премахва втората съдебна инстанция при   във връзка с околната среда и биологичното разнообразие, съобщават от пресслужбата на държавния глава. Според президента, за да изпълни конституционното си задължение за осигуряване  опазването на околната среда, държавата трябва да създава  не само регулации за съхраняването и възпроизводството на околната среда, но и за ефективен контрол за тяхното прилагане.  Такъв контрол се осъществява от административните съдилища, чиято правозащитна функция се реализира на две инстанции. Премахването на втората инстанция намалява интензитета на защитата, необходима за гарантиране на околната среда като конституционно призната ценност. Отпадането на втората съдебна инстанция е мотивирано със съкращаване на времето за реализирането на обекти с национално стратегическо значение. Екологичното законодателство е превантивно насочено – да не настъпят непоправими екологични последици, гаранция за което е и съществуващото двуинстанционно съдебно производство. Президентът Радев е уверен, че Народното събрание ще намери добрия баланс между приоритетното и своевременно изграждане на значими стратегически обекти и контрола за спазване на законността.", "date": "2017.08.08", "title": " Президентът наложи вето върху промените в Закона за опазване на околната среда\t\t\t"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-31-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0/", "text": "Окръжна прокуратура – Стара Загора води разследване спрямо 31-годишен мъж за държане на наркотични вещества с цел разпространение, съобщиха от държавното обвинение. Във Второ РУ на МВР – Стара Загора е получен сигнал за това, че Гроздан Д., на 31 г., в автомобила си и в жилището, което обитава, държи и разпространява наркотични вещества. На 1 август е извършено претърсване и изземване в автомобила, управляван от Гроздан Д. Иззети са 506 грама марихуана и 407 грама амфетамини. Образувано е досъдебно производство, по което Гроздан Д. е привлечен в качеството на обвиняем за престъпление по чл. 354а, ал.1 от НК за това, че на 1.08.2017 год. в гр. Стара Загора без надлежно разрешително държал наркотични вещества с цел разпространение, а именно 506 грама марихуана на стойност 3 037 лв. и 407 грама амфетамини на стойност 12 218 лева. По искане на Окръжна прокуратура-Стара Загора съдът е определил мярка за неотклонение „задържане под стража“ спрямо обвиняемия Гроздан Д. По делото са назначени експертизи на иззетите веществени доказателства. Предстои изготвяне на заключенията на назначените експертизи и разпити на свидетели.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Разследват 31-годишен мъж за разпространение на наркотици"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d0%bd%d0%b0-%d0%ba%d0%b0%d0%bb%d0%b8%d0%b0%d0%ba%d1%80%d0%b0-%d0%bd%d0%b5-%d0%b5-%d0%b2/", "text": "„Проблемът на Калиакра не е в Брюксел“, заяви екоминистърът Нено Димов в Министерския съвет преди срещата по казуса, организирана от премиера Бойко Борисов, предаде репортер на „Труд“. „Има проблем в определянето на границата на „Натура 2000″, както и липсата на работещи механизми. Планът за управление ще бъде готов тогава, когато има максимално много гледни точки. Трябва да търсим работещи решения, ефективни от всички гледни точки. В събота отменихме заповедта, но искам да е ясно, че отмяната носи след себе си риск. Работещо решение ще има, само ако природата се съхранява по европейски начин, но е важна подкрепата на местния бизнес и местните власти“, обясни Димов. Премиерът Борисов приветства накратко участниците в срещата. В МС е и вицепремиерът Валери Симеонов.", "date": "2017.08.08", "title": " Нено Димов: Проблемът на Калиакра не е в Брюксел"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%b1%d0%b8%d0%b2%d1%88%d0%b8%d1%8f-%d1%80%d1%83%d1%81%d0%ba%d0%b8-%d0%bc%d0%b8%d0%bd/", "text": "В Москва започнаха изслушванията по делото срещу бившия министър на икономическото развитие Алексей Улюкаев – първият министър в съвременната история на Руската федерация, обвинен в углавно престъпление, предаде  . Преди изслушването Улюкаев заяви пред журналисти, че не се признава за виновен. Бившият министър е обвинен в получаване на подкуп в размер на два милиона долара. Съгласно версията на следствието, Улюкаев е получил тази сума, за да издаде положителна оценка, позволяваща на „Роснефт“ да придобие пакет държавни акции от „Башнефт“. Ако бъде признат за виновен, руският политик може да получи присъда за до 15 г. лишаване от свобода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Започна делото срещу бившия руски министър на икономиката Алексей Улюкаев"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%bf%d0%b5%d1%80%d0%bd%d0%b8%d1%88%d0%ba%d0%b8-%d0%ba%d0%b2%d0%b0%d1%80%d1%82%d0%b0%d0%bb-%d1%81%d0%b5-%d0%b3%d0%be%d1%82%d0%b2%d1%8f%d1%82-%d0%b7/", "text": "Родители от пернишкия квартал „Могиличе” се готвят за протест, след като единствената детска градина в квартала беше разделена на общинска и частна. Това е станало с решение на Общинския съвет в миньорския град, което е в полза на фирмата на… председателя на групата на ГЕРБ Румяна Гьорева. В резултат в момента половината сграда е реновирана, а другата се руши. „Дълги години се опитват да ни затворят детската градина”, посочипред   Симона, която е един от организаторите на родителския протест. Миналата година били събрани 700 подписа в подкрепа на градината, като от общината заявили, че ще я запазят. На 19 януари т.г. обаче местният парламент решил половината сграда да бъде дадена под наем. Получила я фирмата на Снежана Гьорева, създадена две седмици по-рано. Директорът на общинската детска градина (подчинен на кмета Вяра Церовска, също от ГЕРБ) дала писмено съгласие са съжителството на двете заведения без да се допита до родителите дали ще се създаде напрежение. „Изкарват нашите деца за 3 месеца от детската градина за ремонтни дейности, които не ни касаят”, оплака се Симона и допълни, че обещанията за смяна на дограмата и в общинската част останали неспазени. По същия начин стои и въпросът с останалите ремонти, които трябвало да се финансират с наема.  „В държавата има правила, има институции, които отговарят за конфликта на интереси”, заяви Евелина Любомирова от дирекция „Образование” в Община Перник. Тя категорично отрече информациите, че частната детска градина е ремонтирана с общински пари и подчерта, че „ще се предприемат мерки и другата част да бъде така добре изглеждаща”. По думите й там и до момента са правени ремонти. „Това е огледало на начина, по който ГЕРБ управлява Перник. Кой ще обясни на тези деца, че не могат да отидат в красивата част?”, попита Ралица Андреева от БСП, която е гласувала „Въздържал се”. Румяна Гьорева отказа да застане пред медията с мотива, че не извършва нищо нередно. Тя заяви, че частната й детска градина е в помещения на общинската, които не се използват отдавна и видя политически мотив в протеста.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Жители на пернишки квартал се готвят за протест заради детска градина, разделена на общинска и частна"}
{"url": "https://trud.bg/%d0%b5%d1%82%d0%be-%d0%ba%d0%b0%d0%ba%d0%b2%d0%be-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b7%d0%bd%d0%b0%d0%b5%d1%82%d0%b5-%d0%b0%d0%ba%d0%be-%d0%b8%d1%81%d0%ba%d0%b0%d1%82%d0%b5-%d0%b1/", "text": "Налага ми се бързо да напусна работа, защото ми се отваря възможност да започна на друго място при по-изгодни за мене условия. Какво следва да предприема в този случай? Петър Г., Пазарджик    Работодателят не може да ви попречи да напуснете. Имате няколко възможности да напуснете бързо. Първата е да поискате от работодателя да ви освободи по взаимно съгласие. За целта следва да му връчите писмена молба. Ако се съгласи – договорът се прекратява, считано от датата, която сте посочили в молбата. Ако обаче той не е съгласен или пък не вземе отношение по заявлението в 7-дневен срок от получаването му, ще трябва да отправите предизвестие за прекратяване на трудовото правоотношение. Законът предвижда и няколко случая, когато работникът или служителят може да прекрати трудовото правоотношение без предизвестие. Това става, когато преминава на платена изборна работа или постъпва на научна работа въз основа на конкурс, както и когато продължава образованието си в учебно заведение на редовно обучение, постъпва на редовна докторантура или на държавна служба. Без предизвестие служителят може да напусне и когато работи на срочен трудов договор за определено време или по заместване и преминава на друга работа за неопределено време. Не дължи предизвестие също така незаконно уволнен, който напуска, за да заеме работата, на която е възстановен от съда. Имайте предвид, че извън тези случаи, ако работникът или служителят бъде одобрен за нова длъжност в друго предприятие и се налага да напусне, за да я заеме, той следва да отправи предизвестие до стария работодател. Тук има няколко възможности. Първата е служителят да отработи предизвестието. Втората е, докато тече срокът на предизвестието, да ползва платен годишен отпуск, ако има останал такъв, или друг вид отпуск по предвидения за това ред. Ако пък не му разрешат отпуск да прекрати трудовия си договор без да спази срока на предизвестие. Но тогава дължи обезщетение в размер на брутната си заплата за неспазения срок. Справка: Член 325, т. 1 и чл. 327 от Кодекса на труда.   Очакваме въпросите ви на адрес:  1797 София, ул. „Лъчезар Станчев” 7,  Email: trud@trud.bg и trudonline@gmail.com", "date": "2017.08.08", "title": " Ето какво трябва да знаете, ако искате бързо да напуснете работа"}
{"url": "https://trud.bg/%d0%be%d1%82%d1%86%d0%b5%d0%bf%d0%b8%d1%85%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%b1%d1%83%d0%bb-%d0%bc%d0%b0%d0%bb%d0%b8%d0%bd%d0%be%d0%b2/", "text": "Боеприпас е бил намерен в тревни площи в столичния ж.к. „Младост“, съобщиха от Столичната община. Това е станало на бул. „Александър Малинов“. Сигналът е подаден малко след 10.00 часа. За да бъде отстранен боеприпасът, движението на булеварда при магазин ХИТ временно се извършваше по старото трасе, но вече е възстановено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Отцепиха движението по бул. „Малинов“ заради открит боеприпас"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d0%ba%d0%b0%d0%bb%d0%b8%d0%b0%d0%ba%d1%80%d0%b0-%d0%b1%d1%80%d1%8e%d0%ba%d1%81%d0%b5%d0%bb-%d0%be%d1%87%d0%b0%d0%ba%d0%b2%d0%b0-%d0%b4%d0%b0/", "text": "През тези дни в Балчик, Каварна и Шабла се срещнах с трима кметове, общински съветници и представители на различни гилдии в региона и за мен не е безразлично, няма как да се направим, че проблемът го няма. Планът за управление е дълъг, но трябва да се вземе решение. Затова казах – спираме заповедта, за да видим този текст става или не става. Това каза премиерът Бойко Борисов по време на инициираната от него среща в Министерския съвет за казуса с „Комплекс Калиакра“, предаде репортер на „Труд“. Надявам се конструктивно и бързо да намерим решение. Помолих всички страни да се върнем стъпка назад и да проведем днешния разговор, призова Борисов. Брюксел очаква да консултират текстовете по заповедта, така че да мине възможно най-бързо. Ние сме осъдени и минимумът, който трябва да се приеме, са тези осъдителни точки. От едната страна има едни интереси, от другата други. Всички тези хора там са със своя бизнес и поминък. Нещата тръгват още от 2001 г. сигурно. Ще загубим много време и няма да стигнем до никъде, ако се връщаме в миналото, каза още премиерът, припомняйки, че България е заплашена от глоба 20 000 евро на ден. В плана за управление има непрецезирани текстове, коментира кметът на Каварна Нина Ставрева. Основната причина за протестите в нашия район e липсата на информация от МОСВ, затова очаквам прецизиране на текстовете в Плана за управление на защитените зони, каза още Ставрева. За селата Топола и Божурец е посочена надморска височина 0 м. Има още редица сгрешени текстове, обясни тя.", "date": "2017.08.08", "title": " Борисов за Калиакра: Брюксел очаква да консултират текстовете по заповедта, така че да мине възможно най-бързо"}
{"url": "https://trud.bg/%d1%80%d1%83%d1%81%d0%ba%d0%b8-%d1%84%d0%b5%d1%80%d0%bc%d0%b5%d1%80%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%85%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb/", "text": "Необичаен начин да отбележат третата годишнина от налагането на санкциите срещу Русия от Европейския съюз избраха руски производители на сирене. Край Москва те организираха фестивал, в който продукцията си изложиха 70 ферми, съобщи  . „Можех да преброя на едната си ръка производителите на сирене преди санкциите. Бяха само петима. Останалите се появиха през тези три години. Цяла индустрия се роди пред очите ни. В началото много фермери започнаха да правят сирене в тендждери, както и ние. После купихме оборудване, произведено в Русия. Горди сме, че не само произвеждаме сирене, но и използваме руски машини за това.“, коментира организаторът  на фестивала и производител на сирене Олег Сирота. „Напрежението между Запада и Москва започна преди три години заради конфликта в Източна Украйна и руската намеса там. В отговор ЕС наложи секторни санкции срещу Москва. През 2014 г. Русия също наложи забрана за внос от няколко европейски държави, включително земеделски продукти и храна. И сирене! Контрабандните стоки не закъсняха, но на двойни и тройни цени.“, каза още той. „Всички сирена тук са много вкусни. Много приличат на френските и италианските. Има толкова аналози на сирената, които съм опитвала в чужбина.  Руската рубла загуби почти половината от стойността си след налагането на санкциите. Но този факт е донесъл само ползи на производителите на сирене, тъй като практически е елиминирал конкуренцията от контрабанда.“, сподели Ана, една от посетителките на фестивала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Руски фермери организираха фестивал по повод 3 години от налагането на санкциите срещу Русия"}
{"url": "https://trud.bg/133-%d0%bc%d0%bb%d0%bd-%d0%bb%d0%b2-%d1%81%d0%b0-%d0%bf%d0%be%d1%81%d1%82%d1%8a%d0%bf%d0%b8%d0%bb%d0%b8-%d0%b2-%d0%be%d0%b1%d1%89%d0%b8%d0%bd%d1%81%d0%ba%d0%b0%d1%82%d0%b0-%d1%85%d0%b0%d0%b7%d0%bd/", "text": "Изготвеният отчет за първото полугодие за касовото изпълнение на Бюджет 2017 на Община Велико Търново и за разходване на постъпилите средства сочи добри показатели по изпълнение на бюджетната рамка. Ключов фактор на финансова политика на Община Велико Търново е успешното реализиране на проектите финансирани със средствата от Европейския съюз за Програмен период 2014-2020, с които предстои да се осъществят мащабни инвестиционни проекти и програми с пряк ефект върху инфраструктурата, предоставяните социални услуги, заетостта, доходите и конкурентоспособността на територията на община Велико Търново. От въведения нов „Данък на таксиметровия превоз на пътници“ до момента са събрани 43 833 лв. В резултат на предприетите мерки просрочените задължения към 30.06.2017 г. са намалели с 411 819 лв. спрямо тези към 30 юни 2016 г., което представлява намаление с 24 %. Предприети са действия за събиране на просрочените задължения, като се очаква техният размер да бъде допълнително намален през следващият отчетен период. Общата субсидия и други трансфери за държавни дейности за 2017 година са в размер на 31 361 617 лева, което в абсолютна стойност е с 2 559 622 лева повече от тези за 2016 година. Увеличението е в резултат на повишаване на повечето от разходните стандарти, промяна на натурални показатели и разкриването на нови дейности. Целевата субсидия за капиталови разходи през 2017 г. е в размер на 1 498 700 лева или с 143 500 лв. повече от тази през 2016 г. Тенденция през последните години е с целевия трансфер да се финансира основно техническа инфраструктура. От анализ за изпълнението на приходите, администрирани от Дирекция „Местни данъци и такси“ от 1 януари до 30 юни тази година се установява, че са събрани местни данъци и такси в размер на 13 389 924 лв. от общо планираните за 2017 година 17 897 200 лв. Най-много са постъпилите средства от такса битови отпадъци – 4 795 296 лв. или 80 % изпълнение спрямо плана, събраните данък върху недвижимите имоти – 3 977 814 лв. или 80 % изпълнение, данък върху превозните средства – 2 324 130 лв. или 77 % изпълнение. Изпълнението на патентния данък е 119 371лв./ от 2017 г. при патентния данък е включен и данъка за таксиметров превоз на пътници/. От Дирекция „Местни данъци и такси“ са администрирани с 1 144 011 лв. повече приходи в сравнение със същият период на 2016 г. при запазване ставките и данъчната основа при изчисляване на данъците и таксите. Събраните недобори за периода са в размер на 2 129 645 лева. Приходите от общински такси се увеличават с приблизително 9 % или в абсолютна стойност с 489 375 лв. Близо 81 % от местните такси се формират от приходите от такса битови отпадъци. Към 30.06.2017 г. е събрана такава в размер на 4 795 296 лв., а към същата дата на 2016 г. – 4 345 800 лв., наблюдава се увеличение от 449 496 лв. Общия размер на просрочените задължения към 31 декември 2016 година на Община Велико Търново е 2 719 574 лв. Изплатени са 2 204 540 лв. или 81 % от тях. Общият размер на Просрочените задължения към 30.06.2017 г. на Община Велико Търново е 1 314 137 лв., т.е. в абсолютно изражение просрочените задължения са намалели с 1 405 437 лв. спрямо 31.12.2016 г., което представлява 52 % намаление. Просрочените вземания пък са в размер на 926 817 лв. Политиката водена от Община Велико Търново е да не се поемат необезпечени разходи и да се следи разходните ангажименти да не изпадат в просрочие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " 13,3 млн. лв. са постъпили в общинската хазна на Търново от местни данъци и такси за първото полугодие"}
{"url": "https://trud.bg/%d0%bf%d0%be%d1%80%d0%be%d0%b9-%d1%81%d1%8a%d1%81-%d1%81%d0%b8%d0%bb%d0%b5%d0%bd-%d0%b2%d1%8f%d1%82%d1%8a%d1%80-%d0%b7%d0%b0%d1%82%d0%b2%d0%be%d1%80%d0%b8-%d0%b0%d0%b2%d1%82%d0%be%d0%bc%d0%b0%d0%b3/", "text": "Истинско бедствие са преживяли късно снощи жителите на пловдивските села Поповица, Катуница, Ахматово и Селци. Полицията е  отцепила участък от автомагистралата, след като дърво рухна до аутобана. Отбиване на движението е имало и край Кемера заради паднали дървета и клони. Порой със силен вятър отнесе 30 кв.м. покрив на селскостопанска постройка. Вдигна го във въздуха и го премести на близо 5 метра, разказа кметицата на Поповица Веска Мичева. Цялата конструкция се стоварила по средата на пътя, след като прелетяла през малко отводнително каналче и тротоара. По чудо никой не е пострадал. Беше много страшно. Такъв порой съм виждала, но такъв силен вятър не, разказа кметицата. Тя още се чуди как покривът на частната стопанска сграда е бил отнесен. Сякаш е преместен, разказа Мичева пред електронното издание на вестник  . Тя не изключва той да е бил вдигнат от смерч. Днес продължава възстановяването на щетите от бурята. В селото има изпопадали дървета. Разчистване след бурята има и в съседните села Ахматово, Катуница и Селци. В последното също е паднал покрив на стопанска постройка. 10 са сигналите за помощ постъпили в пожарната. Всички са за разчистване на паднали клони и дървета. Около 22,30 часа дама позвънила и помолила за помощ, след като дърво паднало върху автомобила й на ул. \"Победа\".", "date": "2017.08.08", "title": " Порой със силен вятър затвори автомагистрала Тракия тази нощ"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-53-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%ba%d1%80%d0%b0%d0%b9-%d0%b1%d0%be%d0%b4%d1%80%d1%83/", "text": "Земетресение с магнитуд от 5,3 по скалата на Рихтер е регистрирано на територията на Западна Турция в 10.42 часа във вторник, показва справка на официалната интернет страница на  Трусът е бил с епицентър на 15 км източно от курорта Бодрум и на 159 км южно от Измир, с дълбочина от два километра. Не се привеждат данни за материални щети или пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Земетресение от 5,3 по Рихтер край Бодрум"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d0%bf%d0%b8%d1%8f%d0%bd-%d1%88%d0%be%d1%84%d1%8c%d0%be%d1%80-%d0%b1/", "text": "Повдигнаха обвинение на 39-годишен мъж от София, който е бил засечен да  шофира в нетрезво състояние, с отнето свидетелство за управление, с нерегистриран автомобил и освен това  е подал неверен сигнал на тел. 112. Дръзкият нарушител е установен от  служители на полицейското управление в Полски Тръмбеш.  На 29 април тази година при провеждане на специализирана полицейска операция в село Обединение е извършена проверка на товарен автомобил «Форд Транзит», управляван от М. Г. от София, известен на полицията и осъждан. В хода на проверката водачът не представил свидетелство за управление на автомобила. Освен това проверяващите констатирали, че контролните знаци на возилото са издадени за друг автомобил. При проверка на водача за употреба на алкохол, апаратът е отчел 1,53 промила. М. Г. е отказал кръвна проба. В хода на проверката е установено още, че водачът е седнал зад волана в срока на изтърпяване на принудителна административна мярка за временно отнемане на свидетелството за управление на возилото. От проведените допълнителни действия по разследването е установено, че на 30 април тази година в село Климентово той е подал на тел. 112 лъжлив сигнал за възникнал пътен инцидент. За извършените деяния му е повдигнато обвинение, взета му е мярка за неотклонение «подписка».", "date": "2017.08.08", "title": " Повдигнаха обвинение на пиян шофьор без книжка с нерегистриран автомобил, подал фалшив сигнал на тел.112"}
{"url": "https://trud.bg/%d0%ba%d1%80%d0%b5%d1%81%d0%bd%d0%b0-%d1%81%d0%ba%d0%be%d1%87%d0%b8-%d1%81%d1%80%d0%b5%d1%89%d1%83-%d0%bd%d0%be%d0%b2%d0%b8%d1%8f-%d0%bf%d1%80%d0%be%d0%b5%d0%ba%d1%82-%d0%b7%d0%b0-%d0%b0%d0%bc/", "text": "Жителите на община Кресна не харесаха новия проект на АПИ за АМ“Струма“ в участъка Кресненско дефиле. Представители на АПИ го представиха в общината пред хората и местната власт и всички реагираха негативно. Новият идеен проект предвижда  изграждането на две отделни скоростни ленти- едната да минава през сегашния път на дефилето, а другата да се изнесе високо в планината. Местните обаче скочиха срещу този вариант и настояват  цялата магистрала да бъде изнесена в планината, а сегашното трасе да остане като алтернативен път. Oт АПИ заявиха,  че времето изтича и ако строителството не приключи в срок, България ще трябва да връща на Европа и парите за построените вече отсечки. „Ние не сме против магистрала „Струма”, но ако се пусне този скоростен път, то крайпътните ни заведения ще фалират, а това е поминъка ни, казаха хората на обсъждането. И още, те смятат, че този вариант ще удари икономически района, ще блокира връзките им със селата, рафтинга, риболова, редица земеделски и горски дейности. Представителите на АПИ обясниха,че в 20-километровата отсечка са предвидени 6 връзки до селата в близост. Хората не познават проектите, предвижда се рехабилитиране на всички третокласни пътища в района, казаха експертите от АПИ. Но жителите не искат и да чуят за този вариант и заплашиха директно, че ако никой не се вслуша в тяхното мнение ще започнат протести и блокиране на пътища. . .Това е първото обществено обсъждане на проекта на АПИ, нова среща с хората ще има през септември освен в Кресна и в община Симитли. Тогава  ще присъстват и природозащитни организации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Кресна скочи срещу новия проект за АМ “Струма“"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b5%d0%bb%d0%b5%d0%bd%d0%b0-%d0%bf%d0%be%d0%bb%d1%83%d1%87%d0%b8-%d0%b1%d0%bb%d0%b0%d0%b3%d0%be%d0%b4%d0%b0%d1%80%d1%81%d1%82%d0%b2%d0%b5%d0%bd/", "text": "Кметът на Община Елена  инж. Дилян Млъзев получи благодарствено писмо от президента на Организацията на българските скаути Добромир Драев за доверието и оказаната подкрепа на еленския скаутски клуб „Острец“.  „Вашето дарение ни убеждава в силата на нашата кауза и в това, че се намираме на прав път. В днешното трудно за всички ни време подобен жест е проява на особено благородство и ние високо ценим това – се казва в писмото. Горди сме, че ръководството на Вашата община дава достоен пример за подкрепа на каузата на скаутите. Благодарение на Вашето добро дело се подпомага още една стъпка в обществено-полезната ни дейност за образование и възпитание на българските деца“.  Скаутски клуб „Острец“в Елена скоро навърши една година, но младите скаути развиват дейност, с която вече сериозно се вписват в българската организация на най-голямото световно младежко движение. За своя рожден ден клубът получи специален подарък от кмета инж. Дилян Млъзев – ваучер за 300 км преход. Това дарение помогна на еленските скаути за участието им в Международния скаутски лагер в природен парк „Шуменско плато“. Заедно с още 80 деца се учиха как да оцеляват в гората и си припомниха знания за животните и растенията. Клуб „Острец“ гостува и на русенските скаути, които организираха лагер в лесопарк „Липник“, а сега им предстои участие и в лагера в Дуранкулак край Шабла.  „Нашата дейност намира все по-голяма подкрепа от организации и хора от общината, което ни дава увереност. Приключенията носят много емоции на децата, но по-важното е, че се справят успешно с предизвикателствата със самочувствие на знаещи, можещи и подготвени за всичко и са част от сплотеното скаутско семейство“, сподели клубният водач на „Острец“ Даниела Кънчева.", "date": "2017.08.08", "title": " Кметът на Елена получи благодарствено писмо от президента на българските скаути"}
{"url": "https://trud.bg/vivacom-%d0%be%d1%82%d1%87%d0%b8%d1%82%d0%b0-%d1%80%d1%8a%d1%81%d1%82-%d0%bd%d0%b0-%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%b7%d0%b0-%d0%bf%d1%8a%d1%80%d0%b2%d0%be%d1%82%d0%be-%d0%bf/", "text": "VIVACOM запазва лидерската си позиция на българския телеком пазар, като отчита най-големи общи приходи в размер от 432 милиона лева към края на първата половина на 2017 г. В сравнение със същия период на миналата година компанията постига увеличение в размер на 2,5 милиона лева. През първата половина на настоящата година ръст на приходите се наблюдава както в мобилния, така и във фиксирания сегмент, като приходите за първо полугодие на 2017 г. възлизат съответно на 247 милиона лева от мобилни линии и малко над 174 милиона лева от фиксирани линии. VIVACOM запазва стабилни позиции по приходи от мобилни услуги, приключвайки първото полугодие на 2017 г. с увеличен пазарен дял в сравнение с края на 2016 г.– 28,4%. VIVACOM отбелязва ръст в общия брой абонати на мобилни услуги в сравнение с първото тримесечие на настоящата година, както и спрямо първото полугодие на 2016 г. Клиентите на мобилни услуги в края на юни 2017 г. са 3 135 000, докато през същия период на миналата година броят на клиентите в мобилния сегмент е бил със 72 хиляди по-малко. Приходите от абонат в мобилния сегмент остават стабилни, запазвайки тенденцията за растеж при ползването на данни – от 31% дял от средните приходи на абонат през второто тримесечие на 2016 г. на 35% за същия период на 2017 г. На пазара на фиксиран интернет VIVACOM се утвърждава като лидер, отчитайки постоянна тенденция към увеличаване броя на клиентите – от 444 000 абонати за първото тримесечие на 2017 г. до 452 000 в края на второто тримесечие. За сравнение, в края на същия период на 2016 г. броят на клиентите на фиксиран интернет е 411 000. VIVACOM запазва лидерска позиция и в предоставянето на най-модерната телевизионна услуга – интерактивна телевизия (IPTV). 44% от общо 426 000 клиенти с платена телевизия са абонати на IPTV. За сравнение, в края на същия период на 2016 г. делът на абонатите на IPTV е 40% от общо 390 000 клиенти. През 2017 г. VIVACOM доказано има най-бързата мобилна мрежа в България, постигайки най-високата средна скорост за сваляне (download). Операторът получи награда въз основа на анализ, проведен от Ookla чрез Speedtest за първите шест месеца на 2017 г. В края на първата половина на 2017 г. телекомът осигурява покритие на 4G мрежата на 94% от населението в страната. Компанията инвестира в развитие на мрежата с фокус върху подобрението не само на покритието, но и на капацитета, устойчивостта и дългосрочната ефективност на вложените средства. Към края на първото полугодие VIVACOM отчита инвестиции в размер на 84 милиона лева. От тях 76% са вложени в развитие на мрежата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " VIVACOM отчита ръст на приходите за първото полугодие на 2017 г."}
{"url": "https://trud.bg/10-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d0%bf%d0%be%d0%b4%d0%b0%d0%bb%d0%be-%d1%84%d0%b0%d0%bb%d1%88%d0%b8%d0%b2-%d1%81%d0%b8%d0%b3%d0%bd%d0%b0%d0%bb-%d0%b7%d0%b0/", "text": "Момче на 10 г. изненада със страховито съобщение дежурните на телефон 112, а те светкавично информираха полицията в Шумен за анонимна заплаха за бомба. Минути след 14 часа в понеделник в оперативната дежурна част на ОДМВР-Шумен бил получен сигнал от центъра на спешния номер, че е постъпило съобщение за „поставена бомба в Шумен“. Източникът на анонимното обаждане бил открит бързо – 10-годишно момче от село Чернооково, част от шуменската община Върбица. В хода на проведените незабавни оперативни мероприятия е изяснено, че съобщението е злонамерено и е подадено от детето, съобщават от полицията. Случката вече се е разчула в населеното място, но местните хора са категорични, че детето едва ли е искало да плаши с бомба, по-скоро са го чули грешно. Според кмета Гюнай Якубов, е ползвало GSM-а на баба си. Жената боледувала, била трудно подвижна и близките често избирали телефон 112 да търсят спешна медицинска помощ. В понеделник майката на палавника отишла да вземе пенсията на бабата, а той решил да тества 112. Според версията на семейството казал „има болна“, но е било чуто „бомба“. Детето трудно изговаряло думите, страдало от вродено заболяване, освен това имало проблеми с българския език. Ахмед Капустрев, директорът на основно училище „Гео Милев“, където учи бъдещия четвъртокласник, също потвърди, че се касае за дете със специални образователни потребности от социално слабо семейство. Не създавал сериозни проблеми, но трудно артикулира думите и с него педагози работели повече. Без значение болна или бомба, но фалшивото обаждане е факт, защото в този момент болнавата жена не се е нуждаела от лекарска помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Дете с лош говор вдигна на крак полицията за бомба\t\t\t"}
{"url": "https://trud.bg/%d1%81%d0%bf%d0%b0%d0%b4%d0%b0-%d1%80%d0%b5%d0%b9%d1%82%d0%b8%d0%bd%d0%b3%d1%8a%d1%82-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f-%d0%bf%d1%80%d0%b5%d0%b7/", "text": "Популярността на Доналд Тръмп сред американците е в най-ниската си точка от януари насам, когато той встъпи в длъжност. Това сочи проучване, направено по поръчка на американския телевизионен канал Си Ен Ен. Работата на президента одобряват 38 процента от неговите сънародници. За сравнение през април те са били 44 на сто, а през март 45 на сто. Недоволните от Тръмп са 56 процента, с два пункта повече отколкото през месец март. В по-голямата си част критиците на стопанина на Белия дом са демократи, а поддръжниците републиканци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Спада рейтингът на американския президент Доналд Тръмп"}
{"url": "https://trud.bg/44-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d0%b2-%d1%82%d0%b5%d0%b6%d0%ba%d0%be-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5-%d1%81%d0%bb%d0%b5%d0%b4-%d0%ba/", "text": "44-годишен мъж е в тежко състояние след катастрофа, съобщиха от Областната дирекция на МВР – Видин. Тази сутрин около 03.15 часа на ул. „Цар Александър ІІ” в областния град служители от полицейския автопатрул установили в лявата аварийна лента на пътното платно (посока Дунавци – Видин) катастрофирал лек автомобил „Фолксваген Пасат” със софийска регистрация. Колата се била блъснала челно в предната част на паркиран в аварийната лента влекач с прикачено ремарке (автовоз). В лекия автомобил бил установен водачът му – 44-годишен мъж в тежко състояние. Той е откаран във видинската болница, при прегледа лекарите констатирали фрактури. Предстои транспортирането му в столичната болница „Пирогов”. На местопроизшествието е извършен оглед. Работата по случая продължава, в ОД МВР – Видин е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " 44-годишен мъж е в тежко състояние след катастрофа във Видин"}
{"url": "https://trud.bg/%d0%be%d0%b3%d1%80%d0%b0%d0%b1%d0%b8%d1%85%d0%b0-%d0%b8-%d0%b1%d0%b8%d1%85%d0%b0-%d1%81%d1%82%d0%b0%d1%80%d1%86%d0%b8-%d0%b2-%d0%b4%d0%be%d0%bc%d0%b0-%d0%b8%d0%bc/", "text": "Възрастно семейство е пострадало, след като със заплаха и сила от дома му в село Горско Абланово, община Опака са отнети 8 000 лв. Двамата съпрузи – мъж на 85 год. и жена на 76 год. са настанени в МБАЛ-Търговище. Опасност за живота им няма, съобщават от пресцентъра на областната полиция. Обирът и незаконното проникване в частния имот са станали на вчера, малко след полунощ. Неизвестният засега крадец е проникнал в къщата, като е срязал мрежа против комари, монтирана на прозорец. Служители на ОД МВР-Търговище и РУ-Попово провеждат активни оперативно-издирвателни действия за установяване на извършителя на престъплението. По случая е образувано досъдебно производство.", "date": "2017.08.08", "title": " Ограбиха и биха старци в дома им\t\t\t"}
{"url": "https://trud.bg/%d0%ba%d0%b0%d1%80%d0%b4%d0%b8%d0%be%d0%bb%d0%be%d0%b3-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%8f%d1%82-%d0%bd%d0%b0%d1%87%d0%b8%d0%bd-%d0%b7%d0%b0-%d1%80%d0%b0%d0%b7%d1%85%d0%bb%d0%b0/", "text": "Макар пиенето на чай или кафе да е общоприето средство за справяне с жегите в някои култури, най-добрият начин за разхлаждане е чашата студена вода или сок, изстудено бяло вино, бира или айрян. Това каза кардиологът Арман Постаджиян пред  . „Факт е, че това (приемът на топли напитки) води до известно разхлаждане, най-вече чрез акта на изпотяване, който следва. Но след това, реално погледнато, се губи този ефект. Интуитивното нещо, което правим – да посегнем към студената напитка, е правилно и би ни разхладило“, каза той. Друг съвет на експерта е да се следи прогнозата за времето. Често хората не се информират преди да излязат и не са подготвени адекватно с дрехи и течности за високите температури. Това може да доведе до извънредни ситуации и нужда от медицинска помощ. Постаджиян добави, че през лятото хора от всякакви възрастови групи стигат до спешното отделение заради проблеми, свързани с прекомерната топлина. Рисковите групи са възрастните, малките деца и хората с наднормено тегло. „Специално за възрастните хора, нещо, което за пореден път апелирам, излизането от вкъщи да става в ранните сутрешни часове и след 19:30 ч. Второто, дори в дома им преходът от, да речем, легнало положение до това да извършват някаква дейност, да става на стъпки.“ Младите хора, които често се смятат за неподвластни на топлото време, също трябва да внимават за ниско и високо кръвно или прилошаване. Съветът на експерта е да се приемат напитки с малко повече сол или захар, които ще задържат водата, от която тялото има нужда. Един от митовете, които Постаджиян опроверга е, че инфарктът е по-често срещан през лятото. Всъщност кардиологичните проблеми като инфаркт и инсулт са по-изявени през зимата, но всяка температурна вариация от много топло към много студено или обратното може да ги активира, посочи той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Кардиолог: Най-добрият начин за разхлаждане са студените напитки"}
{"url": "https://trud.bg/%d0%b5%d0%ba%d0%be%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8-%d0%bf%d1%80%d0%be%d0%b2%d0%b5%d1%80%d0%b8%d1%85%d0%b0-102-%d0%be%d0%b1%d0%b5%d0%ba%d1%82%d0%b0-%d0%b7%d0%b0-%d0%bc%d0%b5/", "text": "Еекспертите от РИОСВ – Велико Търново през юли извършиха 103 проверки на 102 обекта. Съставен е един акт за неводене на отчетност по отпадъците и са издадени три наказателни постановления на стойност 12 000 лв. Общо събраните суми по наложени санкции са 30 009,73 лв.  Основните акценти в контролната дейност на екоинспекцията през последния месец са извършване на комплексни проверки, контрол на обекти за спазване на изискванията на законодателството по отпадъците и въздуха, проверки във връзка с емисионен контрол на отпадъчните води и правилната експлоатация на пречиствателните съоръжения.  Дадени са 34 предписания за привеждане в съответствие с нормативните изисквания. 14 от тях са до кметовете на всички общини на територията на РИОСВ в срок до 01.09.2017 г. да извършат почистване на съществуващите нерегламентирани сметища, намиращи се на територията на общината и да представят отчет в инспекцията. Две предписания са издадени на кметовете на свищовското село  Деляновци и на село Раданово, община Полски Тръмбеш за почистване на образувани нерегламентирани сметища в техните землища, след проверки по сигнал и жалба в РИОСВ.", "date": "2017.08.08", "title": " Екоинспектори провериха 102 обекта за месец и събраха над 30 000 лв от санкции"}
{"url": "https://trud.bg/%d0%b8%d0%b7%d0%bd%d0%b0%d1%81%d0%b8%d0%bb%d0%b8%d1%85%d0%b0-%d0%b6%d0%b5%d0%bd%d0%b0-%d0%bd%d0%b0-%d1%83%d0%bb%d0%b8%d1%86%d0%b0%d1%82%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-10/", "text": "Жена на средна възраст е била изнасилена на улицата във вторник около 6,30 часа, съобщи директорът на ОДМВР-Варна, ст. комисар Даниел Пашов. Грозната случка станала на ул. „Струга“, близо до пожарната. Пострадалата е в стабилно състояние и е успяла да даде бегло описание на нападателя. По горещите следи криминалисти са задържали 10 души, като тепърва предстоят очни ставки, които ще установят дали някой от тях е извършителят на гнусното деяние.", "date": "2017.08.08", "title": " Изнасилиха жена на улицата във Варна, 10 са задържани"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d0%bd%d0%b0%d0%b5%d1%82-%d0%b7%d0%b0-%d0%ba%d1%83%d1%80%d0%b8%d0%b5%d1%80-%d0%bd%d0%b0-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%bf/", "text": "Благодарение съобразителността на млад мъж от Шумен бе предотвратена телефонна измама, съобщават от МВР. Снощи, около 18.00 часа, 24-годишен мъж от Шумен сигнализирал в полицията, че неволно е бил въвлечен в измамна схема. Пред служителите на реда той обяснил, че след като бил нает за куриер на документи, го изпратили на адрес в областния град. Там, през прозорец му били хвърлени лична и дебитна карта, както и сумата от 1290 лева. Виждайки „пратката“, която трябвало да достави, младият мъж се усъмнил, че вероятно става дума за измама и незабавно отишъл в районното управление. В хода на проведените първоначални полицейски действия било изяснено, че парите и документите са хвърлени от 75-годишен мъж, който е бил въведен в заблуждение, че съдейства за провеждането на операция за задържане на измамници. Разследването на случая продължава в рамките на образуваното досъдебно производство. Не се доверявайте и не давайте пари на непознати! Полицията не иска пари от гражданите, за да си свърши работата. Институциите не събират пари на ръка. Искането на пари по телефон е категоричен знак за измама. Не помагайте на измамниците! Не им съобщавайте номера на мобилния си телефон и адреса си. При подобни обаждания не се колебайте да потърсите съдействие на тел. 112. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Млад мъж, нает за куриер на документи, предотврати телефонна измама"}
{"url": "https://trud.bg/%d0%b0%d0%ba%d1%86%d0%b8%d1%8f-%d1%83%d0%b1%d0%be%d1%80%d0%ba%d0%b0-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b2-%d1%80%d0%be%d0%bc%d1%81%d0%ba%d0%be%d1%82%d0%be-%d0%b3/", "text": "Община Петрич изпрати багери и камиони в ромското гето което буквално се задушава от тонове боклуци и нерегламентирани сметища. Замърсени са десетки декари площ. Кметът на града Димитър Бръчков е твърдо решен да  изчисти района и освен това багерите ще изринат и всички незаконно изградени паянтови постройки. От години това е сериозен проблем на общината. Над 5 хиляди роми живеят в гетото. А новите, които идват за една нощ просто строят от картони и боклуци бараки и се заселват там. Общинарите дадоха срок на ромите сами да разрушат незаконните бараки до четвъртък, след това влизат багерите.  ", "date": "2017.08.08", "title": " Акция „Уборка“ стартира в ромското гето на Петрич, потънало в тонове боклуци"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b0%d0%bf%d0%b0%d1%88%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d0%bb%d0%b8-4650-%d0%bb%d0%b2-%d0%b8-%d0%bf%d0%b5%d1%82-%d1%82%d0%b5%d0%bb/", "text": "Взломна кражба на 4650 лв. и 5 мобилни телефона от офис в Стражица, разследват служители на местното полицейско управление. Престъплението е извършено в периода 4-7 август. Дръзките апаши проникнали в помещенията чрез взломяване на две входни врати. На местопроизшествието е извършен оглед. По случая е започнато досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Издирват апаши, задигнали 4650 лв. и пет телефона от офис в Стражица"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%bc%d1%8a%d0%b6-%d0%b7%d0%b0-%d0%b3%d1%80%d0%b0%d0%b1%d0%b5%d0%b6-%d0%bd%d0%b0-%d1%81%d1%8a%d0%b3%d1%80%d0%b0%d0%b6/", "text": "Районна прокуратура-Елена внесе в съда обвинителен акт срещу 44-годишен мъж за извършен грабеж. Обвинението срещу Христо Х. е за това, че на 14 март тази година в балканското градче отнел 80 лв. от свой съгражданин като употребил за това сила. Нападателят нанесъл удари с юмрук по главата и ритници по тялото на Х. Х. Обвиняемият е осъждан, безработен и няма постоянни доходи. В злополучния ден пострадалият взел кредит 100 лв. от частно дружество и отишъл в заведение със свой познат, където към тях се присъединил и обвиняемия. Х.Х. почерпил агресивния мъж една ракия и в разговор споменал за взетия заем. След като пийнал Христо Х. си тръгнал от заведението. По-късно, същата вечер пострадалият и обвиняемият се засекли в друго заведение в града, но били в различни компании. В един момент Христо Х. се обърнал към пострадалият и му поискал на заем два-три лева, но той не му отговорил. Няколко минути след като Х.Х. напуснал заведението, грабителят го проследил. На около 100 м от кръчмата го настигнал, приближил се и го ударил в лицето. В резултат на удара мъжът паднал на земята, а Христо Х. му нанесъл няколко ритника в гърдите, навел се над него, бръкнал в левият му джоб, извадил портфейла му и от там взел 80 лв. след което си тръгнал. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Изправят на съд мъж за грабеж на съгражданин"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%bf%d0%be%d0%bb%d1%83%d1%87%d0%b0%d0%b2%d0%b0-%d0%bd%d0%b0%d0%b4-10-%d0%bc%d0%bb%d0%bd-%d0%b5%d0%b2%d1%80%d0%be-%d0%bf/", "text": "Община Свищов ще получи над 10 млн. евро по програма Трансгранично сътрудничество. Кметската администрация на крайдунавския град вече има положителна оценка на 3 заявления за интерес, в приключила на първи етап оценка по Програмата. Разработките касаят пътна инфраструктура,  жизнена среда и културен обмен в трансграничния регион. До 16 октомври предстои разработване на пълна проектна документация. Първият проект предвижда основен ремонт и реконструкция на пътя  от  с. Драгомирово, през с. Овча Могила с излаз на главен път Русе-Плевен-София. Този участък от 10 км е изключително компрометиран през последните години и създава предпоставки за много катастрофи и автопроизшествия. С реализирането на проекта ще се извърши цялостна рехабилитация, изграждане на  отводнителни съоръжения, тротоари в населените места и ще бъде осигурено поставянето на нова пътна маркировка, знаци и мантинели. Това ще допринесе за по-добра свързаност, безопасност и съкращаване на времето за връзка с най-важните пътни артерии в страната. Ще се отрази пряко, не само върху жителите на конкретните населени места, а и на всички преминаващи на територията на общината. Общата стойност на проекта е 8 млн. евро и ще се изпълнява в партньорство с община Кълъраш, Румъния. Партньорският проект с община Зимнич, Румъния е на стойност около 1 млн. евро и ще допринесе за обособяване на един по-сигурен регион. Основната цел на проектното предложение е надграждане и разширяване на капацитета на първия съществуващ в България Кризисен център – с. Овча Могила, община Свищов. Планира се осигуряване на изключително важно техническо оборудване и специализирана техника за нуждите на доброволческите формирования и екипа за работа по време на кризи, бедствия и аварии. Сред основните са: отводнителни помпи, генератори, термокамери за наблюдение, пожарен автомобил, известителни уредби, хидравлични инструменти, лични предпазни средства, защитна екипировка и др. Ще се създаде и  комуникационна връзка между двете общини за синхронизиране на съвместни действия и превенция. Третото предложение е насочено към създаване на културен мост за обмен на традиции, музика и танц от двете страни на река Дунав. В рамките на 36 месеца са планирани провеждане на културни фестивали, посещения на групи – деца, ученици, самодейци и изпълнители с цел културен обмен. Предвижда  се създаване на така нареченото „Танцово училище“ и „Културен център“, чиято дейност ще е насочена за популяризиране на културната идентичност, традициите и обичаите на партньорите от двете страни на река Дунав. Общата стойност на проекта е 1, 5 млн. евро и ще се изпълнява в партньорство между кметство с. Царевец, община Свищов и кметство Контещи, Румъния. С подготовката на тези три предложения Община Свищов дава заявка за утвърждаване на усилията си, използвайки всички възможни източници на финансиране и реализиране на устойчива политика в сферата на културата, туризма, инфраструктура и безопасността на своите жители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Община Свищов получава над 10 млн. евро по програма Трансгранично сътрудничество"}
{"url": "https://trud.bg/62-252-%d0%b4%d1%83%d1%88%d0%b8-%d0%b6%d0%b8%d0%b2%d0%b5%d1%8f%d1%82-%d0%b2-%d1%81%d0%b0%d0%bd%d0%b8%d1%80%d0%b0%d0%bd%d0%b8-%d0%b1%d0%bb%d0%be%d0%ba%d0%be%d0%b2%d0%b5/", "text": "62 252 души живеят в санирани блокове, това става ясно от доклад на министъра на регионалното развитие и благоустройството Николай Нанков до председателя на Народното събрание Димитър Главчев в изпълнение на решение на парламента от месец юни т.г. Към края на месец юли 2017 г. Министерството на регионалното развитие и благоустройството е разплатило общо 235 987 521,60 лв. към „Българска банка за развитие“ АД за общо 232 обновени и въведени в експлоатация многофамилни жилищни сгради по Националната програма за енергийна ефективност. Разплащанията към ББР стартираха през месец юни на база подписано споразумение между МРРБ и банката. Още през същия месец към ББР са платени общо 9 977 621,74 лв. за 10 въведени в експлоатация сгради. През месец юли към банката са възстановени средствата за 222 изцяло обновени сгради на обща стойност 226 009 899,86 лв. В доклада се прогнозира, че до края на годината към ББР могат да бъдат погасени задължения за общо между 450 млн. лв. и 530 млн. лв., като в тази сума се включват и вече разплатените средства. Изчислението е направено на база процеса по изпълнение на програмата, включително разплащане, анексиране на договорите, приемането на сградите и въвеждането им в екслоатация, издаването на окончателни фактури от строителния надзор и инвеститорския контрол, както и след подписването на окончателния протокол, удостоверяващ, че всички дейности са разплатени от страна на ББР АД към избраните външни изпълнители. В доклада се посочва, че към средата на юли в различен етап на изпълнение са дейностите по 1982 сгради, като 585 от тях са в етап на строителство. Изцяло завършени и въведени в експлоатация към средата на месец юли са 515 многофамилни сгради, като подобрената жилищна инфраструктура е с обща разгърната площ от 2 489 433,92 кв. м. До момента облагодетелствани от подобрената инфраструктура са 62 252 човека, живеещи в обновените 29 915 жилища. Сключените договори за целево финансиране между община, областен управител и ББР АД са общо 2022. Тристранните споразумения се сключват след подписването на договор между община и сдружение на собственици и получаването на всички коректно попълнени документи. До приключването на дейностите по вече одобрените за финансиране 2022 сгради в цялата страна е преустановено приемането на нови заявления. Към доклада има приложена и таблица по общини. От нея става ясно, че от 2022 сгради със сключени договори за целево финансиране, най-много са в област Бургас – 236, като 39 от тях са въведени в експлоатация, 236 са със стартирали дейности, а 88 са в етап на строителство. След област Бургас е област Благоевград със 189 сключени договора. Трета по брой сключени договори е област Хасково с общо 180 договора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " 62 252 души живеят в санирани блокове"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%b2-%d0%ba%d0%b0%d0%bd%d0%b0%d0%bb%d0%b0-%d1%81%d0%b0-%d0%bf%d1%80%d0%b8%d1%87%d0%b8/", "text": "Продължава разчистването на паднали дървета и клони след вчерашната буря в София, съобщава  . Пороят нанесе щети и върху уличната мрежа. Най-сериозно е пропукването на една от основните градски артерии – булевард „Черни връх”. Днес кметът Йорданка Фандъкова дойде на инспекция в участъка. Причина за аварията са едрогабаритни отпадъци, попаднали в канала – включително и строителни отпадъци. „Причината определено е запушване на канала и шахтата, която не е успяла да поеме отводняването. Въпреки че това е причината за тази авария, „Метрополитен”, които са изпълнител, поеха ангажимент да отстранят дефектите за своя сметка, защото обектът е в гаранционния срок”, обясни Фандъкова. Очаква се до края на деня спешният ремонт да завърши. Междувременно се работи по втората част от водния проект, който трябва да намали проблемите с канализацията в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Строителни отпадъци в канала са причината за аварията на „Черни връх“"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d0%bf%d0%be%d0%b4%d1%85%d0%b2%d1%8a%d1%80%d0%bb%d0%b8%d0%bb-%d0%bf%d0%b0%d1%80%d0%b8-%d0%b2-%d0%bf/", "text": "44 годишен мъж от Суварово е задържан до 24 часа при опит за подкуп. Тази нощ около 03:50 ч. на ул. „Яна Войвода“ в Свиленград, автопатрул на сектор „Пътна полиция“ при РУ Свиленград,  спрял за проверка лек автомобил марка Фолксваген Голф, управляван от 44 годишен мъж от Суворово, обл. Варна.  В хода  на проверката водачът отказал проба за алкохол с дрегер. После през отворен десен прозорец на предна врата на служебния автомобил, хвърлил вътре на шофьорската седалка пачка с пари. При последвалия оглед станало ясно, че нарушителят опитал да подкупи униформените с 1 банкнота от 20 лева, 2 банкноти от 10 лева и 1 банкнота от 20 евро. Парите са предадени с протокол.  Образувано е досъдебно производство, а нарушителя е задържан до 24 часа.", "date": "2017.08.08", "title": " Арестуваха шофьор, подхвърлил пари в патрулка"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b7%d0%b0-%d0%ba%d1%80%d0%b0%d0%b9%d0%bc%d0%be%d1%80%d1%81%d0%ba%d0%b0-%d0%b4%d0%be%d0%b1%d1%80%d1%83%d0%b4%d0%b6%d0%b0-%d0%b7%d0%b0%d0%bf/", "text": "Започвате от днес, утре по плана – залив по залив, нива по нива, бостан по бостан. Мога да успея в Брюксел, само ако демонстрираме единство, заяви премиерът Бойко Борисов на срещата за „Комплекс Калиакра“. „Комисарят ще дойде, но няма да дойдат в среда, в която биха ги посрещнали с протести. Не проявим ли всички толерантност и разбиране, накрая действително ще стигнем до осъдителни решения и тогава ще възбудим и другата част на България. Планът за управление две години и половина да се прави там на място, да можем да чуем всеки човек, съдба и едва тогава, ако не можем да защитим някой, имаме компенсаторни механизми. Тогава ще му дадем бостан на друго място и този човек да е защитен. 20, 30, 40 млн. лв. има в различните компенсаторни механизми“, обясни Борисов. Заповедта не е проблемът, а е планът за управление на територията. В рамките на тази седмица ще има работни групи – енергетика, строителство, земеделие, които ще обсъдят заповедта, допълни екоминистърът Нено Димов. Българският данъкоплатец няма да бъде натоварен с милиони левове такси, вече има съдебно решение и трябва да работим за изпълнението му, каза още Димов. Кадастралната карта трябва да бъде изготвена и предоставена на общините. Трябва да се каже, че тази заповед не ограничава по никакъв начин риболова, каза вицепремиерът Валери Симеонов.", "date": "2017.08.08", "title": " Премиерът за крайморска Добруджа: Започвате от утре по плана – залив по залив, нива по нива"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8-%d0%b2-%d1%81%d0%b8%d0%bd%d0%b8-%d0%b6%d0%b8%d0%bb%d0%b5%d1%82%d0%ba%d0%b8-%d0%be%d0%b1%d1%85%d0%be%d0%b6%d0%b4%d0%b0%d1%82-%d1%82%d1%8a%d1%80%d0%b3%d0%be/", "text": "Данъчни в сини жилетки по двойки обхождат търговските обекти в габровска област, съобщават от местния офис на НАП. Проверките се извършват по предварително зададен маршрут, а в патрулиращите двойки задължително инспекторите са от различни отдели на приходната агенция. От офиса на Национална агенция по приходите (НАП) в Габровоинформират, че техни служители вече са започнали активни контролни действия на търговските обекти. Контролните действия се извършват в цялата Габровска област. С превантивна цел те раздават уведомителни писма, с които се акцентира върху задължението на търговците за отчитане на всички продажби чрез регистрирано в НАП фискално устройство. Фирмите се уведомяват какви биха били последствията за тях, ако не спазват законовите разпоредби. Двойките данъчни служители патрулират по две седмици, след което ги сменят техни колеги, а самата кампания е безсрочна. На по-късен етап ще се извършват регулярни проверки и от командировани данъчни инспектори от другите офиси на Териториалната дирекция на НАП-Велико Търново, при които проверяващите ще извършват скрити наблюдения над търговските обекти. Гражданите могат да сигнализират данъчните патрули, ако не им бъде издадена касова бележка за извършена от тях покупка. В тези случаи данъчните ще извършат незабавна проверка на сигнала. Сигнал може да бъде подаден и на националния телефон на НАП 0700 18 700, както и на електронната поща – infocenter@nra.bg", "date": "2017.08.08", "title": " Данъчни в сини жилетки обхождат търговските обекти в габровско\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%be%d1%82-%d0%bc%d1%8a%d0%bb%d0%bd%d0%b8%d1%8f-%d0%b2%d1%8a%d0%b2-%d1%84%d1%80%d0%b0%d0%bd/", "text": "Осем ученици бяха поразени от мълния снощи в Югоизточна Франция, предаде  , като цитира френската телевизия Бе Еф Ем. Инцидентът станал около 19.00 местно време в палатков лагер в община Виен. По данни на местните власти светкавица ударила електрическо табло. Седем тинейджъри били леко ранени, а едно 15-годишно момче – спешно откарано в болница поради спиране на сърцето. Лекари предупредиха, че е в крайно тежко състояние. 16 ученици от град Декарт на възраст от 13 до 16 години пристигнаха групово в къмпинга вчера сутринта за едноседмичен престой. Родителите им вече са информирани за инцидента и властите се готвят скоро да ги посрещнат на местопроизшествието. Миналата нощ френската национална метеорологична служба обяви оранжево ниво на опасност в 13 департамента от страната заради дъждове и бури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Ученици пострадаха от мълния във Франция"}
{"url": "https://trud.bg/%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0%d1%85%d0%b0-4-%d0%ba%d0%b3-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%be-%d0%b7%d0%bb%d0%b0%d1%82%d0%be-%d0%be/", "text": "Около 4 килограма контрабандни златни накити са иззети от търговски обект на улица „Правда” в ромския квартал „Столипиново” в Пловдив  при съвместна специализирана операция на служителите на сектор “Икономическа полиция” и Териториална дирекция на НАП в областния град. При проверка в златарския магазин на 32-годишен търговец инспекторите открили и конфискували огромно количество бижута, внесени от Турция, без да бъдат маркирани с български държавен печат. Случаят е докладван в Районна прокуратура – Пловдив, а търговецът е привлечен като обвиняем за незаконната дейност, като му е наложена мярка за неотклонение “парична гаранция”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Конфискуваха 4 кг контрабандно злато от магазин в Столипиново"}
{"url": "https://trud.bg/%d0%ba%d0%bc%d0%b5%d1%82-%d0%b8-%d0%b4%d0%b5%d0%bf%d1%83%d1%82%d0%b0%d1%82-%d0%be%d0%b1%d1%81%d1%8a%d0%b6%d0%b4%d0%b0%d1%85%d0%b0-%d1%82%d1%80%d0%b8-%d0%bf%d1%80%d0%be%d0%b1%d0%bb%d0%b5%d0%bc%d0%b0/", "text": "Актуални проблеми на Свищов постави пред народния представител от БСП  Валентин Ламбев кметът на Общината Генчо Генчев. По време на срещата бяха обсъдени три основни теми. Градоначалникът изтъкна необходимостта от предоставяне собствеността на бившото военно поделение с цел общината да има право да се разпорежда с тези имоти. Стана ясно, че  базата на бившето поделение 26410, които се намират на ул. „33-ти Свищовски полк“ в града, са частна държавна собственост и се управляват от Министерството на отбраната. Община Свищов от години настоява за придобиване на терените с областната управа във Велико Търново, военното министерство и Министерството на регионалното развитие и благоустройството, но до момента няма положителен отговор. В същото време територията на поделението не се поддържа и всичко е обрасло с дървета и храсти. През годините вече няколко пъти е имало заявен инвеститорски интерес към терените, но заради проблема със собствеността до конкретни действия не се е стигало. Фиинансовото състояние на болницата е другата важна тема, която кметът постави. Той изрази загриженост за постоянно намаляващият прием на първокурсници в Стопанска академия „Димитър А. Ценов”, която е важна образователна структура не само за област Велико Търново, но и за цяла България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Кмет и депутат обсъждаха три проблема на Свищов"}
{"url": "https://trud.bg/%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8%d1%82%d0%b5-%d1%81-%d0%bd%d0%be%d0%b2-%d1%83%d0%b4%d0%b0%d1%80-%d0%b7%d0%b0-10-000-%d0%bb%d0%b2-%d0%b2-%d0%bf%d0%bb%d0%be/", "text": "Телефонните измамници нямат празно от началото на август в Пловдив, където не минава дори един ден, без на въдицата им да се закачи поредният наивник от третата възраст. Поредната жертва на ало-мошениците е 63-годишна жена, която в понеделник сутринта олекна с близо 10 000 лв. от „белите си пари” за черни дни, след като бе заблудена по печално известната схема за искане на пари във връзка с полицейско разследване. Изпълнявайки стриктно указанията на мним служител на реда, потърпевшата оставила над 9800 лева и 100 евро в градинка на бул. “Цар Борис ІІІ Обединител” в центъра на града под тепетата. По случая е образувано досъдебно производство в Четвърто РУ на МВР-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Ало-измамниците с нов удар за 10 000 лв. в Пловдив"}
{"url": "https://trud.bg/%d0%ba%d1%80%d0%b0%d0%b6%d0%b1%d0%b8%d1%82%d0%b5-%d0%bd%d0%b0-%d0%ba%d0%be%d0%bb%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%bd%d0%b0%d0%bc%d0%b0%d0%bb%d0%b5%d0%bb%d0%b8-%d0%b4%d0%b2/", "text": "Кражбите на коли във Варна са намалели двойно за година. Това съобщи зам.-директорът на ОДМВР комисар Андрей Ангелов. За първото полугодие на тази година апаши са отмъкнали 74 возила, докато за същия период миналата година посегателствата са били 157. Драстичното намаление се дължи на реализиран в края на 2016 г. удар срещу бандити, които месечно задигали по десетина коли. Разкриваемостта на този вид престъпления във Варна, а и в страната обаче е много ниска – тази година в региона са установени авторите на 11 кражби, миналата – едва 8. Най-застрашени са возилата среден клас, а най-рисков сезон е лятото, когато из Варна шетат гастрольори. Такива са и повечето джебчии, които дебнат жертви из моловете и в автобусите. За разлика от минали лета обаче сред тях няма румънци, а броят на набезите е намалял значително. Не секват обаче телефонните измами, чиито организатори също не са варненци, а жители на погранични райони, обясни Ангелов. Последният фрапантен случай е от понеделник, когато след сигнал от полицията установили, че мъж с леки психични отклонения три дни поред е хвърлял пари през балкона си на мними ченгета, за да заловят измамници. Мошениците разбрали, че човекът е получил наследство и успели да приберат близо 16 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Кражбите на коли във Варна намалели двойно за година\t\t\t"}
{"url": "https://trud.bg/%d0%b7%d0%b0%d0%bf%d0%be%d0%b2%d0%b5%d0%b4%d1%82%d0%b0-%d0%b7%d0%b0-%d0%ba%d0%b0%d0%bb%d0%b8%d0%b0%d0%ba%d1%80%d0%b0-%d0%be%d1%81%d1%82%d0%b0%d0%b2%d0%b0-%d0%b4%d0%be-%d0%bf%d0%be%d0%b4%d0%b3%d0%be/", "text": "Към Междуведомствената работна група, която координира прилагането на мерки по изпълнение на решението на Съда на Европейския съюз по казуса „Калиакра“, ще бъдат сформирани четири подгрупи. Те ще търсят решения по конкретно възникналите въпроси в областта на земеделието, енергетиката, строителството и акваторията в трите защитени зони в района на Калиакра – „Калиакра“, „Комплекс Калиакра“ и „Белите скали“. Това обяви министърът на околната среда и водите Нено Димов след среща на   по казуса с министър-председателя Бойко Борисов и вицепремиера Валери Симеонов. В инициирания от премиера Борисов разговор бяха представени всички гледни точки, защитаващи различните обществени интереси. На срещата стана ясно, че основният проблем за различните заинтересовани страни е проектът на Интегриран план за управление на защитените зони в района на Калиакра, изготвен от Института по биоразнообразие и екосистемни изследвания към БАН, а не заповедта, въвеждаща ограниченията в границите на разпространението на приоритетното природно местообитание 62С0 Понто-Сарматски степи. В работните подгрупи ще има представители на всички заинтересовани и когато постигнем единно решение, ще го защитя в Брюксел. „Докато нямаме максимален консенсус ще считам, че Планът за управление не е приет“, категоричен беше министър Димов. „Балансът между околната среда и опазването й от една страна и между икономическото развитие – от друга, е формулата, която обявих с встъпването си в длъжност и ще я следвам, докато съм министър, защото само балансът между тези два стълба прави благосъстоянието и живота на гражданите по-добри“, заяви министърът. По думите му работещо решение може да се намери само, когато има баланс между интересите по опазването на околната среда и местното развитие. Ще продължим работата с браншовите организации и собствениците на земи по намирането на баланса, като същевременно гарантираме, че българският данъкоплатец няма да бъде натоварен със санкции и глоби от стотици милиони за дейностите, за които сме осъдени. Вече има съдебно решение и трябва да работим в рамките на изпълнението му“, категоричен бе министър Димов. Заповедта, въвеждаща ограниченията в разпространението на приоритетното природно местообитание 62С0 Понто-Сарматски степи, публикувана в „Държавен вестник“ на 28 юли 2017 г. ще продължи да действа до момента, в който бъде подготвена нова заповед, координирана с кметовете и обсъдена с Брюксел, съобщи министър Нено Димов. Той уточни, че това е необходимо, за да сме сигурни, че ще отговори на решението на Съда на ЕС и няма да се пристъпи към налагане на финансови санкции спрямо България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Заповедта за Калиакра остава до подготвяне на нова, координирана с кметовете и обсъдена с Брюксел"}
{"url": "https://trud.bg/%d0%b4%d0%b5%d1%83-%d0%b8-%d0%b1%d0%b0%d0%bd%d0%b8%d1%87%d0%b0%d1%80%d0%ba%d0%b0-%d1%81%d0%b8%d1%82%d1%80%d0%be%d0%b5%d0%bd-%d0%bf%d0%bb%d0%b0%d0%bc%d0%bd%d0%b0/", "text": "Два автомобила пламнаха през нощта в понеделник в Пловдив и Карлово, където по случаите са образувани досъдебни производство и се разследват причините и обстоятелствата, довели до пожарите, обхванали МПС-тата. Около 2,50 часа след полунощ полицаите от РУ на МВР-Карлово заедно с екип на местната Пожарна се отзовали на сигнал за обхванат в пламъци товарен автомобил „Ситроен”, собственост на 29-годишен местен жител. Час по-късно същата нощ на тел. 112 постъпило обаждане за горящ лек автомобил „Деу” на улица „Богомил” в Пловдив. След потушаване на огъня било установено, че южнокорейското возило, което е собственост на 28-годишен пловдивчанин, не е било в движение от близо година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " „Деу” и баничарка „Ситроен” пламнаха през нощта  в Пловдив и Карлово"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%be%d0%b1%d0%b2%d0%b8%d0%bd%d1%8f%d0%b2%d0%b0-26-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b2/", "text": "Окръжна прокуратура-Стара Загора привлече като обвиняем 26-годишен мъж за палеж в село Горно Ботево. Мъжът е запалил сгради, като пожарът е представлявал опасност за живота на хора и е имало опасност да се разпространи върху други имоти. За това престъпление законът  предвижда наказание „лишаване от свобода” от 3 до 10 години. Повод за огнената вендета в старозагорското село е възникнал конфликт между два рода. Обвиняемият се прибрал в дома си и видял, че братята му са пострадали. Решил да си отмъсти. Източил в пластмасова туба бензин от моторната резачка и отишъл до жилище, собственост на жена от селото. В непосредствена близост до къщата се намирала стопанска постройка. Там мъжът изсипал от тубата бензина и запалил  постройката. В резултат на пожара е изгоряла стопанската постройка и намиращите се в нея животни. Пожарът се разпространил и обхванал и къщата, която също изгоряла. С постановление на Окръжна прокуратура – Стара Загора обвиняемият е задържан за срок от 72 часа. В Окръжен съд – Стара Загора ще бъде внесено искане за вземане на постоянна мярка за неотклонение „задържане под стража”. Разследването по делото продължава, като са разпитани свидетели и са назначени пожаротехническа експертиза и оценителна експертиза.  За това престъпление се предвижда наказание „лишаване от свобода” от 3 до 10 години.", "date": "2017.08.08", "title": " Прокуратурата обвинява 26 годишен мъж в подпалвачество"}
{"url": "https://trud.bg/%d0%ba%d0%b5%d0%b2%d1%80-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0-%d0%b7%d0%b0-%d0%be%d1%82%d0%bd%d0%b5%d0%bc%d0%b0%d0%bd/", "text": "Комисията за енергийно и водно регулиране (КЕВР) прекрати процедурата за отнемане на лицензията на ЕВН. Това стана ясно от съобщение, публикувано на сайта на енергийния регулатор. Решението е взето по време на закрито заседание, проведено на 04.08.2017 г. „След като разгледа всички факти и обстоятелства във връзка с откритата процедура за отнемане на издадената на „ЕВН България Електроснабдяване“ ЕАД лицензия № Л-141-11 от 13.08.2004 г. за извършване на дейността „обществено снабдяване с електрическа енергия“ и на основание чл. 21, ал. 1, т. 1 и чл. 59, ал. 1, т. 2 от Закона за енергетиката и чл. 81, ал. 1, т. 1 във връзка с чл. 80, ал. 2 от Наредба № 3 от 21 март 2013 г. за лицензиране на дейностите в енергетиката, реши да прекрати откритата с Решение № О1-Л-141-11 от 19.03.2014 г. процедура за отнемане на посочената по-горе лицензия. Пълният текст на решението ще бъде публикуван на интернет страницата на КЕВР след приключване на процедурата по установяване на наличие на защитена по закон информация“, се посочва на сайта на КЕВР. На този етап КЕВР не е излязъл с решение за другите две електроразпределителни дружества – „Енерго Про Продажби“ и „ЧЕЗ Електро България“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " КЕВР прекрати процедурата за отнемане на лицензията на ЕВН"}
{"url": "https://trud.bg/6-%d0%bc%d0%b5%d1%81%d0%b5%d1%86%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%b8-9-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b7%d0%b0-%d0%b2%d0%be%d0%b4%d0%b0%d1%87/", "text": "Шест месеца „лишаване от свобода“ с изпитателен тригодишен срок и забрана да управлява МПС в продължение на девет месеца е наказанието, което П. Йорданов е приел да изтърпи за извършено от него престъпление по чл. 325, ал.3 вр. ал. 2, вр. ал. 1 от НК. Той се е признал за виновен и е сключил споразумение с Районна прокуратура – Дупница за това, че около 14 ч. на 5 август в Дупница, при управление на лек автомобил „Фолксваген-голф“ хвърлял стъклени бутилки по движещите се зад него участници в движението и по пътното платно, съобщиха от държавното обвинение. Подсъдимият не се подчинил на подаден специален и звуков сигнал от полицейски патрулен автомобил, както и на разпореждания на служителите на реда. Извършеното от него деяние било съпроводено със съпротива срещу орган на властта- полицейски служители, изпълняващи задълженията си по опазване на обществения ред. При задържането Йорданов замахвал с брадва към тях и посегнал към нож, закачен на колана му, като псувал и отправял нецензурни думи към полицаите и закани „Точно вас търся“. Четиридесет и осем часа по-късно, разследването на инцидента, проведено под формата на незабавно досъдебно производство, е приключило с одобрено от съда споразумение, което има последиците на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " 6 месеца „условно“ и 9 без книжка за водач, вилнял из Дупница"}
{"url": "https://trud.bg/%d0%bc%d1%8a%d0%bb%d0%bd%d0%b8%d1%8f-%d0%bf%d0%be%d1%80%d0%b0%d0%b7%d0%b8-%d0%be%d0%b2%d1%87%d0%b0%d1%80-%d0%ba%d1%80%d0%b0%d0%b9-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%be-%d1%81/", "text": "45-годишният овчар от Маноле Веселин Йорданов е убит от мълния, докато пасял овцете в землището на пловдивското село, като инцидентът с фатален край е станал в понеделник вечерта след 20 часа. Трупът на загиналия пастир, който не е семеен, обаче е открит едва във вторник сутринта около 7.30 часа, когато притеснени негови приятели и селяни тръгнали да го търсят. По случая има образувано досъдебно производство в РУ на МВР-Труд. Бурята, която се разрази в понеделник между 18.30 и 21 часа, унищожи почти цялата земеделска продукция на хората от близкото до Пловдив село Рогош, но не засегна изобщо града под тепетата, въпреки че дълго време се носеха черни градоносни облаци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Мълния порази овчар край пловдивско село"}
{"url": "https://trud.bg/%d0%b1%d1%8f%d0%b3%d0%b0%d1%89-%d0%bc%d1%8a%d0%b6-%d0%b1%d1%83%d1%82%d0%bd%d0%b0-%d0%b6%d0%b5%d0%bd%d0%b0-%d0%bf%d1%80%d0%b5%d0%b4-%d0%b4%d0%b2%d0%b8%d0%b6%d0%b5%d1%89-%d1%81%d0%b5-%d0%b0%d0%b2%d1%82/", "text": "Британската полиция се обърна към гражданите за помощ при издирването на агресивен мъж, който е бутнал жена пред движещ се автобус в Лондон. Инцидентът е станал през май, но извършителят все още не е задържан, затова властите издирват свидетели на инцидента, който е заснет от камера на друго превозно средство на 05.05.2017 г. На записът се вижда как бягащият мъж неочаквано и без видима причина блъска минаваща в този момент покрай него 33-годишна пешеходка на пътното платно. Жената пада пред идващ срещу нея автобус, но шофьорът в последния момент успява да завие, избягвайки удара и така спасява живота й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Бягащ мъж бутна жена пред движещ се автобус в Лондон (ВИДЕО)"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%82%d1%80%d0%b0%d1%84%d0%b8%d0%ba%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b3%d1%80%d0%b0%d0%bd%d0%b8%d1%87%d0%bd/", "text": "На българо-сръбската граница трафикът е нормален на всички ГКПП. На българо-македонската граница на ГКПП Станке Лисичково трафикът е интензивен на вход, на ГКПП Гюешево трафикът е интензивен на изход. На българо-гръцката граница трафикът е нормален на всички ГКПП. На българо-турската граница трафикът е нормален на всички ГКПП. На българо-румънската граница трафикът е интензивен на всички ГКПП за леки автомобили на вход, на ГКПП Дунав мост – Видин има 1 км. колона от изчакващи товарни автомобили на изход, съобщават от МВР. Фериботът Оряхово – Бекет работи само в светлата част от деня поради ниско ниво на река Дунав. В Главна дирекция “Гранична полиция“ е получена информация от „Дунав мост Видин – Калафат“ АД, че на 8 август 2017 г. от 13 до 15 часа временно ще бъде преустановено движението на всички видове превозни средства през ГКПП Видин Дунав мост 2, поради техническа профилактика на мостовото съоръжение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " Вижте трафика на българските гранични контролно-пропускателни пунктове към 13:30 часа"}
{"url": "https://trud.bg/%d0%b7%d0%b0-%d0%b4%d0%b5%d0%b2%d0%b5%d1%82%d0%b8-%d0%bf%d1%8a%d1%82-%d1%89%d0%b5-%d1%81%d0%b5-%d1%81%d1%8a%d1%81%d1%82%d0%be%d0%b8-%d1%82%d1%80%d0%b0%d0%b4%d0%b8%d1%86%d0%b8%d0%be%d0%bd%d0%bd%d0%b8/", "text": "Община Несебър съвместно със Спортен клуб по водни спортове – „Месембрия” организира за девета поредна година традиционния плувен маратон по случай празника на Несебър – 15 август. Тази година по решение на Организационния комитет стартът ще бъде даден от точка на 1.5 км северозападно от гр. Несебър /плаващ старт/, като участниците в маратона ще бъдат транспортирани до там с туристически кораби. Финалът ще е пред крепостните стени. Тази година мястото за регистрация на участниците е бистро „Вермона“ – до входа на северния голям паркинг. Участници в състезанието могат да бъдат  лица над 9-годишна възраст в отлично здравословно състояние. По традиция на първия преплувал разстоянието, кметът на общината Николай Димитров ще връчи осветена икона на Света Богородица. Останалите награди са купи, грамоти и парични награди, като за най-малките участници са предвидени  и предметни награди. Стартът на състезанието ще бъде даден около 10 ч. на 15 август преди вдигане на националния флаг пред крепостните стени. Награждаването ще се състои от 11:15 часа пред портите на Стария Несебър. Осигуряването на маратона ще се осъществи от дирекция ИА „Морска администрация”, Гранична полиция – Бургас, РД „Пожарна безопасност и защита на населението” – Бургас, и доброволци. Условията за участие и декларациите ще бъдат публикувани в официалната страница на Община Несебър. От организационния екип уведомяват всички състезатели да се регистрират с предварително попълнени декларации с цел по-бърза обработка на данните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " За девети път ще се състои традиционният плувен маратон за празника на Несебър"}
{"url": "https://trud.bg/%d0%b0%d0%bf%d0%b8-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0-%d0%b4%d0%be%d0%ba%d0%bb%d0%b0%d0%b4%d0%b0-%d0%b7%d0%b0-%d0%be%d0%b2%d0%be%d1%81-%d0%b7%d0%b0-%d0%bb%d0%be%d1%82-3-2-%d0%bd/", "text": "Агенция „Пътна инфраструктура“ публикува доклада за оценка на въздействието върху околната среда /ОВОС/ на проекта „Подобряване на трасето на лот 3.2 на АМ „Струма” Документът е качен на интернет страницата на агенцията  . Общественото обсъждане на доклада ще се проведе на 11 септември 2017 г. От 9 ч. е обсъждането в община Симитли, а от 14 ч. в община Кресна. Докладът за ОВОС на инвестиционното предложение, заедно с всички негови приложения, в т. ч. Доклад за оценка на степента на въздействие, са обществено достъпни и на разположение на интересуващите се както на интернет страницата на Агенция „Пътна инфраструктура” – www.api.bg, така и на хартиен носител на следните места всеки работен ден от 9 ч. до 17.30 ч. в: сградата на МОСВ, гр. София, бул. „Мария Луиза“ № 22;  сградата на АПИ, гр. София, бул.“Македония“ № 3;  сградата на РИОСВ-Благоевград, ул. „Свобода“ № 1;  сградата на Община Симитли, ул. „Христо Ботев“ № 27;  сградата на Община Кресна, ул. „Македония“ № 96.  Докладът за оценка на въздействието върху околната среда и Докладът за оценка на степента на въздействие са достъпни и на интернет страницата на Министерството на околната среда и водите – http://www5.moew.government.bg/. Писмени становища могат да се предоставят в сградите на общините Симитли и Кресна, както и на местата, където е осигурен достъп до Доклада за ОВОС и приложенията към него, посочени по-горе, или по време на срещите за обществено обсъждане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " АПИ публикува доклада за ОВОС за лот 3.2 на магистрала „Струма“"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d0%ba-2/", "text": "Районна прокуратура-Пловдив привлече като обвиняем 32-годишния Симеон М.  за контрабанда на близо 4 кг златни накити, които е пренесъл, без да ги декларира през границата на страната, като стойността на предмета на престъплението е в особено големи размери. На Симеон М. е повдигнато обвинение за престъпление по чл. 251, ал. 1 от Наказателния кодекс, след като служители на сектор Икономическа полиция при Областна дирекция на МВР-Пловдив и на Териториална дирекция на НАП са извършили проверка в златарския му магазин на улица „Правда” в ромския квартал „Столипиново”. При извършено претърсване и изземване от търговския обект и от къща, обитавана от него, били намерени и иззети 4 кг немаркирани златни накити – пръстени, синджири, обици, гривни и др., както и сумата от около 30 000 лева. Според данни по досъдебното производство златните бижута били внесени от Турция и нямали поставена маркировка с български държавен печат. Под ръководството на Районна прокуратура-Пловдив се извършват активни процесуално-следствени действия по случая. Обвиняемият Симеон М. е с взета мярка за неотклонение от прокурор  “парична гаранция” в размер на 20 000 лева, като сумата е внесена.", "date": "2017.08.08", "title": " Пловдивската прокуратура привлече като обвиняем 32-годишен мъж от Столипиново за търговия с контрабандно злато"}
{"url": "https://trud.bg/60-%d0%bd%d0%b0-%d1%81%d1%82%d0%be-%d1%80%d0%b0%d0%b7%d0%ba%d1%80%d0%b8%d0%b2%d0%b0%d0%b5%d0%bc%d0%be%d1%81%d1%82-%d0%bf%d0%be%d0%b2%d0%b5%d1%87%d0%b5-%d0%b6%d0%b5%d1%80%d1%82%d0%b2%d0%b8-%d0%bd/", "text": "1 125 престъпления са регистрирани в Сливенска област през първото полугодие на годината. Те са с 15 на сто в сравнение със същия период на предходната година – съобщи ст.комисар Димитър Величков, директор на ОД на МВР. Криминогенните фактори в региона остават непроменени, като част от тях са социални проблеми, свързани с негативната демографска тенденция, образованието, възпитанието, трайното обособяване на компактни маргинализирани групи, които оказват влияние на средата за сигурност. Основен дял в структурата на престъпността заемат престъпленията против собствеността на гражданите – 49 процента срещу 55 на сто за същия период на 2016 година. Регистрираните през полугодието грабежи са 15 срещу 17 за полугодието на миналата година, телефонните измами – 34 срещу 37. Сливенската дирекция е на едно от първите места в страната по противодействие на престъпленията, свързани с производство и разпространение на наркотици. Регистрирани са 73 случая срещу 53 за м.г., разбити са 2 лаборатории за синтетична дрога и 6 закрити помещения за отглеждане на канабис. Общата разкриваемост възлиза на 59,6 на сто. Тежките катастрофи и броят на ранените от началото на годината до края на юни са по-малко в сравнение със същия период на 2016 година – 75 катастрофи с 89 ранени срещу 80 катастрофи и 119 ранени. За съжаление, през 2017 г. войната по пътищата е отнела повече човешки животи. Жертвите при тежките пътно-транспортни произшествия за полугодието са 11 или с 3 повече в сравнение с 2017 г. По пътищата и улиците в населените места са били установени 191 пияни и 58 дрогирани шофьори само за шестте месеца на годината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.08", "title": " 60 на сто разкриваемост, повече жертви на тежки катастрофи, много пияни и дрогирани шофьори в Сливен"}
