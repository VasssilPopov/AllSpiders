{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b8-%d0%b8%d1%82%d0%b0%d0%bb%d0%b8%d1%8f-%d1%89%d0%b5-%d1%80%d0%b0%d0%b1%d0%be%d1%82%d1%8f%d1%82-%d0%b7%d0%b0%d0%b5%d0%b4%d0%bd%d0%be-%d0%b7%d0%b0/", "text": "Министрите на външните работи на Германия и Италия, Хайко Маас и Енцо Миланези се срещнаха днес в Берлин, след което обявиха, че ще работят заедно за намиране на европейски решения за проблема с имигрантите, предаде БГНЕС. Миланези каза, че емигрантските въпроси са били във фокуса на срещата и преди всичко идеята за удължаване на операция „София“, военната мисия на Европейския съюз, чиято цел е да разбива групите за трафик на мигранти в Средиземно море, както и да спасява мигранти в беда. „Очакваме, че всички страни от ЕС ще изпълнят ангажиментите си. Спасяването в открито море е едно от тези задължения“, заяви Маас, чиято Социалдемократическа партия на Германия има по-меко отношение към концепцията за отворени граници. Миланези представляваше новото италианско правителство, което затвори пристанищата си за мигрантските кораби. Италия вече е в открит конфликт с Франция около мигрантския въпрос, а се влошиха и отношенията й с Испания, която прие част от мигрантите, които Италия отказа. В същото време Миланези заяви, че санкциите срещу Русия не са средство за наказание на тази страна, а са насочени към зачитане на международното право.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Германия и Италия ще работят заедно за намиране на решения за проблема с мигрантите"}
{"url": "https://trud.bg/10-000-%d1%87%d1%83%d0%b2%d0%b0%d0%bb%d0%b0-%d1%81-%d0%bf%d1%8f%d1%81%d1%8a%d0%ba-%d0%bf%d0%b0%d0%b7%d1%8f%d1%82-%d1%81%d1%82%d0%be%d0%bb%d0%b8%d1%86%d0%b0%d1%82%d0%b0-%d0%be%d1%82-%d0%bf%d0%be%d1%82/", "text": "Деца тренират за земетресение 6 по Рихтер в уникална клатеща се къща Над 10 000 чувала с пясък са в готовност да застанат на най-уязвимата точка на евентуален воден потоп в София. Това е част от “въоръжението” на дирекция “Аварийна помощ и превенция” към Столична община, подчинена на кмета Йорданка Фандъкова. “От тях 7000 са празни, а 3000- пълни. От пълните 1000 са дислоцирани в готовност да влязат светкавично в употреба около няколко рискови при наводнения подлеза – на бул. “България” и бул “Гоце Делчев”, мол “Парадайз”, при университета и на други опасни точки. Останалите 2000 чувала държим на склад”, казва шефът на дирекцията Красимир Димитров. Шеговито го питаме не се ли опасява някое чувалче да не подсили замазката на някое частно обектче, а той сериозно отговаря, че риск винаги има- щом са започнали да крадат пластмасовите обозначителни конуси, оцветени в сигнално оранжево. В София има и видеонаблюдение, с което се следи как се оттича водата по всички централни булеварди и улици – над 3000 камери дебнат за порои. Общината контролира дали са почистени 35 000 шахти и има две лодки за акции при наводнение. Дирекцията е единствената у нас, която разполага със 100 метра водни диги, които пречат на водата да навлиза в подлезите. Структурата има награда от кмета и награда “Достойни българи” за спасяването на 65 наводнени къщи в Скопие. Дирекцията спасила 15 души в Мизия. Всъщност подобна общинска структура за борба с природните стихии и превенция на населението няма никъде в Европа с изключение на Южен Уелс. Тя разполага и с уникален тренажор, който освен у нас, го има само в Кипър. Той се намира на учебния полигон на общината в Панчарево и представлява умалена постройка, с която се имитира земетресение. Сградата може да се клати до 8-а степен по Рихтер. Вътре обучаемите под указанията на инструктор тренират реакция при трус. Напътствията към децата са да залегнат и да се скрият под чиновете. Тук се обучават безплатно деца в четвърти клас, като им “се пуска” земетресение до 6-та степен, не повече. Oбучението са преминали 1590 деца. То включва и гасене на истински пожар с тупалки и пожарогасители. Малчуганите гледат филми за земетресение и наводнение, тренират и безопасност на движението, както и алпийско спасяване на човек с въжета. Децата тренират как да се държат в лодка, когато ги спасяват от наводнение. Те търсят жертви на земетресение сред развалини. Обучението им е безплатно, школата осигуряват само транспорта. Иначе таксата за тренировка на целия полигон е 400 лв. за група над 20 души.   Столичният кмет Йорданка Фандъкова: С над 20 проекта коригираме реки Столичната община изработва 21 проекта за корекции на реки и дерета в града, обяви кметът на София Йорданка Фандъкова. Тази година се изгражда 2 км продължение на дигата на р. Лесковска. Кметът заяви, че в последните години общината работи усилено за превенция срещу наводнения. От 2016 г. насам са коригирали 6 км речни корита в София, а изразходваните средства са над 26 млн.лв. “В последните години коригирахме корита в участъци от реките Слатинска, Суходовска, Драгалевска, Новачица, Владайска, “Иванянска”. Корекцията на речни корита изисква сериозни инвестиции, но е ключова за превенцията от наводнения и за сигурността на гражданите и тяхната собственост”, каза Фандъкова. За тази година общината е заложила 100 хил. лв. за чистене на преливниците на язовирите.   Арх. Влади Калинов пред “Труд”: Паметниците на културата са уязвими при трус “Сградите-паметници на културата са със занижени изисквания по отношение на земетръса. Спомняте си тежкото земетресение в Италия – многото сгради, които бяха паднали бяха масово паметници на културата”, каза пред “Труд” арх. Влади Калинов , който оглавява Дирекция “Контрол на строителството” в Столичната община. Той успокои, че в София има вековни здания и те все още стоят. “Във всяка стара сграда, в която се прави преустройство, което засяга конструкцията, задължително се предприема укрепване на конструкцията”, каза още Калинов. В София преди влизане в сила на нови норми през 1987 г. заради земетресението в Стражица, сградите са се осигурявали при проектиране на конструкцията им на устойчивост на 7-ма степен по скалата на “Медведев-Шпонхойер-Карник”. След 1987 г. степента е повишена на 9-та по същата скала.   100 души бдят за бедствия Дирекция “Аварийна помощ и превенция” към Столична община, разчита на близо 100 души за да пази София от бедствия. 39 от тях са щатни служители, а 60 са доброволци, които ги призовават при нужда, обясни пред “Труд” шефът на дирекцията Красимир Димитров. От дирекцията дават 24 часови дежурства. Оперативният център разполага със софтуер за наблюдение на реките. Екипите наблюдават 270 км. речни корита. Изработват се проекти за плановото им почистване. Под постоянно наблюдение са 23 критични места. “Даваме от бюджета на нашата дирекция средства на районните администрации за почистване на критичните участъци от столичната инфраструктура”, обясни Димитров. Дирекцията разполага с 20 помпи за отводняване. Такива има в подлеза на Лъвов мост, в този между Обеля и Надежда и в метростанциите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " 10 000 чувала с пясък пазят столицата от потопите\t\t\t"}
{"url": "https://trud.bg/26-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b2%d0%be%d0%b9%d0%bd%d0%be-%d1%83%d0%b1%d0%b8%d0%b9%d1%81%d1%82%d0%b2%d0%be/", "text": "Петко заплашвал да умъртви детето им Бивш рейнджър бе осъден на 26 години затвор за убийството на 35-годишна майка на четири деца и на баща й. Екзекуцията от ревност бе извършена на 30 октомври миналата година в плевенското село Горни Дъбник. Преди кръвопролитието 36-годишният убиец Петко Черкезов живеел на съпружески начела с Наталия Гърнева (35 г.). Любовта им пламнала преди около 6 г., когато жената все още била омъжена за предишния си съпруг, от когото има три деца. След развода, Наталия и Петко си купили къща в Горни Дъбник и заживели с бащата на жената Стефан Тачев (72 г.). Там им се родила дъщеричка. През 2017 г. двамата се разделили, но Петко продължил да настоява да се съберат. Дори плашел, че ако това не стане ще убие детето и себе си. След категоричните откази на Наталия, той взел решение да си отмъсти. Във фаталния октомврийски ден, Петко влязъл в къщата на жената през незаключена врата. Скрил се в гардероб и престоял там 2 часа, като изчаквал жената да се прибере. Когато Наталия влязла, той й се нахвърлил и започнал да я ръга с нож в корема. На помощ се притичал баща й. Рейнджърът обаче заклал и него. Черкезов бил военнослужещ в Казанлък и е ходил на мисии в Ирак и Афганистан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " 26 г. затвор за двойно убийство\t\t\t"}
{"url": "https://trud.bg/%d1%81%d0%bb%d0%b0%d0%b2%d0%b8%d1%88%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b8%d1%87-%d0%b4%d0%b5%d0%b1%d1%8e%d1%82%d0%b8%d1%80%d0%b0-%d0%b2%d1%8a%d0%b2-%d0%b2%d1%80%d0%b0%d1%86%d0%b0/", "text": "Дебютът на Славиша Стоянович начело на „Левски“ ще бъде на негостоприемния стадион във Враца срещу новака „Ботев“. Двубоят от 3-ия кръг на Първа лига е на 5 август. Така Тодор Симов ще изведе „сините“ и в предстоящата среща с „Черно море“ за първенство, след като стори същото и при успеха над „Ботев“ в Пловдив с 1:0. По информация на „Спортал“, опитният специалист има неотложна работа в Любляна, където е и в момента. Той ще остане в родината си до събота, когато се очаква да тръгне окончателно за София. Именно през уикенда 48-годишният бивш селекционер на Словения трябва да се запознае с играчите на „сините“. До момента той не се е срещал с тях, въпреки че бе на базата на клуба в събота, когато стартираха и преговорите между двете страни. До официалното поемане на тима от Стоянович, тренировките ще продължат да бъдат водени от тандема Тодор Симов-Георги Тодоров. Именно те ще изведат „сините“ за предстоящия мач с „Черно море“. Стоянович се е разбрал със собственика Спас Русев да бъде на трибуните на стадион „Георги Аспарухов“ в понеделник вечер, но в ролята на страничен наблюдател. А първият мач на словенеца на „Герена“ ще бъде чак на 18 август, когато столичният гранд приема „Септември“ (София).  В същото време ръководството на клуба продължава да работи по окончателната раздяла с досегашния специалист Делио Роси. На италианеца му бе съобщено,че е освободен в сряда, по-малко от 24 часа след отпадането от „Вадуц“ в Лига Европа. Но вече близо седмица вървят преговорите за условията по прекратяването на договора му. Очаква се освен нов треньор, тимът да бъде подсилен с едно или две попълнения до края на лятото. „Сините“ все още търсят нападател, който да засили конкуренцията на Серджиу Буш и Станислав Костов. Проблем е и липсата на алтернатива при външните крайни бранители Иван Горанов и Милош Цветкович.", "date": "2018.07.23", "title": " Славиша Стоянович дебютира във Враца"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%be%d1%82-1-%d1%8e%d0%bb%d0%b8-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%be%d1%82%d0%be-%d0%bf%d0%be%d0%bb%d0%be/", "text": "Слабият мениджмънт и зле планираните финансови потоци са големите проблеми в „Топлофикация“, категоричен е лидерът на БСП – София От 1 юли тежкото финансово положение, в което се намира „Топлофикация – София“, е допълнително усложнено, алармира лидерът на БСП – София Калоян Паргов. Причината за това са промените в Закона за енергетиката, според които от тази дата дружеството продава произведената електроенергия на борсата, обясни той, цитиран от пресцентъра на огранизацията. „Досега имаше тристранно споразумение. НЕК купуваше електроенергията, произведена от „Топлофикация София“ и директно погасяваше текущите задължения към „Булгаргаз“ с договор за прихващане, припомни Калоян Паргов. – А борсовата цена сега в много чести случаи ще бъде под цената на така наречената „кафява добавка“, каквато е енергията от „Топлофикация София“. Или пък ще бъде средна цена, определена от регулатора, като разликата ще бъде покривана от нарочен фонд. Това ще изисква по-добра прогноза на плащанията от мениджмънта на „Топлофикация“. Като цяло, всичко това означава, че дружеството ще получава по-малко пари в сравнение с преди 1 юли“. Калоян Паргов е категоричен, че в основата на проблемите на „Топлофикация – София“ са слабият мениджмънт и зле планираните финансови потоци. Това доведе до заплахата от страна на „Булгаргаз“ през миналата седмица да даде дружеството на частен съдебен изпълнител заради забавени плащания по задълженията. Притеснени от тази новина, както и от опасността дружеството да изпадне във фактически фалит, общинските съветници от БСП настояха да бъде изслушано ръководството на „Топлофикация – София“. Това се случи в четвъртък, но дадените отговори от управата на дружеството бяха крайно незадоволителни, според социалистите в СОС. „В „Топлофикация – София“ има нарушение на ритмичността на приходите. А вината на ръководството е, че не е реагирало по-рано, въпреки че е знаело за забавянията от доста време, коментира Калоян Паргов. – От няколко месеца дружеството има ново ръководство, което освен да прави съкращения в разходите чрез намаляване на персонала, не предприема никакви други действия с оглед подобряване на финансовата ситуация. А в съвсем близко бъдеще тези съкращения на професионалисти ще се отразят върху качеството на работата и компетентността на служителите в дружеството“. Председателят на групата на БСП в СОС Калоян Паргов припомни, че „Топлофикация София“ е най-големият потребител на синьо гориво в България като от общото количество газ, което потребява България, неговият дял е около 25-30%. „Проблемът с изискуемите текущи плащания от страна на „Булгаргаз“ към „Топлофикация София“ е ясен сигнал за проблеми с паричния поток на дружеството и неговото планиране в бъдеще с оглед нормалното функциониране на дружеството, заяви лидерът на столичните социалисти. – Нормално е през зимния сезон, когато хората се отопляват, приходите да са повече и съответно през летния да са по-ниски. Тази цикличност е известна на всички и е въпрос на добър финансов мениджмънт да бъдат направени съответните прогнози и разчети, за да не бъдат допускани просрочия към „Булгаргаз“. А по време на изслушването, ръководството на „Топлофикация София“ съвсем официално призна за просрочието“. Лидерът на БСП – София припомни също, че на фона на цялото това притеснително състояние на „Топлофикация София“ управляващите в Столична община гласуваха дружеството да вземе нов кредит на стойност 135 милиона лева от европейските банкови институции. „Ако управляващите се бяха вслушали в предложението на БСП и бяха провели разговори с БЕХ, използвайки посредничеството на правителството, и бяха договорили опростяване на реципрочна на новия кредит част от дългосрочния дълг, това щеше да бъде глътка свеж въздух за „Топлофикация София“, заяви Калоян Паргов. – А след 2020 година в „Топлофикация София“ ще останат средства само за заплати. Очевидно, че огромният проблем на това дружество е мениджмънтът, защото входът и изходът на системата ги контролира КЕВР. Тоест, крайно наложително е да бъде подобрен мениджмънтът на „Топлофикация София“, защото това е ключът за бъдещето му“. Калоян Паргов добави, че дружеството е зациклило и е забавило изпълнението на няколко ключови проекта. „С колегите от БСП не разбрахме какво се случва с Турбина №4 в ТЕЦ „Изток“, която трябва да бъде пусната през 2019 година. Също така не чухме до къде стигна реконструкцията на 7-и и 8-и котел в ТЕЦ „София“, която е финансирана от ЕИБ и трябва да приключи през 2019-2020 година. Тази реконструкция е задължителна, за да не бъде замърсявана околната среда и да бъдат намалени парниковите емисии, коментира той. – Друг зациклил проект е цялостната интегрирана информационна система SAP, която според бизнесплана трябваше да приключи до юни 2018 година. Какво се случва? При всичките тези проблеми, какво може да е бъдещето на „Топлофикация София“, според управляващите в Столична община?!“.", "date": "2018.07.23", "title": " Калоян Паргов: От 1 юли финансовото положение на „Топлофикация“ е допълнително усложнено"}
{"url": "https://trud.bg/mamma-mia-%d1%82%d1%80%d0%b8%d1%83%d0%bc%d1%84%d0%b0%d0%bb%d0%bd%d0%be-%d0%b2-%d1%81%d0%be%d1%84%d0%b8%d0%b9%d1%81%d0%ba%d0%b0%d1%82%d0%b0-%d0%be%d0%bf%d0%b5%d1%80%d0%b0/", "text": "Кой не знае наизуст хитовете на АББА „Money, Money, Money”, „Voulez-vous”, „Dancing Queen”, „The Winner Takes it All”, „SOS”… От 18 до 22 юли в Софийската опера, при изключителен интерес на наша и международна публика, преминаха премиерните спектакли на световния мюзикъл „MAMMA MIA!”, създаден по песните на АББА. Зрителите видяха, че това не е просто компилация от неостаряващите песни на култовата група, а мюзикъл с оригинално либрето, изградено върху талантливо съчетание на текста в песните. Спектакълът (по идея на Джуди Креймър, либрето – Катрин Джонсън, музика – Бени Андершон и Бьорн Улвеус) забавляваше зрителите с динамичен сюжет от обрати, любовни интриги, недоразумения и капани за персонажите в действието. На малък гръцки остров се подготвя сватбата на 20-годишната Софи. Кой обаче е нейният баща? Тя иска да разкрие тази тайна, без да пита майка си, и кани тримата предполагаеми бащи да я отведат до олтара. Изненадите в сюжета се опират на често сменящи се „прозорци” – едно паралелно сюжетиране, каквото е типично за телевизионен сериал. Но главният герой е музиката на АББА, а танцовото шоу и вплетеният ситуативен хумор свалят напрежението. Впечатляващата сценография внасяше лиризъм в парадоксалната житейска драма. След реализирани десетки постановки по целия свят и аплаузи от водещи музикални критици този мюзикъл очарова родната публика с иновативния режисьорски поглед на акад. Пламен Карталов. Той е творецът-институция в музикалната ни култура. Само за 6 седмици след завръщането на Софийската опера от турнето в Москва акад. Карталов мобилизира своя екип и в един съкратен репетиционен формат успя да реализира постановката. От сцената грее младост, красота, настроение, надежда… Как обаче работи световната „машина” на този популярен мюзикъл? В началото на 2018 г. американската фирма, носител на правата, провежда един кастинг, после втори, за да избере най-добрите певци и актьори у нас – сред тях са щатни артисти на Операта и Музикалния театър, но има и съвсем нови имена. Копродуцентите Prospot и собственикът на правата Music Theatre International (Europe) не просто искат изгодно да продадат правата си, а държат на качеството на изпълнителите, на цялостния имидж на спектакъла. Те следят за всеки детайл, за реакцията на публиката, за работата на диригента, сценографа, хореографа. Висок стандарт, който трябва да се поддържа и след премиерните представления. А следващите спектакли са на „Сцена на Белоградчишките скали” – 26, 27, 28 и 29 юли. Поради огромния интерес към премиерните представления, Софийската опера и балет отваря вратите си предсезонно за седем извънредни спектакъла на „Mamma mia!“ на следните дати: 12, 13, 14, 15, 16 и 18 септември от 19:00 часа и на 16 септември от 11:00 часа. В главните роли: Весела Делчева, Люси Козарева, Еделина Кънева, Влади Михайлов, Орлин Горанов, Кирил Иванов, Ники Сотиров, Александър Георгиев, Николай Павлов, Симеон Владов, Яница Маслинкова, Елена Стоянова, Деница Шопова, Радослав Владимиров, Денко Проданов, Боян Арсов, Живко Симеонов, Георги Джанов, Йоана Кулева, Марина Драгомирецкая, Боряна Йорданова, Цветелина Коцева, Сандра Петрова, Пламен Гранжан; Режисьор: Пламен Карталов; Диригент: Светослав Лазаров; Сценография: Нела Стоянова; Костюми: Християна Михалева; Хореография: Риолина Топалова; Муз. подготовка: Виолета Димитрова; Превод: „MAMMA MIA” – триумфално в Софийската опера Кой не знае наизуст хитовете на АББА „Money, Money, Money”, „Voulez-vous”, „Dancing Queen”, „The Winner Takes it All”, „SOS”… От 18 до 22 юли в Софийската опера, при изключителен интерес на наша и международна публика, преминаха премиерните спектакли на световния мюзикъл „MAMMA MIA!”, създаден по песните на АББА. Зрителите видяха, че това не е просто компилация от неостаряващите песни на култовата група, а мюзикъл с оригинално либрето, изградено върху талантливо съчетание на текста в песните. Спектакълът (по идея на Джуди Креймър, либрето – Катрин Джонсън, музика – Бени Андершон и Бьорн Улвеус) забавляваше зрителите с динамичен сюжет от обрати, любовни интриги, недоразумения и капани за персонажите в действието. На малък гръцки остров се подготвя сватбата на 20-годишната Софи. Кой обаче е нейният баща? Тя иска да разкрие тази тайна, без да пита майка си, и кани тримата предполагаеми бащи да я отведат до олтара. Изненадите в сюжета се опират на често сменящи се „прозорци” – едно паралелно сюжетиране, каквото е типично за телевизионен сериал. Но главният герой е музиката на АББА, а танцовото шоу и вплетеният ситуативен хумор свалят напрежението. Впечатляващата сценография внасяше лиризъм в парадоксалната житейска драма. След реализирани десетки постановки по целия свят и аплаузи от водещи музикални критици този мюзикъл очарова родната публика с иновативния режисьорски поглед на акад. Пламен Карталов. Той е творецът-институция в музикалната ни култура. Само за 6 седмици след завръщането на Софийската опера от турнето в Москва акад. Карталов мобилизира своя екип и в един съкратен репетиционен формат успя да реализира постановката. От сцената грее младост, красота, настроение, надежда… Как обаче работи световната „машина” на този популярен мюзикъл? В началото на 2018 г. американската фирма, носител на правата, провежда един кастинг, после втори, за да избере най-добрите певци и актьори у нас – сред тях са щатни артисти на Операта и Музикалния театър, но има и съвсем нови имена. Копродуцентите Prospot и собственикът на правата Music Theatre International (Europe) не просто искат изгодно да продадат правата си, а държат на качеството на изпълнителите, на цялостния имидж на спектакъла. Те следят за всеки детайл, за реакцията на публиката, за работата на диригента, сценографа, хореографа. Висок стандарт, който трябва да се поддържа и след премиерните представления. А следващите спектакли са на „Сцена на Белоградчишките скали” – 26, 27, 28 и 29 юли. Поради огромния интерес към премиерните представления, Софийската опера и балет отваря вратите си предсезонно за седем извънредни спектакъла на „Mamma mia!“ на следните дати: 12, 13, 14, 15, 16 и 18 септември от 19:00 часа и на 16 септември от 11:00 часа. В главните роли: Весела Делчева, Люси Козарева, Еделина Кънева, Влади Михайлов, Орлин Горанов, Кирил Иванов, Ники Сотиров, Александър Георгиев, Николай Павлов, Симеон Владов, Яница Маслинкова, Елена Стоянова, Деница Шопова, Радослав Владимиров, Денко Проданов, Боян Арсов, Живко Симеонов, Георги Джанов, Йоана Кулева, Марина Драгомирецкая, Боряна Йорданова, Цветелина Коцева, Сандра Петрова, Пламен Гранжан; Режисьор: Пламен Карталов; Диригент: Светослав Лазаров; Сценография: Нела Стоянова; Костюми: Християна Михалева; Хореография: Риолина Топалова; Муз. подготовка: Виолета Димитрова; Превод: Милена Боринова", "date": "2018.07.23", "title": " „MAMMA MIA” – триумфално в Софийската опера\t\t\t"}
{"url": "https://trud.bg/%d0%b2%d0%b5%d1%82%d0%b5%d1%80%d0%b8%d0%bd%d0%b0%d1%80-%d0%b0%d0%ba%d0%be-%d0%b8%d0%bc%d0%b0%d1%88%d0%b5-%d0%b7%d0%b0%d1%80%d0%b0%d0%b7%d0%b0-%d0%b4%d0%b0-%d0%b1%d0%b5%d1%88%d0%b5-%d0%bf%d0%bb%d0%b0/", "text": "В Странджа няма характерните клинични признаци за тропическото заболяване чума по дребните преживни животни, а по-скоро става въпрос за замърсяване на пасищата. Ако имаше чума, да беше пламнала из цялата страна и да стигне дори до Румъния и Сърбия. Това каза ветеринарният лекар Пламен Пасков пред журналисти. “Инкубационният период е от 3 до 7 дни, а симптомите са сериозни и могат да се видят от всеки стопанин. Смъртността при козите е 90%, а това означава, че през изминалите 34 дни от първите съмнения в Странджа, досега да не са останали здрави животни в района”, допълни той. Пасков заяви, че в Странджа няма характерните клинични признаци за тропическото заболяване чума по дребните преживни животни, а по-скоро става въпрос за замърсяване на пасищата. “Нашите пасища могат да се замърсят от изпражненията на хищници, които са били на територията на Турция и там са се хранили с трупове от ваксинирани животни. Пасейки, овцете и козите у нас, те поглъщат частици от тях и имунната им система реагира при срещата с ваксинален продукт”, коментира ветеринарният лекар.", "date": "2018.07.23", "title": " Ветеринар: Ако имаше зараза, да беше пламнала"}
{"url": "https://trud.bg/%d0%b4%d0%b0%d0%bd%d1%81-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%ba%d0%be%d0%b8-%d0%bc%d0%b5%d0%b4%d0%b8%d0%b8-%d1%81%d0%b0-%d1%80%d0%b0%d0%b7%d0%bf%d1%80%d0%be%d1%81%d1%82%d1%80/", "text": "ДАНС проверява кои медии са разпространявали фалшива новина, че евтаназията на животни в Странджа заради установената чума всъщност била, за да се обезлюди районът и да се заселят мигранти, предаде БНР. Решението за проверката е от правителственото заседание в сряда, потвърди днес вицепремиерът Красимир Каракачанов и обвини опозицията в политическа истерия: „Това беше миналата сряда, днес е първият работен ден. Аз поставих един въпрос, на който предварително знаех отговора. Тази излишна политическа истерия, аз не я разбирам. Да, в опозиция си, искаш да закопаш властта, чудесно. Само че недей да създаваш подобна ситуация, при която нарушаваш държавността. Редно ли е да създаваш измислени проблеми“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " ДАНС проверява кои медии са разпространявали фалшива новина за евтаназията на животни в Странджа"}
{"url": "https://trud.bg/%d0%bf%d0%be%d0%bb%d1%8f%d0%ba-%d1%81%d0%b5-%d0%bf%d1%83%d1%81%d0%bd%d0%b0-%d1%81%d1%8a%d1%81-%d1%81%d0%ba%d0%b8-%d0%be%d1%82-%d0%be%d1%81%d0%b5%d0%bc%d1%85%d0%b8%d0%bb%d1%8f%d0%b4%d0%bd%d0%b8%d0%ba/", "text": "Полякът Анджей Баргел стана първият алпинист в историята, който слезе… със ски от К2, втория най-висок връх в света (8611 метра). При атаката до 7000 метра му помага друг негов сънародник Януш Коломб. А в неделя, в 8,25 часа, той вече бе покорил височината и почти веднага започна спускане. Заради ниска видимост 30-годишният Баргел спира за час в лагера на 8000 м, след което подновява слизането. Това е втората атака на върха от поляка. Миналата година опитва за първи път, но неуспешно заради лошото време. Амбицията на Анджей още този сезон да се спусне със ски и от най-високата точка на планетата – Еверест (8848 м). А К2 е четвъртият осемхилядник, от който Баргел слиза със ски. През 2013-а прави това от Шиша Пангма (8013 м), после и от Манаслу (8156) и Броуд пик (8051) в следващите две поредни години.  Роденият в Закопане алпинист може да се похвали и с други постижения. През 2016-а слиза отново със ски от пет седемхилядника, намиращи се в бившия СССР. Прави го за 30 дни, с което чупи рекорда на руснаците Денис Урубко и Андрей Молотов, които постигат това за 42 дни през 1999 г. Заради постижението си Анджей е наречен Снежния леопард. „Важни са не рекордите, а да се върнем здрави у дома“, казва трезво Баргел.", "date": "2018.07.23", "title": " Поляк се пусна със ски от осемхилядник"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d1%82%d1%80%d0%b0%d0%b9%d0%bd%d0%b0-%d1%82%d0%b5%d0%bd%d0%b4%d0%b5%d0%bd%d1%86%d0%b8%d1%8f-%d0%ba%d1%8a%d0%bc-%d0%bd%d0%b0%d0%bc%d0%b0%d0%bb%d1%8f/", "text": "Трайна тенденция на намаляване с 30 на сто на населението в дългосрочна перспектива. Това показва демографската прогноза на Евростат за България за периода 2016 – 2070 година, предаде  . По данните на Евростат, от 7.1 милиона души през 2016 година може да се стопим до 4.9 милиона до 2070 година. Още по-голям е сривът на населението в трудоспособна възраст, което до 2060 година се очаква да намалее с близо 40%. Тези данни са отчетени в приетия от правителството Доклад за националната ни сигурност през 2017 година. Основните фактори за демографската картина са ниските нива на раждаемост, миграцията и смъртността. По данни на статистиката, към края на миналата година населението у нас е малко над 7 милиона и намалява с близо 52 000 спрямо 2016 година. На хиляда мъже се падат 1060 жени. През 2017 година намалява броят на живородените деца. Те са почти 64 хиляди, но са с повече от 1000 по-малко спрямо 2016 година. В 19 области раждаемостта е по-ниска от средната за страната. С най-ниските стойности са Габрово и Видин. Нарастват регистрираните бракове – 28 600. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Евростат: Трайна тенденция към намаляване на населението в България"}
{"url": "https://trud.bg/%d1%84%d0%b0%d1%86-%d0%b8%d1%81%d1%82%d0%b8%d0%bd%d0%b0%d1%82%d0%b0-%d0%b5-%d1%87%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d1%81%d1%8a%d0%b2%d1%81%d0%b5/", "text": "Превъзбуденият дебат в България може и да създава друго впечатление, но истината е, че в тази страна има съвсем малко мигранти – пише германският ФАЦ по повод последното решение на НС срещу приема на бежанци, предаде БГНЕС. „Българският парламент забрани на правителството да сключва двустранни споразумения за приемането на бежанци“, съобщава швейцарският „Нойе Цюрхер Цайтунг”. В кратката информация по темата четем още: „Както консервативно-националистическото правителство, така и опозицията в България искат да предотвратят връщането в страната на бежанци от други държави в ЕС“. По същата тема в германския „Франкфуртер Алгемайне Цайтунг” е публикувана обширна статия от балканския специалист на вестника Михаел Мартенс. След като излага фактите за гласуването в петък, Мартенс пише: „Мнозинството българи са против приемането най-вече на мюсюлмански бежанци и мигранти. Тази политика се поддържа и от опозиционната лидерка Корнелия Нинова и почива върху широк обществен консенсус“. След като резюмира обсъжданията в НС и аргументите на премиера Бойко Борисов, авторът продължава: „Превъзбуденият обществен дебат може и да създава друго усещане, но истината е, че в България има съвсем малко мигранти. В тази балканска страна почти не се подават молби за политическо убежище. По пътя си към Северозападна Европа само малцина избират маршрута през България и почти никой не желае да остане в най-бедната държава от ЕС. Според софийския Хелзинкски комитет, това се дължи и на факта, че вече от години България води политика на „нулева интеграция на бежанците“. Така например правителството не било предоставило на общините необходимите средства за провеждане на интегративни мерки. В доклад на Хелзинкския комитет, публикуван в началото на юни, става дума още за „словесна и физическа агресия“ срещу търсещите закрила и за „директни атаки и нападения“: „Обикновено полицията не разследва тези инциденти, а извършителите остават неизвестни и ненаказани“. България трайно затяга политиката си към търсещите закрила. Още в края на 2016 година законодателството за бежанците беше променено: кандидатите за убежище вече нямат право да напускат зоните, в които са настанени, докато се разглежда молбата им. Целта е „стриктен административен контрол“ по време на течащата процедура, гласят мотивите. При рецидивни нарушения се предвижда настаняване в лагер от затворен тип. Но през 2017 година е имало едва 60 места в такъв затворен лагер. В интервю за Дойче Веле българската министърка на външните работи Екатерина Захариева наскоро защити курса на своето правителство. 80 процента от хората, които пристигат в Европа, са не бежанци, а нелегални мигранти, каза министърката и добави, че България не е единствената страна, която отказва да приема бежанци. края на миналата седмица българската Агенция за бежанците (ДАБ) съобщи, че бежанските лагери в страната са почти празни. Към средата на юли в тях са били настанени 577 души – най-вече от Ирак, Сирия, Афганистан и Пакистан. По данни на ДАБ, през юни България е дала бежански статут едва на 12 души. А за първото полугодие на 2018 броят им е 164. За същия период временна закрила са получили 255 души“, пише в края на статията си Михаел Мартенс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " ФАЦ: Истината е, че в България има съвсем малко мигранти"}
{"url": "https://trud.bg/%d0%b4%d0%b2%d0%b5-%d0%b8%d0%bd%d1%81%d1%82%d0%b0%d0%bb%d0%b0%d1%86%d0%b8%d0%b8-%d1%89%d0%b5-%d0%bd%d0%b0%d1%81%d0%bb%d0%b5%d0%b4%d1%8f%d1%82-%d0%b1%d1%80%d0%be%d0%bd%d0%b7%d0%be%d0%b2%d0%b0%d1%82/", "text": "С нова програма приобщават съвременното изкуство към градската среда На мястото на Бронзовата къща, издигната върху площадката на бившия мавзолей на Георги Димитров в София, ще бъдат представяни и други временни художествени инсталации. За следващата година са предвидени максимум две творби. Комисията по култура в Столичния общински съвет одобри програма “Навън”, чиято цел през 2019 г. е да подкрепи финансово реализацията на проекти за създаването и представянето на временни произведения на съвременните визуални изкуства на площадката на бившия мавзолей. Община ще отпусне за догодина 100 хил. лв. за подпомагането на двете временни инсталации. Те ще могат да стоят на площадката над мавзолея между 3 и 9 месеца. “Целта е през 2019 г. да се подкрепи реализацията на проекти за създаването и представянето на временни произведения на съвременни визуални изкуства. Ще бъде обявен конкурс за проекти, а одобрените, ще получат финансиране за реализацията и творческата идея”, заяви Малина Едрева, председател комисията по култура. Бронзовата къща ще остане на мястото си до края на годината. Тя трябваше да бъде символ на българското председателство на Съвета на ЕС, но бе издиганата в неговия край. Проектът с автор Пламен Деянофф е подарък от Австрия във връзка председателство и трябваше да бъде поставен у нас в началото на годината.", "date": "2018.07.23", "title": " Две инсталации ще наследят Бронзовата къща\t\t\t"}
{"url": "https://trud.bg/%d0%be%d0%b3%d0%bd%d0%b5%d0%bd-%d0%ba%d0%be%d1%88%d0%bc%d0%b0%d1%80-%d0%b2-%d0%b3%d1%8a%d1%80%d1%86%d0%b8%d1%8f-%d0%b3%d0%be%d1%80%d1%8f%d1%82-%d0%ba%d1%8a%d1%89%d0%b8-%d0%be%d0%b1%d0%b7%d0%be%d1%80/", "text": "Драматично е положението. В огнен обръч е страната. Три са пожарите, които бушуват в момента, два в района на Атина и един на остров Крит. Дим е надвиснал над цяла Атина, мирише на изгоряло, съответно и кислородът понамалява. Пожарът в предградието Кинета се разраства поради силните ветрове, които променят и посоката на огнената стихия. Изгоряха и продължават да горят къщи и борова гора, хората напускат домовете си и се насочват към морето. В гасенето на огъня се включиха 60 огнеборци и 25 пожарни коли, четири самолета и два хеликоптера. Затворен за движение е пътният участък Атина – Коринт от 39 до 57 км. Забранено е преминаването и по стария път Атина – Коринт. Железопътният транспорт в района също е спрян. Сухопътните войски, флота и авиацията са в готовност за включване в акцията по гасене на пожара в Кинета. Започна транспортиране на пожарникари от Солун. Призова се обществеността да напусне района и спазва указанията на пожарникарите. Според последна информация има ранен един пожарникар. Втори голям пожар избухна в района на Метохи, близо до гр. Ханя на остров Крит. Късният следобед трети пожар обхвана район Пентели в Атина. Премиерът Ципрас, който отпътува за босненския град Мостар е уведомен за кризистната ситуация. Очаква се да кацне обратно в Атина след 22.00 ч До момента в посолството ни в Атина няма постъпила информация за засегнати или бедстващи български граждани в следствие на пожара. Има обявен телефон за 24-часов контакт, на който могат да звънят за помощ. Български граждани, които желаят да получат актуална информация или да подадат сигнал за техни близки, могат да го направят на телефоните на мисията: +30 210 67 48 105, 106, 107. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Огнен кошмар в Гърция, горят къщи (обзор)"}
{"url": "https://trud.bg/%d0%ba%d1%80%d0%b0%d0%b4%d0%b5%d0%bd%d0%b0-%d0%b2%d0%be%d0%b4%d0%b0-%d0%bd%d0%b8-%d0%bf%d1%80%d0%be%d0%b4%d0%b0%d0%b2%d0%b0-%d0%bc%d0%b8%d1%85%d0%b0%d0%bb%d0%ba%d0%be%d0%b2%d0%be/", "text": "На етикета на бутилките с изворна вода е записан изходящ номер, вместо разрешително Димитър Дългъчев, управител на фирмата, погазваща законодателството, оглавява Асоциацията на производителите на безалкохолни напитки  Без разрешително бутилира изворна вода акционерното дружество „Михалково“, чиято фабрика се намира в едноименното село в област Смолян. Разследване на „Труд“ показа, че компанията, чийто управител е Димитър Дългъчев, от много години няма никакви документи за дейността, която упражнява и на практика пуска на пазара крадена вода. Самият Дългъчев призна пред екип на вестника, който посети производствения цех, че „Михалково“ АД няма нужните разрешителни. Бизнесменът се оправда, че процедурите били много бавни, а конкуренти му пречели да си набави документацията и да работи легално. (виж интервюто). Фактите Документите, с които „Труд“ разполага, показват че „Михалково“ АД нарушава нормативните актове още с етикета на бутилките с изворна вода. На тях пише, че водата е добита от „водоизточник – каптиран извор „Персенк“ с разрешително за водовземане ПТО236/20.06.2013“. Фактите, до които вестникът стигна по време на разследването си, са категорични, че номерът ПТО236/20.06.2013 не е на разрешително. Това е изходящ номер на Съгласие от ВиК-Смолян, с което на Димитър Дългъчев, в качеството му на „изпълнителен директор“ на „Михалково“ АД, се позволява да използва вода за питейно-битови нужди от водоизточниците „Персенк 1“ и „Персенк 2“ (виж Факсимиле 1 и снимката към него в галерията долу). Тоест дружеството има право да си набавя вода за миене на ръце, за тоалетна, за пиене от чешмата, но не и да я ползва за бутилиране. И това е логично, защото ВиК-Смолян няма нищо общо с издаването на разрешителни за водовземане – това е отговорност на Басейнова дирекция „Източнобеломорски район“. Заключение по въпроса има и от главния държавен здравен инспектор д-р Ангел Кунчев. В писмо до РЗИ-Смолян д-р Кунчев потвърждава, че от данните от публичните регистри е видно, че „Михалково“ АД „произвежда бутилирани изворни води в нарушение на националното законодателство“ (виж карето и Факсимиле 2 в галерията долу). Така се оказва, че с подвеждащата информация на етикета и липсата на разрешителни „Михалково“ АД погазва три нормативни акта – Закона за храните и Закона за водите, както и Наредбата за изискванията към бутилираните натурални минерални,изворни и трапезни води. Но това не е всичко. Дружеството няма и разрешителни за водопроводното отклонение, което си е изградило от централния водопровод на ВиК-Смолян, на базата на съгласието за ползване на вода за питейно-битови нужди. Според Закона за устройство на територията (ЗУТ) отклонението, за което има и изградена шахта, е строителство трета категория. За да се осъществи такава дейност е необходимо изработването на проект, какъвто няма. Също така водопроводът минава през частни имоти, което е забранено. Всичко това прави тръбата незаконна, защото не покрива изискванията по ЗУТ. Тези безспорни факти са констатирани при проверки на Басейнова дирекция „Източнобеломорски район“ и заради нарушенията са образувани административно наказателни производства, като „Труд“ разполага с документацията. (Виж факсимилета 3 и 4 в галерията долу). Отделно предприятието, оглавявано от Димитър Дългъчев, не е изградило и задължителните по закон Санитарно-охранителни зони, които трябва да има всяка фирма, бутилираща вода. Иронията е, че Дългъчев е председател на Управителния съвет на Асоциацията на производителите на безалкохолни напитки в България. Именно това е организацията, която трябва да следи дали нейните членове изпълняват професионалните стандарти. А фирмата на шефа на Асоциацията не спазва закона от много години. Но оттам не предприемат мерки и не искат оттеглянето на Дългъчев, който дискредитира и членовете на организацията с незаконната дейност на „Михалково“ АД. Бездействие Въпреки редицата доказани нередности, констатирани от националните власти и Басейнова дирекция „Източнобеломорски район“, Регионалната здравна инспекция в Смолян от години не прави нищо по случая със закононарушенията на „Михалково“ АД.  Тъй като РЗИ-Смолян бездейства, „Труд“ призовава със случая да се заемат институциите на национално ниво – Министерството на околната среда и водите, Министерството на здравеопазването, Комисията за защита на потребителите (която също досега не е направила нищо). В противен случай ще остане впечатлението, че държавата не си мърда пръста в ситуация, в която е видно, че едно юридическо лице не признава закона и дълги години го гази. Направено е предписание на РЗИ-Смолян  Макар че главният държавен здравен инспектор д-р Ангел Кунчев е изпратил предписание до шефката на РЗИ-то Мими Кубатева, мерки все още няма. Д-р Кунчев е изискал от Кубатева да изпрати до Министерството на здравеопазването всички предприети действия относно „Михалково“ АД – проверки, констатации, установени нарушения на Закона за храните и Наредбата за изискванията към бутилираните натурални минерални,изворни и трапезни води. Срокът е бил до 4 май (виж Факсимиле 2). Управителят на „Михалково“ АД Димитър Дългъчев пред „Труд“: Нямаме разрешителни, но ще си извадим  – Г-н Дългъчев, защо бутилирате вода без разрешителни?  – В процедура на издаване на разрешителни сме.  – Защо този номер (от съгласието на ВиК – б.а.) съвпада с номера на етикета, където пише „разрешително за водовземане“. Това е изходящият номер на съгласието, не е разрешително. Защо е на етикета? И къде са разрешенията за водовземане?  – Имаме договор за ползване на количества вода.  – Какви водни количества? За какви нужди? За питейно-битови или за бутилиране? Тук, това нещо на етикета е абсолютно същото, като изходящия номер на съгласието, Защо се намира на етикета?  – Защото на етикета трябваше да пише договор номер еди кой си.  – Дори договорът не е разрешително.  – Договорът е разрешение, ВиК дава съгласие.  – За бутилирането разрешението го издава Басейновата дирекция.  – Да, така е, но ние ще си вземем разрешително, в процедура сме да го получим.  – В момента се оказва, че бутилирате вода, без да имате разрешително.  – В процедура сме.  – От 2013 бутилирате без разрешително.  – За това сме тръгнали да си изкарваме  – Пет години?  – Да, някой път толкова траят процедурите.  – А имате ли някакви административни предписания направени?  – Имаме административни направени предписания и си изкарваме разрешително за водовземане. Ако не ни пречеха, досега щяхме да сме го изкарали. Имаме направено предписание, което трябва да изпълним в определен срок.  – Имате ли актове за административни нарушения?  – Нямаме актове за административни нарушения (това не е вярно, виж Факсимиле 3 и 4 – б.а.).  – Но могат да ви наложат глоби и санкции, защото сте без разрешително.  – Могат. Затова опитваме по най-бързия начин да извадим разрешително.  – Най-бързият начин от 2013 година ли е, много време е това?  – Законодателството се променя много през годините. Първо бяхме на договор с ВиК през 2003 година.  – А това номерче тук на етикета ще го смените ли, щом получите разрешителното?  – Да, разбира се. Знаем, че това ни е болният въпрос. Но това нещо можеше да е решено, ако миналата година институциите бяха по-пъргави, сега всичко щеше да е наред.  – Не говорим за миналата година, а за 2013. Ако беше няколко месеца – добре, но това са 5 години.  – Вижте, ние от 7-8 години добиваме тази вода и трябва да ви кажа, че е в перфектно състояние.  – Не говоря за водата, а за документацията.  – Не случайно в Асоциацията на производителите на безалкохолни напитки се борим да направим правила, които да са железни.  – Вие сте председател на тази асоциация, нали?  – Да.  – Но Вие в момента сте в ситуацията да добивате вода без разрешителни?  – Точно за това става въпрос.  – Значи затова слагате на етикета този номер, защото нямате разрешително?  – Точно така. Може би трябваше да напишем договор еди кой си номер – това явно ни е грешката.", "date": "2018.07.23", "title": " Крадена вода ни продава „Михалково“ АД\t\t\t"}
{"url": "https://trud.bg/%d0%ba%d0%b0%d1%82%d0%b0%d0%b4%d0%b6%d0%b8%d1%8f-%d0%b2-%d1%81%d1%85%d0%b5%d0%bc%d0%b0-%d0%b7%d0%b0-%d0%b8%d0%b7%d0%bc%d0%b0%d0%bc%d0%b8-%d1%81-%d0%ba%d0%be%d0%bb%d0%b8-%d0%be%d0%b1%d0%b7%d0%be%d1%80/", "text": "Издирват един от участниците в групата Катаджия от Габрово е задържан и обвинен с още трима души за участие в престъпна група, която наемала луксозни автомобили в Германия, карала ги в България, където се пренабивали номерата и след това били продавани. Спецпрокуратурата поиска постоянно задържане за трима от групата, а четвърти се издирва с европейска заповед за арест. Бандата действала от началото на 2016 г., съобщи зам.-главният прокурор Иван Гешев. Тя наемала луксозни автомобили от търговци в Германия, като използвали подставени лица. Те били снабдявани с фалшиви документи за трудови договори и банкови сметки, които ги правели надеждни и давали възможност да наемат автомобил в Германия. Луксозните коли се обявявали за откраднати в друга страна от ЕС, а на практика били вкарвани в гараж в България. Тук били извършвани трансформациите, а регистрацията ставала в КАТ-Габрово със съдействието на началника на група “МПС, водачи и административно-наказателна дейност”, обясни схемата прокурор Гешев. Автомобилите били предимно скъпи и луксозни и до момента са установени над 14 случая. Имало два варианта за продажбата – или по предварителна уговорка с клиент, или след преценка, че ще има търсене за такъв автомобил. Останалите трима от участниците са от Варна. Гешев обясни, че полицаи от Габрово са опитали да помогнат на катаджията по време на акцията и да попречат на разследването. Ще бъде проверявано дали е имало и други служители, които са знаели за схемата. “Хороскопът не е добър за ОДМВР-Габрово”, коментира Гешев след въпрос дали ще има още арести. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Катаджия в схема за измами с коли (обзор)\t\t\t"}
{"url": "https://trud.bg/%d0%b7%d0%b0%d0%bc-%d0%b7%d0%b4%d1%80%d0%b0%d0%b2%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%81%d0%b2%d0%b5%d1%82%d0%bb%d0%b0%d0%bd%d0%b0-%d0%b9%d0%be%d1%80%d0%b4%d0%b0%d0%bd-2/", "text": "Зам.-министърът на здравеопазването Светлана Йорданова коментира пред   новите правила за експертизи за ТЕЛК, които бяха въведени, за да се сложи край на фалшивите инвалидни експертизи. По думите ѝ хората с тежки заболявания и увреждания ще бъдат осигурени, а някои от тях ще получат допълнителна държавна подкрепа, а ще бъдат ощетени онези, които неправомерно са се възползвали от подобна помощ. Проведени са множество разговори с национално представени организации на хора с увреждания и е направена обстойна презентация на методиката за оценяване на функционалния дефицит по основното заболяване, заяви Светлана Димитрова. Методиката е направена от специалисти, а процентите, изчислени спрямо едно основно заболяване, в повечето случаи са завишени, за да се компенсират съпътстващите заболявания, обясни тя. Хората ще бъдат осигурени по отношение на личната помощ и по отношение на това, че ще бъдат в по-висока категория при изплащането на помощ, увери Йорданова. Според нея не може да става дума за отнемане на права.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Зам.-здравен министър Светлана Йорданова: Хората с тежки увреждания ще бъдат осигурени"}
{"url": "https://trud.bg/%d0%b4%d0%be%d0%b1%d1%80%d0%b8%d1%82%d0%b5-%d1%85%d0%be%d1%82%d0%b5%d0%bb%d0%b8-%d1%81-%d0%b5%d1%82%d0%b8%d0%ba%d0%b5%d1%82-%d0%b7%d0%b0-%d0%ba%d0%b0%d1%87%d0%b5%d1%81%d1%82%d0%b2%d0%be/", "text": "Срокът на доброволния документът е 3 години, отнемат го при нарушения  Нов етикет за качество ще определя кои туроператори и хотели са отличниците в сектора. Документът няма да е задължителен, но фирмите, които искат да го получат, ще трябва да отговарят на редица критерии, които ще бъдат определени от Министерство на туризма. Това е записано в проект за промяна в Закона за туризма, подготвен от министерството. Сертификатът ще се издава за срок от 3 г. и ще дава редица предимства на притежателите му. Ресорното ведомство ще изготвя каталог с притежателите на доброволния документ и ще ги рекламира. За тях ще има и други предимства. Какви ще са те, както и критериите по издаването му, ще се определят в наредба. За кандидатстване за етикета ще се плаща такса, като тя ще се определя от кабинета след предложение от страна на ресорното министерство. Етикетът за качество ще се отнема при открити нарушения по време на задължителната ежегодна проверка от страна на експертите в туристическото ведомство. С промените към закона се създава контролно звено към Министерство на туризма за проверки на фирмите в сектора. Ресорното ведомство ще може да затваря обекти, вместо само да сигнализира за проблеми Комисията за защита на потребителите и да очаква действия от тяхна страна. Със закона се въвежда и уникален идентификационен код на местата за настаняване, който ще съдържа данни за имотния и кадастралния регистър и лицата, извършващи дейност в обекта. Освен това се предвижда създаването на три типа национални туристически сдружения – продуктови, браншови и професионални. За да е представителна организацията трябва да обединява минимум една трета от всички сдружения от съответния вид. Ако сдружението е едно от вид, то автоматично става национално, а ако са две – представителният статут получава организацията с повече членове.", "date": "2018.07.23", "title": " Добрите хотели с етикет за качество\t\t\t"}
{"url": "https://trud.bg/%d0%b0%d0%bd%d1%82%d0%be%d0%bd-%d0%ba%d1%83%d1%82%d0%b5%d0%b2-%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bf%d0%b3-%d0%bd%d0%b0-%d0%b1/", "text": "– Господин Кутев, шумно прокламираното национално събрание на БСП прие „Визия за България“, но не звучи ли много разказвателно и обещателно този документ? Не е ли просто поредният? – Предизборната програма за управление трябва да е конкретна и точна. А днес ние говорим за управленска визия. Това е визия, която е насочена към бъдещето и в тази връзка е съвсем нормално да бъде обща. Тя не е обвързана с конкретен срок, но в една предизборна ситуация, в която БСП може и ще дойде на власт ще бъде уточнена и ще стане конкретна. В този смисъл приетата от нас „Визия за България“ е визията на една опозиционна партия за това как трябва да се развива страната за един по-дълъг период от време. – От т.нар. „вътрешна опозиция“ на партията обаче ви критикуват, че с говоренето и с действията си БСП само налива вода в мелницата на ГЕРБ, намекна се, че дори сте „в съучастие с ГЕРБ“. – Честно казано на форума в НДК не видях кой знае каква вътрешна опозиция. Даже, да си призная очаквах действително да има съпротива от нейна страна, но това не се случи. БСП винаги е била партия, в която се чуват и се изказват различни мнения. В някои периоди въпросната опозиция е била далеч по-шумна и по-опасна. Не мисля, че има проблем с опозиция вътре в партията. А що се отнася до риториката, че сме едно с ГЕРБ – тя е несъстоятелна. Дори смятам, че битката, която водим с ГЕРБ ежедневно е прекалено остра. Аз лично бих се съсредоточил върху по-важните теми, които наистина ще променят държавата, а не за всеки проблем, който излезе в обществото. Ние ежедневно сме в конфликт с управляващите, но аз бих намалил този конфликт само върху съществените, върху важните проблеми. – Не разтворихте ли много ножицата между БСП и ПЕС? Предстоят европейски избори, а социалистите в България, в частност лидерът ви Корнелия Нинова казва: „Моля Сергей Станишев да не се сърди, но не трябва да бързаме за еврозоната“. – Като се има предвид, че предстоят европейски избори, наистина я разтваряме и аз не виждам смисъл от това. В същото време това, което постави като въпрос Корнелия е важно. Затова и беше отправена репликата към Сергей, защото той беше един от хората, които направиха няколко мероприятия в подкрепа на влизането ни в чакалнята на еврозоната. В същото време имаме решение на конгрес за влизане в еврозоната, Корнелия каза, че иска да бъде преразгледано, аз не съм убеден, че моите и нейните принципи съвпадат – т.е. този разговор трябва да се проведе. Той е важен за България. Влизането в еврозоната е принципен и важен разговор за всички ни. – Защо БСП изглежда повече като креслива опозиция, а не като алтернатива? – Това е начин да определят БСП с единствената цел да неглижират усилията, които полагаме. Ние разбира се имаме своите грешки – някои от тях е например това, което вече споменах – да скачаме във всяка тема. От една страна може би трябва да имаме по-сериозен подбор на темите, в които се въвличаме истински, а от друга – темите, в които влизаме да ги довеждаме докрай. Ако тези две неща ги направим, мисля, че това усещане за кресливост би намаляло рязко. В същото време обаче БСП в момента се опитва начело с Корнелия Нинова да реагира действително на всеки проблем в обществото и да показва позиция, становища. А това е нещо, което в предишни етапи от историята на БСП не винаги е правено. И нека не подценяваме резултатите – самият факт, че спечелихме президентските избори убедително, това, че на последните парламентарни избори въпреки всичко имаме стабилно присъствие в парламента – това все е резултат от тази включително и медийна активност на Корнелия Нинова и на екипа, който ръководи партията. Това е нож с две остриета, но е факт, че той ни изведе от изолацията, в която се намирахме. В същото време точно този подход пък носи внушение за някаква повърхностност на посланията. Просто трябва по-внимателно да се борави с медийните изяви. – Навремето бяхте казал, че рано или късно ГЕРБ ще покани БСП за голяма коалиция – още рано ли е или вече е късно за това? – Преди година и няколко месеца го казах, но в ясния контекст, че БСП нито може, нито трябва да приема. Няма нищо по-деструктивно за политическата система от коалицията ляво-дясно, защото тя обезмисля политиката. Когато сава дума за такава коалиция, която събира несъбираеми неща, освен ако не става дума за ситуация с война. Само военни действия могат да оправдаят подобна коалиция. Но при всеки друг случай това е тежко предателство към избирателите, защото делението на ляво-дясно не е случайно, то е деление въз основа на принципи. То поставя въпросите за това как се разпределя бюджетът, накъде се разпределят потоците, кои се защитават и как. Въобще в това деление се състоят най-принциприте въпроси на политиката и аз не вярвам, че ще имаме ситуация, в която да се налага да правим ляво-дясна коалиция, защото това ще означава, че ще трябва да сме изправени пред национална катастрофа, за да оправдаем подобен акт. – Означава ли това, че Европейският съюз е пред такава катастрофа, след като точно Брюксел даде пример за такава коалиция? От години тя работи в една влиятелна Германия.. – Резултатът за влиятелната Германия е много показателен за политическата система там и за хората, които представляваха тази коалиция. Защото те загубиха, особено от гледна точка на социалдемократите – те загубиха именно заради коалицията и именно заради това, че тя представлява предателство към избирателите им. Аз лично не харесвал всички неща, които се случват в Европа по отношение на политическия процес. Не харесвам и всичко, което се случва в европейската социалдемокрация през последните 30, даже 40 години. Но това е друг разговор. За мен широките коалиции трябва да се случват само в тежки катастрофи. Във всеки друг случай те могат да бъдат направени, но ще представляват груба политическа грешка и предателство към избирателите. – Защо от БСП не подкрепихте в пленарна зала дори номинацията на д-р Дечо Дечев за управител на Националната здравно-осигурителна каса (НЗОК), а здравната гилдия даде изключителни референции за професионализма му? – Аз не познавам лично д-р Дечо Дечев, но чух много мои колеги, включително и от БСП, които казаха много добри думи за него. Дълбоко предполагам, че този човек е порфесионалист и знае какво прави. Неподкрепата ни за него беше принципна и тя имаше за основа нашето убеждение, че за съжаление самата фигура на управител на НЗОК е бушон. Той е там без да има реални възможности за реални политики. Това посочихме и в дебата – управителят на НЗОК няма правомощията да направи промени. Не го подкрепихме, защото той няма да има възможността да свърши работата, за която е избран. Надявам се да успее да направи нещо, проблемът не е в него, а в начина, по който е построена системата и затова ние не подкрепихме и кандидатурата. – Може ли да посочите един успех поне на кабинета „Борисов 3“ или да отбележите трите най-големи грешки? – За разлика от тях аз не бих казал, че има успехи. А грешките са доста. Всяко правителство на България в момента има една, единствена задача – да задвижи икономиката. Всичко друго са някакви пътища или инструменти за това. Ако някой трябва да свърши много спешно за България – то е да задвижи икономиката. В това отношение според мен Борисов не е направил нищо. Големият въпрос е дали той е в състояние да извади базови принципи на управлението и да ги реализира. Важно за мен е дали той е в състояние да премисли какво е необходимо на държавата. Ето, в случая ни е необходимо спешно да се задвижи икономиката. Съжалявам, може би е крайна оценка за човек, който три пъти става премиер – да, той може да печели избори, но не може да управлява държава. България вече няма време да чака когото и да било. Дали ще е Нинова, дали ще е Борисов, дали ще е някой друг патриот. Който и да дойде на власт в момента трябва да дойде с ясна визия. И то с такива мерки, които да се реализират в първите четири-пет месеца. Демокрацията има този недостатък – при демократичните управления всяко едно правителство има кредит на доверие само в първите месеци. Минат ли те – вече е създадена достатъчно маса съпротива. Нека не забравяме, че в същото време всяка една реформа дава резултат след две, три, десет или трийсет години. Никой от тук нататък няма право да дойде на власт без да знае кои са конкретните стъпки за задвижване на икономиката. Истината е, че толкова е обтегната вече политическата обстановка, че всеки, който дойде на власт без да знае какво прави, ще излезе от нея оплют от хората. – Как според вас икономиката на страната ни може да стане силна? – Имам своите представи какво трябва да се направи. Разбира се не си се представям като министър-председател и не бих искал да съм такъв. Според мен България се нуждае от нови 150 000 работни места. При съответните бързи данъчни промени, при съответните контакти на международно ниво и с бизнеса, убеден съм, че тези 150 000 работни места могат да бъдат създадени в рамките на няколко години. А те от тук нататък да издърпат напред всичко останало. Но тук не говоря за работинте места по морето, където плащат по 600, 800 или 1000 лева. Не това е икономиката, която ни трябва. На нас ни трябва високотехнологична икономика, която да дава високи възнаграждения. Това е сложно да се прави в големи държави. И е много просто да се прави в малки европейски държави като нашата, защото ние все още не сме загубили потенциала на перфектното образование, което имахме навремето. Ние изпуснахме няколко големи проекти и тук не само Борисов, и БСП на моменти има вина. Според мен е огромен проблем това, че не направихме АЕЦ „Белене“ – ето го високотехнологичният проект за милиарди. Това, че не направихме „Южен поток“, при положение, че видяхме, че ще се вържем към Турски поток – ето ви два проекта, които можеше да носят много пари и те са скъпоплатени. 150 000 нови работни места с високо възнаграждение означават 15 такива проекта, образно казано. И не става дума само за атомна енергетика, разбира се. В случая говорим за 15 високотехнологични проекти, които могат да заработят за изключително кратко време. – Напрежението между власт и общество в целия ЕС отваря врата на популистите. Съгласен ли сте? – Това е така. Но вижте, проблемът на съвременното общество е, че необратимо върви към популизъм. И ние обвиняваме популистите, че го предизвикват. А всъщност популистите са резултат, те не са причината за това движение. Те са резултат от това как работят медиите, как работи бизнесът, как не работи политическата система – и като се съберат всички тези фактори, те водят до популизма в съвременното общество. Влошената среда води до популизма, а не обратното. И за съжаление виждам, че това не е проблем само в България, в Европа, това е световен процес, който си върви с една или друга скорост във почти всички държави. Навсякъде хората се опитват да търсят механизми срещу популизма или езика на омразата и въпреки това тези явления се разпространяват. Този процес не е за подценяване. Той е цивилизационен въпрос. И ние като общество, става дума не българско, а европейско общество, ако имаме претенцията да бъдем Западната цивилизация, ние трябва да намерим изхода от този процес. – Оценката ви за приключващия политически сезон? Може и с една дума. – Омерзение. Ако трябва да използвам една дума, тя е омерзение.", "date": "2018.07.23", "title": " Антон Кутев, зам.-председател на ПГ на БСП, пред „Труд“: Само национална катастрофа би оправдала коалиция БСП-ГЕРБ\t\t\t"}
{"url": "https://trud.bg/%d0%bb%d0%b0%d0%bc%d0%bf%d0%b0%d0%b7%d0%b8-%d0%bd%d0%b0-%d0%ba%d0%b8%d0%bb%d0%be/", "text": "Наскоро кабинетът прие промени в постановление №184 на МС от 2012 г., които минаха без много шум. А въпросното постановление отключи хаоса с висшите военни звания. То разреши да се раздават на килограм. Сульо и пульо, не се извинявам за израза, вече може да стане генерал, стига да е на работа в МВР, някоя от спецслужбите или другите структури, посочени в документа. Изглежда всеки от улицата може да сложи сърмени пагони. Постановлението привежда в съответствие категориите на служителите от МВР и ДАНС от резерва със званията на военнослужещите. Поправките прибавят към Главна дирекция „Охрана“ и Главна дирекция „Изпълнение на наказанията“ на Министерство на правосъдието, откъдето не бягат затворниците, които не са поискали, ДКСИ, Бюро по защита при главния прокурор още ДАР и ДАТО. Все институции – мераклии да плодят генерали като диви зайци. Спомняте ли си пророческите думи в монолога на Големанов от едноименната пиеса на Ст. Л.Костов: „Партията може да остане без членове, но не и без кандидати за министри.“ Мисля си, че България някой ден може да остане без армия, но без мераклии за генерали – никога. В законите за спецслужбите понятието „резерв“ не съществува. А самият Закон за резерва е категоричен, че само униформените от Въоръжените сили, след като се уволнят, запазват званията си. А във Въоръжените сили не влизат нито МВР, нито НСО, нито ДАНС, нито ДАР нито ДКСИ, нито останалите … тути кванти. Управляващите би следвало да знаят, че в ЗОВС е посочена структурата съставните части на Въоръжените ни сили. А за да се знае, трябва да се чете. Необяснимо как правителството променя закони чрез постановления? Което води до смехотворни ситуации. Според документа главният секретар на ДАТО- службата, която подслушва и проследява престъпния контингент, се приравнява на най-високото звание в армейската йерархия у нас – четиризвезден генерал/адмирал/. Боже, дали да не се прекръстя! Досега на тази длъжност в ДАТО беше жена, сега е вакантна. А служебните функции са чисто административни. На четиризвезден генерал е приравнена и длъжността на главния секретар на МВР. Не е ли абсурдно, тъй като в държавата (а не територията) България по Конституция и закон четиризвездният генерал трябва да е един- не може да има друг. На тази длъжност с това звание е началникът на отбраната. Вижте биографията на ген. Андрей Боцев, за да е ясно след колко години армейска служба в бойните части, след колко занятия, учения и стрелби, колко войска е командвал, за да достигне едва …до първото си генералско звание. Досега единствено президентът Радев не е нарушавал закона при производството на висши офицери. Петър Стоянов направи Димо Гяуров шеф на външното разузнаване и от редник го повиши в полковник, а след година и в генерал. Шампион по гафове обаче е Росен Плевнелиев. Най-комичната ситуация бе, когато титулува в служебния кабинет на Марин Райков новия МВР-шеф Петя Първанова като генерал. А дамата идваше от административна дирекция „Европейски съюз и международно сътрудничество“. Ами конфузът с назначението на Ангел Антонов за шеф на НСО? Удостоиха го с лампази незаконно, за да заеме длъжността. А той въобще нямаше право на генералска униформа, след като идваше от МВР, което е цивилна структура. Военният закон е категоричен, че за да станеш офицер максималната възраст е 40 г.- Антонов не отговаряше и на това условие. Ами как Царя направи Нонка Матова генерал. Мотивите бяха: големи спортни заслуги. Никой не ги отрича. Но да не би сърмените пагони да ги правят по-бляскави. По тази логика Христо Стоичков би следвало да е маршал най-малко. Не знам в друга държава по – безпринципно да се раздават генералски звания. Абсурдите нямат край. Законът за резерва е ясен- който иска да има звание, трябва да кандидатства по регистър за вакантните длъжности. Да се яви на конкурс и медицински преглед, да го одобри комисия и да сключи договор с МО за служба в платения резерв за 5 г. Кой от горните казуси отговаря на тези условия – никой. Ето още едно беззаконие. Следва и друго. Длъжностите, които могат да се заемат в резерва са посочени в МЗ № ОХ-541/07.08.2012г. Обявените длъжности за офицери са общо 14 – за пехотата са 5, за ВВС са 8 и за ВМС е 1. От тези 14 длъжности 13 са за капитани и 1 за майор. Няма дори за подполковници, да не говорим за генерали. А кабинетът ги нарои като марокански скакалци. В армията, за да станеш генерал, трябва да си служил дълго. Да си завършил военно училище и поне две военни академии. Да си командвал взвод, рота, батальон, бригада, вид въоръжени сили и т.н. Не може да прескачаш стъпалата в йерархията, когато ти скимне. Не твърдя, че няма изключения, но такъв е принципът и той се спазва. Такова хайдушко кичене с генералски пагони на хора от структури извън отбраната, не е било. Болно е, защото така генералското звание девалвира. Ерозията е очевидна. Според постановлението всички зам.- директори на главни дирекции в МВР, директорите на дирекции в главните дирекции, командирът на СОБТ, директорите на дирекции и т.н. са генерали от резерва. Ами те сигурно са 2 пъти повече от армейските. Обидно. Вижте колко е либерален законът за МВР. За да станеш главен секретар, се искат 10 г. служба в системата, от които 5 на ръководна длъжност. Ръководна длъжност се счита и началник сектор, началник група и ставаш главен секретар. И хоп- окичват те с пагони на четиризвезден генерал. А МВР няма право на военни звания.   Загиналите капитани на МИ-17 имаха 27 г. служба Известно ли е на управнците ни, че великият българин и военачалник Владимир Вазов, който превзема Люлебургаз през балканските войни, не получава генералско звание. Удостоен е чак след една от победите му при Дойранското езеро през ПСВ. А властта сега превърна славното генералско звание от повод за гордост в диагноза за присмех. Двамата пилоти от авиобаза Крумово, които загинаха на 9 юни т.г. бяха капитани след 27 г. служба в армията! Посмъртно бяха повишени в чин „майор“.", "date": "2018.07.23", "title": " Лампази на кило\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d1%81%d1%82%d1%80%d0%b5%d0%bb%d1%8f-%d1%81-%d0%b3%d0%b0%d0%b7%d0%be%d0%b2-%d0%bf%d0%b8%d1%81%d1%82%d0%be%d0%bb%d0%b5%d1%82-%d0%bf%d0%be-%d0%b4%d1%80%d1%83%d0%b3/", "text": "Шофьор е стрелял с газов пистолет по друг автомобил в близост до село Лазарово, Плевенска област, съобщиха от пресцентъра на МВР. Вечерта на 19 юли, жител от село Търнак сигнализирал в полицията за инцидент, възникнал в близост до село Лазарово. Мъжът обяснил, че шофирайки, бил засечен от „Ауди А3“, чийто водач, при извършване на изпреварване, извадил пистолет и произвел изстрел по посока на лекия му автомобил. В резултат на незабавните оперативно-издирвателни действия било установено, че зад волана на „Ауди“-то бил 29-годишен от село Лазарово, който е и произвел изстрела със законно притежаван газов пистолет. Оръжието е предадено доброволно и се намира на съхранение в РУ-Кнежа. По случая е образувано досъдебно производство за престъпление по чл. 325, ал. 1 от НК. Уведомена е прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Шофьор стреля с газов пистолет по друг автомобил при изпреварване в Плевенско"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d1%81-3-45-%d0%bf%d1%80%d0%be%d0%bc%d0%b8%d0%bb%d0%b0-%d0%b0%d0%bb%d0%ba%d0%be%d1%85%d0%be%d0%bb/", "text": "44-годишен мъж е задържан от полицията в София да кара автомобил с близо 3.45 промила алкохол, предава  Водачът е спрян на „Ломско шосе“ в столицата заради това, че не е бил с колан. При проба с дрегер е станало ясно, че мъжът се е качил в колата след употреба на сериозно количество алкохол. По случая е образувано бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Арестуваха шофьор с  3.45 промила алкохол в София"}
{"url": "https://trud.bg/%d0%b3%d0%b0%d0%b1%d1%80%d0%be%d0%b2%d1%81%d0%ba%d0%b0%d1%82%d0%b0-%d0%b1%d0%b0%d0%bd%d0%b4%d0%b0-%d0%be%d1%82%d0%bc%d1%8a%d0%ba%d0%bd%d0%b0%d0%bb%d0%b0-14-%d1%81%d0%ba%d1%8a%d0%bf%d0%b8-%d0%ba%d0%be/", "text": "Спецпрокуратурата е повдигнала обвинения на четирима души за участие в   от Германия. Това съобщиха на пресконференция зам.-главният прокурор и шеф на спецпрокуратурата Иван Гешев и колегите му Димитър Петров и Ангел Кънев. Един от участниците в групата е ръководен офицер в Пътна полиция-Габрово – началник група МПС, водачи и административонаказателна дейност. Другите трима участници са от Варна, като единият от тях не живее в България и за него е издадена европейска заповед за арест. Днес спецпрокуратурата ще поиска постоянен арест на тримата задържани. С фалшиви документи групата създавала банкова история на подставени лица в Германия и изграждала банкови сметки, фалшиви трудови договори и други документи, чрез които въпросните лица ставали надеждни. На тяхно име се наемала кола от фирма рент-а-кар или на лизинг, която била транспортирана до България и продавана на българи по предварителна заявка или по преценка на групата, че автомобилът ще се търси. За целта групата махала джипиесите, сменяла номера на двигателя и пренабивала рамата. Осигуряван е и канал в КАТ за пререгистрацията на колата. До момента от прокуратурата са установили, че групата е действала от началото на 2016 г. и по тази схема е продала повече от 14 скъпи и луксозни автомобили, като Тойота Ландкузър, кемпери и др. В някои от случаите автомобилите се търсели по поръчка от клиенти, които не знаели, че те се набавят по престъпната схема. В Германия колите били обявявани като откраднати, като най-често „изчезвали“ от паркинг в друга държава от Западна Европа. Прокуратурата е разпитала свидетели, намерени са и около 5 хил. лв. с отпечатъци от тартора на групата. Ще се търсят и други свидетели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Габровската банда отмъкнала 14 скъпи коли от Германия\t\t\t"}
{"url": "https://trud.bg/%d0%b3%d0%be%d0%bb%d1%8f%d0%bc-%d0%bf%d0%be%d0%b6%d0%b0%d1%80-%d0%b2-%d0%b0%d1%82%d0%b8%d0%ba%d0%b0-%d0%bd%d0%b5%d0%b1%d0%b5%d1%82%d0%be-%d0%bf%d0%be%d1%82%d1%8a%d0%bc%d0%bd%d1%8f/", "text": "Голям пожар избухна в борова площ в район Кинета, Атика. Димът в района е много гъст и прави ситуацията в района още по-трудна. 60 пожарникари с 25 превозни средства, четири самолета и два хеликоптера се опитват да потушат пожара. Заради ветровете в региона в съчетание с гъстия дим няма почти никаква видимост, което възпрепятства включването на още авиотехника. Гъстият дим покри центъра на Атина и Акропола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Голям пожар в Атика, небето потъмня"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%88%d0%b0%d1%80%d0%ba%d0%be%d0%b2%d0%be-%d0%bd%d0%b5-%d1%80%d0%b0%d0%b7%d0%b4%d0%b0%d0%b2%d0%b0%d1%82-%d0%bf%d0%be%d0%bc%d0%be%d1%89%d0%b8-%d0%be/", "text": "Все още в Шарково не раздават помощи. Още не са готови протоколите, в някои книжа, животните на фермерите не излизали, имало разминаване. Трябва да оправят документацията, тогава ще се получат и парите, които ще овъзмездят стопаните за избитите животни. Загробените заради чумата овце и кози на Шарково са заровени на километър и половина извън селото. Знаем къде е мястото. Всички са заровени там. Това каза пред „Труд“ в понеделник кметът на село Шарково – Иван Апостолов. От сутринта до обед, ветеринарите с машина напръскали цялото село – дезинфекцирали го. Хората в селото, които още са в шок от случилото се – избиването на животните им по дворовете, се чудят защо карантината, която е обявена, преди да вземат други животни е само 21 дни. Преди, когато пак загробили животни заради шапа, карантинният период бил много по-дълъг. Каква ще е тая чума, чудят се те и още не вярват, че животните им са били заразени. „Бях при баба Дора. Тя вече е по-спокойна. Външно е спокойна, а иначе сама си знае какво и е. Казва, че пак ще гледа добитък, но по-малко. Тук друг поминък няма. Всички фермери пак ще гледат животни, но трябва да мине карантинният срок“, каза още кметът Иван Апостолов. Баба Дора, която се прочу с емоционалните си молби да не убиват козичките и овцете с агънцата в двора и, знаела, че фермер от вътрешността на страната бил готов да и даде 100 кози. Друга фермерка, чието стадо било най- голямото-от 800 глави добитък, стояла на пейка пред къщата си и казала, че и тя пак ще вземе животни, но по-малко. Всички се настройват пак да гледат животинки, какво да правят, заключи кметът на Шарково. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Кметът на Шарково: Не раздават помощи, още не са готови протоколите\t\t\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%b2%d1%8a%d0%bd%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b8%d1%81%d0%ba%d1%8a%d1%82-%d0%be/", "text": "Британският външен министър Джереми Хънт предупреди, че е налице „съвсем реален риск“ неговата страна да напусне Европейски съюз догодина без споразумение за бъдещите отношения с Брюксел, което би причинило икономически и политически вреди както на ЕС, така и на Лондон, предаде Асошиейтед прес. В разговор с германския си колега Хайко Маас в Берлин днес той каза, че Европейската комисия, която ръководи преговорите, като че ли очаква Лондон да се огъне и да отстъпи. „Това няма да се случи“, предупреди Хънт.  Германският външен министър на своя страна го увери, че неговата страна „не иска Брекзитът да се случи в условия на безпорядък“. „Ние искаме споразумение“, заяви Хайко Маас. Европарламентът и националните парламенти на страните членки на ЕС трябва да ратифицират споразумението преди Великобритания да напусне съюза на 29 март догодина, както е обявила официално. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Британският външен министър: Рискът от Брекзит без споразумение вече е съвсем реален"}
{"url": "https://trud.bg/%d0%bb%d1%83%d0%b8%d0%b7%d0%b0-%d0%b3%d1%80%d0%b8%d0%b3%d0%be%d1%80%d0%be%d0%b2%d0%b0-%d1%81%d0%b5%d0%ba%d1%81%d0%b8-%d0%bd%d0%b0-%d0%bf%d0%bb%d0%b0%d0%b6%d0%b0-%d1%81%d0%bd%d0%b8%d0%bc%d0%ba%d0%b8/", "text": "Луиза Григорова е на морето и отново изкушава със стилни секси кадри. Григорова много обича да пътешества, а обича и морето. Въпреки непостоянното лято, което редовно ни изненадва с дъждове и по-прохладни ветрове, Луиза се наслаждава на почивката си. Актрисата, която обявява с хаштаг, че обича живота си, не е сама на морското си пътешествие. С нея са любимите ѝ хора – съпругът ѝ Мартин Макариев и синът му от предишната му връзка, с когото Луиза се разбира отлично. Цялата статия и всички снимки вижте в ", "date": "2018.07.23", "title": " Луиза Григорова секси на плажа (СНИМКИ)"}
{"url": "https://trud.bg/%d0%b3%d1%80%d0%b0%d0%b4%d1%83%d1%88%d0%ba%d0%b0-%d1%83%d0%bd%d0%b8%d1%89%d0%be%d0%b6%d0%b8-%d1%80%d0%b5%d0%ba%d0%be%d0%bb%d1%82%d0%b0-%d0%b2-%d1%81%d1%82%d0%b0%d1%80%d0%be%d0%b7%d0%b0%d0%b3%d0%be/", "text": "Силна градушка е паднала на 22 вечерта в няколко старозагорски села. Реколтата от слънчоглед, царевица и неприбраната пшеница е напълно унищожена, каза кметът на с. Калояновец Добри Добрев. Има счупени керемиди, стъкла на автомобили, на санирана къща е увредена изолацията. Тепърва ще се прави оглед на щетите. „Градушката е нанесла най-съществени поражения в селата Калояновец, Арнаутито, Кирилово. Не се налага обаче сформиране на голяма комисия. По Закона за бедствия, домакинствата, на които са нанесени материални щети, ще подадат декларации по образец, които Общината ще предаде към Агенция за социално подпомагане. Нейни представители ще извършат оглед и оценка” – каза секретарят на Община Стара Загора Делян Иванов. За щетите по земеделските култури стопаните трябва да подадат заявления в Общинската служба по земеделие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Градушка унищожи реколта в старозагорско, нанесени са материални щети"}
{"url": "https://trud.bg/%d0%b2-%d1%83%d0%bc%d0%b1%d0%b0%d0%bb-%d0%b1%d1%83%d1%80%d0%b3%d0%b0%d1%81-%d0%bf%d0%be%d0%bc%d0%b0%d0%b3%d0%b0%d1%82-%d0%bd%d0%b0-%d1%85%d0%be%d1%80%d0%b0-%d1%81-%d0%b0%d0%bc%d0%bf%d1%83%d1%82%d0%b8/", "text": "В УМБАЛ Бургас помагат на хора с ампутирани крайници да проходят отново. Те ползват специализирана база за протезиране, рехабилитация и социална помощ от експерти. Днес дейността на Центъра за специализирано протезиране и рехабилитация бе представена с историите на трима пациенти, успешно върнати към пълноценен живот. Те вече ходят, работят и дори спортуват. Идеята за тази специализирана подкрепа се ражда след два случая, добили медийна известност. Едната е протезирана млада жена, останала без крака след прегазване от влак. Вторият пациент е мъж на средна възраст, който след ампутация на краката живя в болницата няколко месеца – отчаян, че няма как да се грижи за себе си и няма къде да отиде. След намесата на Националния алианс за интеграция след ампутации и протезиране, тези пациенти получават специално изработени за тях протези, рехабилитация и човешка подкрепа. Младата жена води пълноценен живот, работи и ходи на спортни състезания. Мъжът се прибира в родния си град и сам се грижи за себе си. След подписано споразумение с УМБАЛ Бургас и меморандум за сътрудничество с Община Бургас, центърът вече е факт. Той се намира на 10-я етаж в стария корпус на болницата, в Отделението за продължително лечение. Базата и част от специалистите се предоставят от болницата, а пациентската организация осигурява съдействието за протезиране и свои експерти в специфичните упражнения. Днес третият пациент – 57-годишният Христо Христов, уверено прави първите си крачки с протези. „Щастлив съм, чувствам се нов човек. Благодаря на всички тук“, казва той. Христо е останал без крака заради измръзване. С новите си „крака“ се е научил да ходи за по-малко от 10 дни. За това помагат специализираните упражнения, както и симулационен терен, наподобяващ естествени настилки, които се срещат в градска среда. „Най-трудното нещо е човек с ампутирани крайници да се върне обратно в обществото. След като два пъти успяхме да направим това, решихме да окажем тази подкрепа на повече хора“, каза д-р Бойко Миразчийски, изпълнителен директор на УМБАЛ Бургас. Пациентите не заплащат нито протезата, нито престоя в болницата, той се поема по Здравна каса. „След толкова години стаж в здравеопазването, мога да кажа, че за съжаление медицинските проблеми прерастват в тежки социални проблеми. Особено е характерно това за хората с тежки физически увреждания. Решавайки този медицински проблем, ние решаваме и социалния проблем на пациента“, обясни д-р Лорис Мануелян, зам.-кмет по здравеопазване в Община Бургас. Община Бургас е сред първите администрации в страната, подписали меморандум за сътрудничество с пациентската организация. „Тенденция в Европейския съюз е такива хора бързо да бъдат връщани в обществото. В Бургас успяхме да постигнем уникално сътрудничество, каквото няма никъде в страната. Рехабилитацията на човек с изкуствени крайници се отличава от обичайния рехабилитационен процес. Тук прилагаме видяното във водещи центрове в Европа и Азия“, добави адв. Теньо Тенев, зам.-председател на Националния алианс за интеграция след ампутация и протезиране. Всеки пациент, който желае да получи съдействие от експертите на алианса и подробна информация за дейността на центъра, може да се свърже с тях на тел. 0887379739, 0886 879701, всеки работен ден от 12 до 18 ч. и чрез електронната поща: office@novjivotsprotezi.eu. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " В УМБАЛ Бургас помагат на хора с ампутирани крайници да проходят отново"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%bb%d1%8a%d1%81%d0%bd%d0%b0-8-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d1%81%d0%bb%d0%b5%d0%b4-%d0%ba%d0%be%d0%b5%d1%82/", "text": "44-годишен с „Опел“ е блъснал 8-годишно момче в квартал “Възрожденци“ в Кърджали снощи вечерта вследствие на движение с несъобразена скорост и при наличие на деца в близост до платното за движение. Момчето пресичало малка улица в междублоково пространство, когато било ударено от колата. След произшествието, водачът напуснал мястото на произшествието. Пострадалото дете е настанено в кърджалийската болница със счупен крак. Половин час по-късно шофьорът е установен и задържан за срок до 24 часа в полицейското управление след показания на свидетели. Дежурна оперативна група е извършила оглед на мястото на произшествието. Образувано е досъдебно производство в Районното управление в Кърджали за извършена средна телесна повреда. Работата продължава разследващ полицай. В рамките на досъдебното производство ще се доизясняват факти покрай инцидента. Засега не е ясно правилно ли е пресичало детето. Още трима са пострадали леко при пътни произшествия в областта.  Товарен „Дачия“, каран от 53-годишен e блъснал правилно движещ се 58-годишен велосипедист в Кърджали. 65-годишна пешеходка e ударена в Момчилград от „Шевролет“. И двамата пострадали са прегледани в Центъра за спешна медицинска помощ.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Шофьор блъсна 8-годишно момче, след което избяга "}
{"url": "https://trud.bg/%d0%bc%d0%b2%d1%80-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%b4%d0%b5%d0%b9%d0%bd%d0%be%d1%81%d1%82%d1%82%d0%b0-%d0%bf%d0%be-%d0%b4%d0%b5%d0%b7%d0%b8%d0%bd%d1%84%d0%b5%d0%ba%d1%86/", "text": "Министерството на вътрешните работи изпълнява заповедите за подпомагане на дейностите на Българската агенция по безопасност на храните и на Министерството на земеделието, храните и горите. Сред важните въпроси, по които работи Оперативният щаб за координиране на ситуацията и ограничаване на заболяванията по животни заедно с всички служби, е събиране на факти с оглед установяване откъде е дошла чумата по дребните преживни животни, съобщиха от МВР. Друга актуална задача, която МВР изпълнява, е охраната при транспортирането и загробването на умъртвените по хуманен начин животни. Осигурена е и охрана на местата за раздаване на компенсациите на стопаните, което започна в края на миналата седмица. Във връзка с това са дадени точни инструкции към съответните ОДМВР.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " МВР осигурява дейността по дезинфекция на стопанства, засегнати от чума (ВИДЕО)"}
{"url": "https://trud.bg/%d0%bd%d0%b0%d0%b4-150-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89%d0%b8-%d1%81%d0%b5-%d0%b7%d0%b0%d0%b2%d1%8a%d1%80/", "text": "Над 150 военнослужещи от 35-ия контингент се завърнаха от Афганистан. Българските военни участваха в операцията на НАТО „Решителна подкрепа“. „Инциденти няма. Минало е всичко спокойно, разбира се, с всичките тегоби на службата в една подобна мисия в страна като Афганистан, която е пълна с рискове. По оценките, които дават и нашите партньори, подготовката на нашите военнослужещи, които отиват на мисия в Афганистан, е на много добро ниво“, заяви министърът на отбраната Красимир Каракачанов при посрещането им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Над 150 български военнослужещи се завърнаха от Афганистан"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%bd%d0%b0%d0%bc%d0%b5%d0%ba%d0%bd%d0%b0-%d1%87%d0%b5-%d0%b5-%d0%b1%d0%bb%d0%b8%d0%b7%d0%be-%d0%b4%d0%be-%d0%be%d1%82%d0%ba%d0%b0%d0%b7%d0%b2%d0%b0/", "text": "Голямата звезда на българския футбол Димитър Бербатов призна, че не е далече времето, когато ще се откаже от футбола. Бившият играч на ЦСКА, „Байер“ (Леверкузен), „Тотнъм“ и „Манчестър Юнайтед“ не изключи възможността скоро да обяви голямата новина, ако не получи подходяща оферта през лятото. Нападателят е без отбор от пролетта, когато изтече договорът му с „Керала Бластърс“.  „Може би е дошло времето да спра – обяви таранът на пресконференция по повод подписването на рекламен договор с международна букмейкърска къща. – Със сигурност решението ми няма да се забави и скоро ще го обявя. Но не е лесно да се предприеме такава стъпка. Разбира се, че ми се играе. Много трудно бих се завърнал обаче в България, защото, когато си бил толкова дълго в чужбина, искаш неща, които тук ги няма и просто няма да бъде същото.“", "date": "2018.07.23", "title": " Бербатов намекна, че е близо до отказване от футбола"}
{"url": "https://trud.bg/%d0%bc%d0%b0%d1%8f-%d0%bc%d0%b8%d0%bd%d1%87%d0%b5%d0%b2%d0%b0-%d0%be%d1%82-%d0%bb%d1%8e%d0%b1%d0%b8%d0%bc-%d0%ba%d0%bc%d0%b5%d1%82-%d0%b2-%d0%be%d0%b1%d0%bd%d0%be%d0%b2%d0%b0-%d0%b4%d0%be/", "text": "„Не се смятам за емигрант и пребиваването ми в Сиатъл е за определен срок – 10 години“, уточнява Мая. Тръгнала си е от България, разочарована и омерзена от много неща, които й се случват, въпреки че е работила всеотдайно за селото си – и като учител, и като кмет. Гордее се, че Обнова е едно от най-китните и запазени села в Плевенско. Знаят го не само пътуващите по маршрута София – Русе. Там спират за почивка всички автобуси, има кафенета, ресторанти, магазини. Много от къщите светят след ремонт, личи си отдалече, че е управлявано от грижовни ръце. Мая се ражда в семейството на учителите Мария и Радион Христови. Възпитавана е да бъде честна, трудолюбива, всеотдайна и родолюбива българка. Завършва руска филология във Великотърновския университет и се впуска с много ентусиазъм в работата си като учителка в местното училище. След 6 години неочаквано за всички е съкратена И то при положение, че е любима учителка на децата и че е сред тримата педагози с висше образование. Страда много, но преглъща някак обидата. Не търси работа в училища на други места, защото е силно привързана към селото си. „Това съкращение беше другата причина да остана в Сиатъл, иначе цял живот щях да си бъда учител в Обнова“, казва тя. Мая не е свикнала да лежи на гърба на другите и да се реди за помощи на борсата. Работи две години по заместване в „Социални грижи“. После създава и ръководи зеленчукова бригада с безработните хора от селото, а продукцията дават на консервен комбинат. Така 3 години любимата учителка бере краставички на слънцето като бригадир на безработните. Проектът наистина е добър – вземат неразработени площи, които са целина и торища, разорават ги и правят от тях зеленчукови градини. „Важното е, че хората имаха работа и хляб“, казва Мая. След 3 години консервната фабрика приключва със зеленчуците и тя отново е без работа.  Лъчезарната и винаги усмихната Мая печели без проблем два поредни избора за кмет, подкрепена от местна формация. Обновчани ще запомнят осемте й години на кметския стол с много хубави неща. Веднага след избирането си тя се втурва да благоустроява селото. Заварва го абсолютно разкопано и разорано, а всички обществени сгради са олющени и изоставени. За ремонта на читалището сама си прави проекта. Трябва да се вмести в бюджет от 10 хиляди лева, които първото правителство на Симеон Сакскобургготски отпуска – така наречените „пари за чешмички“. Купува материали и включва в ремонта хора от селото, ангажирани по програмата за временна заетост. Площадът грейва и обновчани започват с удоволствие да се събират там на празници. Въодушевена, Мая продължава с основен ремонт на здравната служба, детската ясла, детската градина, читалището, кметството. Оправната стопанка на Обнова въвежда ред и в сметосъбирането и сметоизвозването, ликвидира всички незаконни сметища и праща общинската охрана да проверява. В селото има две църкви – в Горната махала, или Радиненец, която е действаща, и в Долната махала, която е в развалини. Мая организира основен ремонт и следи работата на строителите. Понеже иконите са откраднати, решава сама да направи нови. Съветва се с плевенския владика, той й казва да не купуват нови икони, защото може и тях да откраднат. Тя купува готови принтове на икони от църковния магазин във Врачеш. После ги залепва на дърво и ги доукрасява със златни бои. „Бях превърнала една стая в кметството в ателие. Направих и свещници от подръчни материали и църквичката си изглеждаше много добре“, казва Мая. Тя сама издирва имената на загиналите във войните обновчани и поставя паметна плоча на кметството. Обновчани обичат Мая, защото виждат, че влага душа и сърце в работата си. По улиците задължително се спира да разговаря със старците, седнали пред къщите си. Те първо й разказват спомени за обичаната й майка, а после коментират как „крушата не пада по-далече от дървото“ „То е, защото ми е мило за тях и все им обръщам повечко внимание – казва Мая. – Нищо друго не им е останало какво да получат от живота, освен човечност. Опитвам се да им я давам, доколкото мога. Ако трябва да бъда откровена, чувствала съм вражда само от хора, на които не съм позволила да пипат защитената ни местност Герена. С еколога на община Левски Вероника Славова защитавахме рядкото растение разковниче, или marsilea quadrifolia. Има го само на 3 места в Европа, като едното е Обнова.“ При корекция на река Осъм е унищожена част от екосистемата, изсечени са ценни дървета и Мая организира засаждане на нови. Когато през 2011 г. се кандидатира за трети мандат като кмет, една грозна случка преобръща живота й. Както си седи на двора и подготвя зимнина, на портата се чука. Тя излиза и вижда трима мъже с черни очила, които слизат от скъпа кола и я пребиват Оттам нататък спомените й се губят, защото изпада в безсъзнание, но помни как й изсъскват: „Кандидатираш се пак за кмет, а?“ След това седмици наред не може да се опомни от обидата и унижението. Тя, която винаги е горяла в работата си като кмет, това ли е заслужила? Не оттегля обаче кандидатурата си, дори публикува във фейсбук снимки със синините по тялото си. Губи изборите с 50-60 гласа. „След като хората са казали „Не те искаме повече“, нямаше смисъл да продължа“, спомня си Мая. Когато се поопомня от преживяното, решава за замине за малко, за да прочисти мислите си и да реши какво да прави по-нататък. Отдавна планира да си подари за 50-годишния си юбилей екскурзия до Сиатъл, където има приятели. „Знаеш ли, обидата от отношението ме изкара от Обнова – споделя тя. – Трябваше да обърна всичко на 180 градуса, за да мога да започна живота си наново. Понякога си изправен пред избор дали да постъпиш по начин, който всички очакват от теб и да се примириш, или да оставиш душата си да избере път, който може да не се харесва на всички, но да е път към теб самия. Дължим си го. Дължим го и на децата и внуците си. Можем да позволим да ни видят как изгубваме вяра и надежда и се предаваме, но можем да им покажем също, че никога не е късно да сбъдват мечтите си, да откриват нови пътища и да сглобяват пъзела на собствената си същност“, казва Мая.  В Сиатъл в момента тя работи на три места Грижи се за едно дете вече шест години и с много обич го нарича „петото внуче“. През 2012 г. започва работа и в българското неделно училище в Сиатъл. Приела го е като мисия да поддържа езика ни жив. „Децата са прекрасни. Свива ми се сърцето, мъка ми е, че тези свестни млади хора и децата им не са в България – споделя с тъга учителката. – Единственото, което мога да направя, е да поддържам интереса и обичта им към България живи. Все някой от тях ще се завърне. И това ме кара да мисля, че е имало защо да дойда тук. Може би това е част от мисията ми в живота.“ Вечер тя работи в магазин за дрехи до 22.30 ч. Прави го, защото оцеляването в Щатите е трудно, наемите са много високи. „Много хора си мислят, че в Америка сутрин като си отвориш прозореца и доларите като пеперуди ти кацат в ръцете. Е, не е така. Работи се много, предизвикателствата нямат край.“   Семейство от лидери Докато Мая Минчева е кмет, някои хора са против властта в Обнова да е в ръцете на едно семейство, защото съпругът й Светослав Минчев е успешен председател на една от кооперациите в селото. „Няма да се извинявам на никого, че съм гледала навремето и съм се омъжила за кадърен човек – казва Мая. – Плюс това той не се е самопредложил за председател, а го извикаха, за да го изберат. Слави е един изключително работлив и креативен човек и се гордея с мъжа си.“ Днес Мая често повтаря: „Да е жив и здрав интернетът“, който я свързва с двете й деца и четирите й внучета. Те вече са тийнейджъри, но не пропускат да й кажат по скайп колко я обичат. „Чуваме се и със Слави, грижим се заедно за децата, гледаме да са добре. Съзнаваме ясно, че тази раздяла е тежка, но е за по-доброто бъдеще на децата. Предпочитам да поработя 10 години, за да получа добра пенсия и сама да си осигуря старините в България, а не да тежа на децата си, и това ще е най-големият подарък за тях в бъдеще“, казва Мая. „Аз не съм излизала една минута от България – споделя тя. – На мен душата ми е в България всяка секунда от живота ми. Всеки един дъх, който вдишвам и издишвам, е с мисълта за България. Когато заспя нощем, летя над Обнова, краката ми стъпват на улиците на Обнова, мога да усетя всяко едно камъче… Осма година след заминаването ми е все така. Знаеш ли, имала съм сънища, в които си вървя по улицата и говоря с хората, както когато бях кмет…“   В красивия свят на вдъхновението Мая мечтае да има достатъчно свободно време, за да се посвети на любимите си хобита. А те са все креативни неща и разкриват разностранните й таланти – рисуване върху платно и върху плат, писане на стихове и приказки, портретна и пейзажна фотография, фелтинг (плъстене), правене на бижута и аксесоари, цветя, плетене, бродиране, изобщо да създава нещо с ръцете си. Подобно на талантливите си и артистични родители участва в самодейни театрални постановки. Преди година, след няколко покани от сайт за дизайнерски облекла и аксесоари, тя изпраща свои мостри за дизайн и започва работа с екипа. Предлага им сюжети от художествената си фотография или направо свои картини, предложения за текстилен дизайн за дрехи, шалове, клинове, чанти и други аксесоари. От тези мостри се изработват образци, които се принтират върху коприна, кашмир или друг текстил. Някои от тях се отпечатват и върху чинии, свещи. „Бъдещето в Сиатъл? О, ако мога да продължа да правя нещо с дизайн, ще е чудесно. Английският ми вече е достатъчно добър и наесен ще опитам в американско училище“, казва Мая.", "date": "2018.07.23", "title": " Мая Минчева – от любим кмет в Обнова до любима учителка в Сиатъл\t\t\t"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%ba%d0%bd%d1%81%d0%b1-%d0%b8%d1%81%d0%ba%d0%b0%d0%bc%d0%b5-12-%d1%83%d0%b2%d0%b5%d0%bb%d0%b8%d1%87%d0%b5/", "text": "12% увеличение на заплатите в бюджетната сфера за 2019-та поиска президентът на КНСБ Пламен Димитров. Според него това е напълно възможно, с оглед на икономическата ситуация и пазара на труда, предаде  . Димитров заяви, че една трета от тези средства вече са планирани за увеличение на заплатите на заетите в образованието. Увеличението е необходимо, защото във всички сектори скокът на заплатите е двуцифрен, допълни Димитров. „Исканията ни към бюджета за следващата година за заплати са малко над милиард в повече спрямо платените през тази година. На пръв поглед това звучи много – един милиард са много пари – но трябва да припомня други числа. Заплатите, които се плащат през тази година във всички бюджетни системи, са малко над 8 млрд. лв. – заплати и осигуровки. Нашето искане за увеличение спрямо сегашните 8 милиарда са някъде около 12%“, каза Димитров. КНСБ се обявиха и против ранното пенсиониране на съдии, прокурори и следователи, което беше гласувано от правната комисия в Народното събрание.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Пламен Димитров, КНСБ: Искаме 12% увеличение на заплатите в бюджетната сфера за 2019 г."}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%85%d0%b0%d0%bc%d0%b8%d0%bb%d1%82%d1%8a%d0%bd-3-%d1%87%d0%b0%d1%81%d0%b0-%d0%bf%d0%be%d1%80%d0%b8%d1%86%d0%b0%d1%85%d0%b0-%d0%b3%d0%be/", "text": "Люис Хамилтън, който сензационно спечели Гран при на Германия във Формула 1, избегна сериозно наказание и запази победата. Пилотът на „Мерцедес“бе разследван близо 3 часа след финала. Той влезе в бокса, но се отказа в последния момент и се върна на пистата. Британецът се движеше по алеята към питлейна, когато рязко зави през тревата и излезе обратно на трасето. Подобни действия се наказват с отнемане на време. Щастливият победител бе само порицан, а стюардите отчетоха масовото объркване в екипа на Хамилтън и дали той да остане на пистата. Състезателят е признал за грешката си, която не е довела до опасни последствия за конкурентите му. Проливният дъжд обърка старта, в който отпадна Себастиан Фетел (“Ферари”), основен конкурент на Хамилтън.", "date": "2018.07.23", "title": " Разследват Хамилтън 3 часа, порицаха го"}
{"url": "https://trud.bg/%d1%82%d0%b8%d1%80-%d0%bf%d0%be%d0%bc%d0%bb%d1%8f-%d1%82%d0%b0%d0%ba%d1%81%d0%b8-%d0%b2-%d1%82%d1%8a%d1%80%d0%bd%d0%be%d0%b2%d0%be/", "text": "Тир помля такси при тежка катастрофа на южния изход на Велико Търново, в района на хлебозавода. Има трима пострадали. Сигнал за случая е получен в 15,43 ч. По първоначална информация товарен автомобил с турска регистрация, движещ се в посока към Велико Търново, е блъснал насрещнодвижещ се таксиметров автомобил. Пострадали са водачът и двама пътници от таксито. Движението в района е временно преустановено. Екипи на Пътна полиция пренасочват леките автомобили през град Дебелец, а товарните изчакват на място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Тир помля такси в Търново\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b7%d0%b0-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%81%d1%82%d1%80%d0%b0%d0%bd%d0%b4/", "text": "Още не е приключила проверката на ДАНС, която поиска силовият вицепремиер Красимир Каракачанов по повод разпространението на слуховете за целенасочено избиване на животни в Странджа и обезлюдяването на района, за да бъде заселен с мигранти. Миналата сряда той поиска службите да разследват кой разпространява слуховете за бежанци, които тайно се връщат с военни полети у нас. Днес Красимир Каракачанов обяви, че проверката не е приключила, но отговорът на въпроса му станал ясен и дори бил заснет от телевизии, предаде  . Според лидера на ВМРО и министър на отбраната това са политически истерии. „Някои лидери на политически формации обясняват на хората, че животните им се избиват, за да бъдат заселени с чужденци. Това ми е работата като вицепремиер по сигурността да бъда малко или много, а в случая много добре, информиран. Така че видяхте нещата не са такива, каквито са. Тази излишна политическа истерия не я разбирам. В края на краищата в опозиция си, искаш да докопаш властта, не трябва да създаваш подобна ситуация, в която на практика рушиш държавността и уважението на институциите. Бори се с инициативи, идеи и каузи, недей да създаваш измислени проблеми”, допълни Каракачанов. В аргументите си срещу действията на опозицията, той дори припомни максима на Ленин. „Защото аз си задавам друг въпрос, не дай Боже, ако България участва във военен конфликт – пак ли ще правим такива простотии – да се саботираме опозиция и управляващи, да разсипем държавата само и само някой да докопа властта. И тук се сещам за максимата на техния идеологически другар Ленин, който беше казал , че загубата на Руската империя в Първата световна война означава победа на пролетариата. Е, трябва ли да си разсипеш държавата, за да спечели една или друга партия от нещо”, коментира Каракачанов. Той отново повтори, че е за диалогичност в малката управленска коалиция на „Обединени патриоти”. Повод станаха поредните искри заради поправката за следприватизационния контрол, която е свързана с БМФ. Утре патриотите ще се съберат отново на коалиционен съвет, за да изгладят споровете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Каракачанов за напрежението в Странджа: Тази излишна политическа истерия на опозицията не я разбирам"}
{"url": "https://trud.bg/%d0%b1%d0%b8%d1%82%d0%ba%d0%b0%d1%82%d0%b0-%d0%bd%d0%b0-%d1%82%d0%b8%d1%85%d0%b8%d1%8f-%d1%84%d1%80%d0%be%d0%bd%d1%82-%d0%b7%d0%b0%d0%bf%d0%be%d1%87%d0%bd%d0%b0/", "text": "От първия кръг в първенството стартира и словесната война между ЦСКА и „Лудогорец“. Треньорът на „червените“ Нестор Ел Маестро дебютира с 2:0 над „Локомотив (Пд) в шампионата и изстреля първа стрела към Разград. „ Опитваме да играем футбол, но само футбол – каза сърбинът с английски паспорт. – Някои други отбори играят също волейбол, хандбал, баскетбол…“ Ел Маестро визира ситуацията в последната минута на мача „Лудогорец“ – „Етър“ (1:0). Тогава нападателят на шампионите Свиерчок игра с ръка в наказателното поле, но дузпа не последва. Треньорът на ЦСКА изигра ролята и на „умряла лисица“ с изказването, че е утопия отборът му да свали „Лудогорец“ от върха. „Много трудно ще вземем титлата – каза Ел Маестро. – Има един отбор, който доминира сериозно. Подсигурен е финансово и работи добре. Малко е нереалистично да спечелим лигата.“ ЦСКА изигра последствено първо и много силно второ полувреме срещу „Ботев“. Особено впечатление направи бразилският нападател Мауридес. С осанка като напусналия Фернандо Каранга той откри резултата в дебюта си. Освен това се представи и като черноработник, който играе за отбора. Второто попадение, завършено от друго ново попълнение – Жоржиньо, беше като за учебник. „ Щастлив съм по няколко причини – коментира Ел Маестро. – Първо, защото спечелихме. А второ – защото имаше интензитет в играта ни. След почивката нивото ни беше различно. Много съм доволен, че Мауридес вкара. Нуждаем се от човек на такъв пост. Всеки мач ще е различен. За „Адмира Вакер“ сме без доста основни футболисти, но това е положението. С нужната страст и желание можем да постигнем резултатите, които целим. Може би се нуждаем от още един нападател. Но не искам да поставям собственика ни под напрежение. Не очаквайте от мен да се оплаквам. Всеки футболист е в клуба, за да играе за ЦСКА, а не за треньора.“ „ Целта е да станем шампиони – много по-гръмко каза новата звезда Мауридес, избран за играч №1 на мача с „Локо“ (Пд).. – Искам с моите голове да помогна.“ Познавам Каранга. Той е отличен голмайстор.“", "date": "2018.07.23", "title": " Битката на тихия фронт започна"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%ba%d0%be%d0%bb%d0%b0-%d0%b8-%d0%ba%d0%b0%d0%bc%d0%b8%d0%be%d0%bd-%d0%b7%d0%b0%d1%82%d0%b2%d0%be%d1%80/", "text": "Проходът на Републиката е затворен временно за движение на товарни автомобили и в двете посоки. Причината е пътнотранспортно произшествие до Велико Търново, съобщиха от пресслужбата на МВР. Сигналът за инцидента е подаден около 16 часа, катастрофирали са товарен и лек автомобил. По предварителни данни има трима пострадали. На място са изпратени екипи на Пътна полиция и медици. Леките коли се пренасочват от Южния пътен възел до Велико Търново по стария път към Дебелец.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Катастрофа между кола и камион затвори за движение Прохода на Републиката"}
{"url": "https://trud.bg/%d1%81%d0%bb%d0%b0%d0%b2%d0%b8%d1%8f-%d0%bd%d0%b5-%d1%81%d0%bc%d0%b5%d0%bd%d1%8f-%d1%82%d0%b0%d0%ba%d1%82%d0%b8%d0%ba%d0%b0%d1%82%d0%b0/", "text": "Златомир Загорчич, треньорът на „Славия“, няма намерение да променя тактиката за евродуелите с „Хайдук“ (Сплит). „Откакто съм в отбора, играем по един и същи начин – каза бившият национал. – Съперникът е много силен клуб, голямо име.“ „ Славия“ стартира сезона с 1:1 срещу „Берое“, след като преди това отстрани финландския „Илвеш“ в Лига Европа. „ Много искам всички мои футболисти да отидат в чужбина и да изкарат някой лев – продължи Загорчич. – В „Славия“ ще се оправим. В школата ни има достатъчно силни момчета, които чакат своя шанс.“", "date": "2018.07.23", "title": " “Славия“ не сменя тактиката"}
{"url": "https://trud.bg/%d0%bc%d0%b5%d1%81%d1%83%d1%82-%d0%b9%d0%be%d0%b7%d0%b8%d0%bb-%d0%bd%d0%b0%d0%bf%d1%83%d1%81%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d0%b8-%d0%be%d0%b1%d1%8f/", "text": "Месут Йозил напусна националния отбор и предизвика расистки скандал в немския футбол. Нападките на звездата от „Арсенал“ са основно към президента на федерацията Райнхард Гриндел. Според Йозил босът нямал чувство за уважение към турските му корени. Халфът с 92 мача и световна титла от 2014-а за Бундестима намекна, че при други ръководители и при липса на расизъм отново би играл. Само че избухването на Йозил предизвика торнадо в Германия. „От години това момче не играе нищо – отсече Ули Хьонес, президентът на „Байерн“, известен като Барона на Бундеслигата. – Последното единоборство, което е спечелил, датира от преди Мондиал 2014. Сега се крие и оправдава зад снимките си с Реджеп Ердоган. Винаги, когато с „Байерн“ играем срещу „Арсенал“, тактиката ни е да се минава през Йозил, защото е най-слабият в отбора. Националният тим не губи нищо.“ Докато в Германия бушува война около халфа, той си пусна снимки в социалните мрежи с екипа на „Арсенал“ от тренировъчния камп в Сингапур. На всички тях Йозил се смее с 24-каратова усмивка. „ Беше щастие да сме заедно, Аби“, написа в социалните мрежи Джером Боатенг. На турски обръщението „Аби“ е равносилно на „Приятелю“. „Благодаря на един от най-добрите, с които съм играл“, добави Антонио Рюдигер.", "date": "2018.07.23", "title": " Месут Йозил напусна националния и обяви: Има расизъм в немския фубол"}
{"url": "https://trud.bg/%d0%b4%d1%8f%d0%b4%d0%be-%d0%b2%d0%ba%d0%b0%d1%80%d0%b0-%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%b2-%d0%b0%d1%80%d0%b5%d1%81%d1%82%d0%b0-%d0%b4%d0%b0%d0%b4%d0%b5-%d0%bc/", "text": "Съобразителен дядо вкара ало-измамник в ареста в Благоевград. В момент на извършване на опит за телефонна измама е бил заловен 65-годишният Галин Р. от София. В петък непознат мъж се обадил на телефона на 82-годишен дядо и му поискал пари за спешна операция на роднина. Поискал 20 хил. лв., но се съгласил да получи и наличните в дома на дядото 3600 лв. Пенсионерът бързо разбрал, че се опитват да го измамят и подал сигнал в полицията. Приготвил пакет със стари вестници и ги предал на пристигналия на уговореното място мъж. Веднага след това белезниците щракнали на ръцете на измамника. Обвиненият столичанин се оправдал, че не е мошеник, а бил нает от непознати, които му казали, че ще събира пари за инвалидни колички и дограма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Дядо вкара ало-измамник в ареста, даде му вестници"}
{"url": "https://trud.bg/%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d0%be%d1%82-%d1%84%d1%83%d1%82%d0%b1%d0%be%d0%bb%d0%b0-%d0%b0%d1%81-%d0%bd%d0%b0-%d0%bf%d0%b0%d1%80%d0%bc%d0%b0-%d0%b7%d0%b0-2/", "text": "„Парма“ се завръща в елита на италианския футбол, но с минус 5 точки в актива си. Това постанови Националният федерален съд на Апенините. Бившият тим на Христо Стоичков и Валери Божинов бе разследван за уговаряне на мача със „Специя“ (2:0) от последния кръг на Серия Б, след който „дуковете“ си спечелиха промоция. Наказан с изваждане от футбола за 2 години е и голмайсторът на отбора Емануеле Калайо. Именно нападателят е бил хванат да изпраща съобщения на играчи от противника в дните преди мача.  „Това е най-кошмарното ми лято – обяви Калайо. – Стигна се дотук заради три глупави, безобидни и шеговити съобщения. Не съм искал да бием по лесния начин.“", "date": "2018.07.23", "title": " Извадиха от футбола ас на „Парма“ за 2 сезона"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d1%84%d0%bb%d0%be%d1%82%d1%8a%d1%82-%d0%b8-%d0%b0%d0%b2%d0%b8%d0%b0%d1%86%d0%b8%d1%8f%d1%82%d0%b0-%d1%81%d0%b5-%d0%b2%d0%ba%d0%bb%d1%8e%d1%87%d0%b2%d0%b0/", "text": "Голям пожар пламна в район Кинета, Атика. Според предварителна информация в огнените езици за момента са попаднали 5000 до 6000 акра, докато силните ветрове спомагат за бързото разрастване на стихията. Противопожарните сили са подсилени, но димът е много гъст и прави ситуацията в района още по-трудна. Част от жителите напускат домовете си, докато други избират да останат и да помагат в гасенето чрез всякакви подходящи средства. Ситуацията е особено трудна за онези, които са останали поради плътната димна завеса. „Преминахме с влака през огъня. Ние сме в Долна Кинета и хората се изтеглят към морето. Ако пожарът продължава така, Горна Кинета ще изчезне“, разказа жител. Десетки домове бяха обвити от пламъците. Едни изгоряха, други са тежко повредени. Заместник-началникът на противопожарна служба, който ръководи операцията Янис Капакис заяви, че това е „един от най-трудните пожари“. „Вятърът непрекъснато променя посоките си“, каза Капакис и призова обществеността да напусне района и да спазва указанията на пожарникарите. Сухопътните войски на армията, флота и авиацията в Атика са в готовност за пожара в Кинета. Започна транспортиране на пожарникари от Солун, съобщиха от Генералния щаб на националната отбрана. От военното министерство имат готовност да се изпрати допълнително наземно оборудване, в зависимост от това, какво ще поискат компетентните органи. Националният път Атина-Коринтос е затворен и в двете посоки. Засега няма отменени полети, заради непрогледната димна завеса. Премиерът Ципрас е уведомен преди излитането му. Очаква се реакция и решение от него след кацане в босненския град Мостар. От българското посолство в Атина обявиха, че има постоянно дежурен дипломат на разположение при аварийна ситуация и всеки може да позвъни през цялото денонощие на тел:  +30 6937 096 220. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Армията, флотът и авиацията се включват в борбата с огнената стихия в Атика"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d1%81%d0%bf%d0%b0%d1%81%d0%b8%d1%85%d0%b0-%d1%88%d0%b5%d1%81%d1%82%d0%b8%d0%bc%d0%b0-%d1%81-%d0%b1%d0%b5%d0%b7%d0%ba%d1%80%d1%8a%d0%b2%d0%bd%d0%b8-%d1%81%d1%8a/", "text": "Екип от интервенционални кардиолози, кардиохирурзи и анестезиолози от УМБАЛ „Св. Марина“-Варна извърши безкръвни интервенции за смяна на аортна клапа на нови шестима пациенти. „Щадящата сърдечносъдова процедура се прилага при стеноза на аортната клапа и е животоспасяващо лечение за болните, при които отворената сърдечна хирургия е свързана с висок риск“, обясни инвазивният кардиолог д-р Веселин Вълков. Модерният метод се прилага в болницата от няколко месеца, като до момента чрез него е спасен живота на 39 пациенти. Първите минимално инвазивни интервенции бяха извършени съвместно с водещия в света немски кардиолог проф. д-р Карл Щангл от берлинската университетска болница „Шарите“, с която варненската болница си сътрудничи от 2012 г., припомниха от „Св. Марина“. В световен мащаб методът успешно се прилага от 2007 г. и вече е много популярен в развитите страни. Най-често безкръвната смяна на аортна клапа се извършва на хора над 70 г. с множество съпътстващи заболявания. Предимствата са изключително бързото възстановяване и възможността пациентите да водят нормален начин на живот след имплантирането на аортната клапа. „Обичайният начин за лечение на това заболяване е кардиохирургична операция, при която се отваря гръдният кош, спира се сърцето, клампира се аортата и хирургът сменя клапата. Манипулацията, която ние извършваме, като резултат е същата. Разликата е в това, че клапата се сменя транскатетърно, с достъп през бедрената артерия. Може дори да не се налага обща анестезия. След няколко часа болният е на крака и се изписва след 3-5 дни“, поясни д-р Вълков. Процедурата се поема напълно от здравната каса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Лекари спасиха шестима с безкръвни сърдечносъдови интервенции"}
{"url": "https://trud.bg/%d0%b2%d1%8a%d0%b2-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b0-%d0%b5-%d1%87%d0%b5%d1%82%d0%b8%d1%80%d0%b8-%d1%81%d0%b2%d0%b0%d1%82%d0%b1%d0%b8-%d0%b8/", "text": "Селекционерът на националите по волейбол Пламен Константинов оприличи ситуацията в тима на: „Четири сватби и….“ преди старта на световното през есента.  „Нали имаше такъв филм – продължи наставникът. – Сватбите в отбора са четири – на Тодор Скримов, Николай Учиков, Виктор Йосифов и на Добромир Димитров. И всичките са през юли, ще видим какво ще стане през септември…” Петима от състезателите тренират на облекчен режим заради различни травми. А мондиала ще пропусне титулярният разпределител Георги Братоев, който е със счупена кост в глезена.  „Ще ходя 30 дни с патерици и после след преглед в Париж ще се реши дали ще ме оперират“, обяви Братоев пред „Спортал“. Така треньорът ще трябва да избира на поста разпределител между Георги Сеганов, Добромир Димитров и Иван Станев.  От днес отборът е на лагер на Белмекен, от 13 август ще е във Варна.", "date": "2018.07.23", "title": " Във волейбола е „Четири сватби и…“"}
{"url": "https://trud.bg/%d0%bf%d1%80%d0%b5%d0%b2%d0%b5%d0%b4%d0%b5%d0%bd%d0%b8-%d1%81%d0%b0-1-060-000-%d0%bb%d0%b2-%d0%bf%d0%be-%d0%bf%d0%be%d0%bc%d0%be%d1%89%d1%82%d0%b0-%d0%b4%d0%b5-%d0%bc%d0%b8%d0%bd%d0%b8%d0%bc%d0%b8/", "text": "Държавен фонд „Земеделие“ извърши първите плащания по помощта „де минимис“ за общините в Ямболско и Бургаско, засегнати и ограничени поради заболяването чума по дребните преживни животни, съобщават от МЗХ. 170 земеделски стопани от седемте общини с въведени ограничения заради чумата (PPR) ще получат общо около 1 060 000 лв. или по 55 лв. на овца/коза от помощта. Очаква се в следващите дни парите да бъдат достъпни по сметките на стопаните. Плащанията са по подадените заявления от 19-20 юли, като обезщетения ще получат не само стопаните на евтанизираните животни, но и всички останали, които подлежат на възбрана за реализиране на млечни и месни продукти извън ограничената зона. Чрез помощта de minimis стопаните ще могат да покрият загубите от нереализираното мляко, ценовите разлики на изкупената продукция и затрудненията при изхранването на животните. Тя е допълнение към вече изплатените на стопаните обезщетения за евтаназирани животни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Преведени са 1 060 000 лв. по помощта „де минимис“ за общините в Ямболско и Бургаско, засегнати от чума по животните"}
{"url": "https://trud.bg/%d1%82%d1%80%d0%b8%d0%bc%d0%b0-%d1%87%d1%83%d0%b6%d0%b4%d0%b5%d0%bd%d1%86%d0%b8-%d0%bf%d1%80%d0%b5%d1%81%d0%bf%d0%b0%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b7%d0%b0%d1%80%d0%b0/", "text": "Трима чужди туристи са били задържани за денонощие в ареста във Варна заради различни престъпления. Двама от тях – румънци на 38 г. и 46 г. били уличени в кражба на 127 артикула от магазин за дрехи в един от моловете в града. 25-годишен британец пък попаднал зад решетките, след като в неделя през нощта в курорта Златни пясъци нападнал варненец на 26 г. и 23-годишен шуменец и ги набил. Пострадалите са получили леки телесни повреди, а срещу виновника е образувано досъдебно производство, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Трима чужденци преспаха в ареста заради кражба и побой"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d0%b3%d1%80%d0%b0%d0%b4-%d0%b8%d1%81%d0%ba%d0%b0-%d0%b4%d0%b0-%d1%81%d0%b8-%d1%81%d1%8a%d1%82%d1%80%d1%83%d0%b4%d0%bd%d0%b8%d1%87%d0%b8-%d1%81-%d0%b2/", "text": "Делегация от град Шенянг, Китай, водена от Жингуй Жанг – вицепрезидент на Китайска народна политическа консултативна конференция на града, се срещна с кмета на Варна Иван Портних, съобщиха от пресцентъра на общината. Гостът съобщи, че в изпълнение на държавната политика и инициативата 16+1 град Шенянг предлага установяване на отношения на сътрудничество с Варна в сферата на икономиката, културата, образованието и туризма. Той отправи покана към кмета на Община Варна за участие в 18-та конференция на кметовете WWCAM Mayors Conference, която ще се проведе в китайския град през септември тази година. Шенянг е регионален център в Североизточен Китай с население 8.3 милиона души, с развита образователна инфраструктура и икономика, с приоритетни отрасли автомобилостроене, високи технологии, иновации, свободна търговска зона. Кметът Иван Портних представи накратко приоритетите и предизвикателства пред Варна, като запозна гостите с развитието на инфраструктурата, туризма, образованието, както и с възможностите на новосъздадените икономически зони. Той представи на гостите добри практики от дългогодишното партньорство с побратимения град Нинбо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Китайски град иска да си сътрудничи с Варна"}
{"url": "https://trud.bg/%d1%82%d0%b5%d0%b6%d0%ba%d0%be-%d1%89%d0%b5-%d0%b5-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5/", "text": "Във футбола отдавна лесно няма за българските отбори. Но и жребият за евентуалните следващи мачове на трите ни представители в Европа бе всичко друго, но не и милостив. При това той ще има смисъл единствено при успехи в следващите 10 дни. Шампионът „Лудогорец“ трябва да се справи срещу унгарския МОЛ „Види“, за да мечтае отново да бъде част от групите на най-комерсиалния турнир. И ако бившият „Видеотон“ е коварен, то какво да се каже за „Клуж“ и „Малмьо“. Румънците минаха през фалит и отново триумфираха с титлата. Шведите скоро бяха в груповата фаза, стигали са до финал за КЕШ. А Дори отстраняване на някой от тези отбори, ще изпрати „Лудогорец“ само във финалния плейоф за Шампионската лига. „Зелените“ вече са отстранявали румънци в лицето на „Стяуа“, а не са играли с шведи. „Лудогорец“ можеше да се падне и с други изключително коварни отбори като „Динамо“ (Загреб), „Цървена звезда“, АЕК и БАТЕ. От позицията си на роден първенец „орлите“ все пак имат бонус. Отпаднат ли от МОЛ „Види“, отиват в Лига Европа. А там съперникът е повече от приемлив – победителят от двубоя между босненския „Зрински“ и малтийския „Валета“. Поне в следващия месец изглежда сигурно, че „Лудогорец“ ще е на европейската сцена. Много по-трудно ще е на ЦСКА и „Славия“, които първо трябва да „изкачат планина“ в лицето на „Адмира Вакер“ и „Хайдук“ (Сплит). Евентуален следващ съперник на „червените“ ще бъде „Копенхаген“, най-успелият датски тим в историята. ЦСКА никога в историята си не се е изправял срещу отбор от тази държава. И това още не е напълно потвърдено. „Копенхаген“ има наглед съвсем лесна задача – да срази във втория предварителен кръг исландския „Стярнан“. „Червените“ можеха да изтеглят и по-тежък жребий в лицето на „Олимпиакос“, „Фейенорд“ или „Бордо“. Ако направи чудото и отстрани „Хайдук“, „Славия“ ще мери сили с румънския гранд „Стяуа“, европейски шампион от 1986-а. „Белите“ не са участвали в Европа от 22 години, но стартираха вихрено с отстраняване на финландския „Илвеш“. „Стяуа“ още не е 100-процентов участник в следващия кръг, първо трябва да отстрани „Рудар“ (Словения). А сред вариантите за съперник на „Славия“ бе и испанският колос „Севиля“. В нито един от лагерите на българските отбори не се видя еуфория или печал. Коментари въобще няма, а концентрацията е изцяло върху предстоящите двубои. Защото без тях всичко останало би било приказки за нищо.", "date": "2018.07.23", "title": " Тежко ще е на българите в евротурнирите"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bf%d0%be%d0%b2%d1%82%d0%be%d1%80%d0%bd%d0%be-%d0%b2%d0%b7%d0%b5%d0%bc%d0%b0%d0%bd%d0%b5-%d0%bd%d0%b0-%d0%bf%d1%80%d0%be%d0%b1%d0%b8-%d0%b7%d0%b0-%d1%87/", "text": "Тази седмица започва повторно вземане на проби от животновъдните ферми в 10-километровата зона на огнището на чума по дребните преживни животни в община Болярово. Това е заявил областният управител на Ямбол и председател на координационния щаб за ликвидиране на болестта Димитър Иванов, съобщават от областната администрация. За да не се допусне заболяването да се разпространи и в други части на областта, проби ще бъдат вземани в разширена зона 10+10 километра, която излиза извън рамките на общината, се посочва в съобщението. Днес ветеринарните власти обезпаразитяват и дезинфекцират трите стопанства в село Шарково, а утре – улиците и тревните площи в селото. До няколко дни се очаква да бъде вдигната санитарната зона, е казал още областният управител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Започва повторно вземане на проби за чума в Болярово\t\t\t"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%b5%d0%bd-%d0%bf%d0%b5%d1%87%d0%b0%d1%82-%d0%be%d1%82%d0%ba%d1%80%d0%b8%d1%82-%d0%b2-%d0%ba%d1%80%d0%b5%d0%bf%d0%be%d1%81%d1%82%d1%82%d0%b0-%d0%bb%d1%8e%d1%82/", "text": "Оловен печат, какъвто досега не е откриван в България, откриха археолози по време на разкопките на средновековната крепост Лютица, край Ивайловград. През 2018 г. на крепостта Лютица работят две експедиции – на Националния исторически музей (НИМ) и на Националния Археологически институт с музей при БАН, която се финансира от Министерството на културата. Първите проучвания, които се ръководят от Филип Петрунов (археолог в средновековна секция на НАИМ-БАН) и Виолина Кирякова (уредник в отдел “Археология” на НИМ), започнаха през юли. Именно Кирякова попада на ценния печат. Той е с изображение на императрицата Ирина (Йоланда) Монфератска Комнина Дукена Палеологина, втората съпруга на Андроник II Палеолог. От едната страна е изобразена Ирина, а от двете й страни са изписани имената є. От другата страна има изображение на Богородица с младенеца. Според експерти това е първият такъв печат открит в България, а другите известни, към момента са два и се съхраняват в Британския национален музей. Находката е изключително ценна и показва, че Лютица е важен български град, с управителите на който са водели кореспонденция владетелите на най-големите средновековни държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Уникален печат открит в крепостта Лютица"}
{"url": "https://trud.bg/%d1%81%d1%8a%d1%82%d1%80%d1%83%d0%b4%d0%bd%d0%b8%d1%87%d0%b8%d0%bc-%d1%81%d0%b8-%d1%81-%d1%80%d1%83%d1%81%d0%b8%d1%8f-%d1%81%d1%80%d0%b5%d1%89%d1%83-%d1%84%d0%b0%d0%bb%d1%88%d0%b8%d0%b2%d0%b8%d1%82/", "text": "Агенциите по лекарства в България и Русия ще си сътрудничат. А двустранното споразумение предвижда и стратегии за борба с фалшифицираните лекарства. Директорът на Изпълнителната агенция по лекарствата проф. Асена Стоименова подписа документа с Владислав Шестаков – директор на Държавния институт за лекарствени средства на Руската Федерация. Целта е да се укрепи сътрудничеството между инспекторатите на двете страни, както и подобряване на безопасността и уеднаквяване качеството на инспекциите. По време на срещата също така беше обсъдено участие на наблюдатели във фармацевтичните инспекции на териториите на двете държави, както и организиране на образователни инспекции.", "date": "2018.07.23", "title": " Сътрудничим си с Русия срещу фалшивите хапчета"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b7%d0%b0%d0%b1%d0%b8-%d0%b2-%d0%b0%d0%b2%d1%82%d0%be%d0%b1%d1%83%d1%81%d0%bd%d0%b0-%d1%81%d0%bf%d0%b8%d1%80%d0%ba%d0%b0-%d0%b2-%d0%bf%d0%bb%d0%be%d0%b2/", "text": "Кола се вряза в автобусна спирка в Пловдив, предаде  . При инцидента, станал в район „Тракия” няма жертви и пострадали. Младеж е шофирал колата, при него са се возили две жени. Не е ясно защо е изпуснал управлението на автомобила. По време на инцидента е имало хора на спирката, успели са да избегнат удара.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Кола се заби в автобусна спирка в Пловдив, няма пострадали"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%bc%d0%b0%d1%85%d0%b0%d1%82%d0%bc%d0%b0-%d0%b3%d0%b0%d0%bd%d0%b4%d0%b8-%d0%b8-%d0%ba%d0%be%d0%b7/", "text": "Скулптура на тема живота на легендарния пацифист и борец за човешки прави Махатма Ганди да има в Южния парк в София, иска сдружение „Приятели на Индия“. Предвидено е паметникът да бъде поставен в Алеята на Рейгън. Творбата, дарение от автора ѝ арх. Иван Русев, е готова и изобразява Ганди и до него козичка. Статуята е направена от бронз и камък. Проектът обаче бе отложен от комисията по култура в Столичния общински съвет, за да бъдат уточнени размерите на статуята и да бъде у казано на минувачите какво точно изобразява тя, за знаят че това е Ганди, а не козар с козичка, смятат общинските съветници. Трябва да бъде уточнено какъв момент от живота на Ганди е отразен в статуята. На 13 септември ще бъде следващата сесия на Столичният общински съвет, на която вероятно ще бъде гледан доклада.", "date": "2018.07.23", "title": " Вдигат паметник на Махатма Ганди и козичка в Южния парк"}
{"url": "https://trud.bg/%d0%b3%d0%b5%d1%80%d0%b1-%d0%be%d1%82%d1%82%d0%b5%d0%b3%d0%bb%d1%8f-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d1%81%d0%b8-%d0%b7%d0%b0-%d0%b1%d0%b0%d0%bd%d0%b4/", "text": "ГЕРБ оттегля предложението си за бандерол на бирата в опаковки над 5 литра. Това става ясно от внесените между първо и второ четене промени в законопроекта за изменение на Закона за акцизите и данъчните складове, публикувани на сайта на Народното събрание. Идеята за бандерол бе внесена от председателя на Комисията по бюджет и финанси Менда Стоянова. Мотивът за това бе осъществяването на по-голям контрол върху производителите без това да се отрази на цената на наливната бира, която и сега се облага. От сайта на Народното събрание става ясно, че самата Стоянова е оттеглила внесеното преди месец предложение.  В законопроекта обаче остава без промяна предложението за облагането на бездимни цигари, като акцизът за тях ще е 40%. Утре законопроектът ще бъде гласуван на второ четене от Комисията по бюджет и финанси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " ГЕРБ оттегля предложението си за бандерол на кеговете бира"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-207/", "text": "Поскъпване на „Гражданска“ да очакваме според анализ на КФН Повишават лимита на отговорност на компаниите до 10,42 млн. лв. Камионите носят загуба от 7,8 млн. лв.     Махат здравни каси от 22 града Близо 2500 държавни служители на хранилка в НЗОК. Болниците ще ни лекуват с най-евтините медикаменти.               Как да прилагам GDPR, ако във фирмата ми има синдикати Трудово-правна консултация на „Труд“.             За какво търси алиби Лозан Панов? След решителните действия срещу магистрати в Полша и Румъния, време е за истинска реформа и у нас – анализ на „Труд“.           Чужденци инсценират кражби на скъпи вещи МВР отдава голямо значение на „услугата сигурност“, казва директорът на ОД на МВР-Бургас старши комисар Калоян Калоянов в интервю за „Труд“.           Три от три за Каракачанов, но без фанфари На него се падна да свърши черната работа по превъоръжаването. Музиката може да свири за други – коментар на Спирдон Спирдонов.         На срещата в Хелзинки Путин сложи рамо на Тръмп Войната на тези, които искат да владеят света, носи религиозен характер, не само Тръмп им пречи, дори САЩ им пречат, дори и американците – анализ на д-р Илия Илиев.           Професорът ловец Силует на Стоян Кушлев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Вижте акцентите в броя на вестник „Труд“ във вторник, 24 юли 2018"}
{"url": "https://trud.bg/%d0%b1%d0%be%d1%88%d0%bd%d1%8f%d1%86%d0%b8%d1%82%d0%b5-%d0%b2-%d1%81%d0%b0%d0%bd%d0%b4%d0%b6%d0%b0%d0%ba-%d0%bd%d0%b5-%d0%bf%d1%80%d0%b8%d0%b7%d0%bd%d0%b0%d0%b2%d0%b0%d1%82-%d0%b2%d1%83%d1%87%d0%b8/", "text": "За бошняците в Санджак Александър Вучич не е техен президент, както и Ана Бърнабич не е техен премиер, предаде БГНЕС. Ивица Дачич и Александър Вулин не са наши министри. Всички те трябва да изхвърлят от главите си това нещо. Това каза лидерът на бошняците в Санджак Сулейман Угланин, който е и председател на Националния съвет на бошняците в Сърбия. Той е лидер и на Партията на демократично действие в Санджак. Тази област се намира в югозападната част на Сърбия, до границата с Косово, Черна гора и Босна и Херцеговина. Тя е населена предимно с мюсюлманско население, което счита себе си за бошняшко. „Сръбските държавни органи на Сърбия са легитимни представители на сръбския народ, чийто интереси представляват. Ние искаме да преговаряме за бъдещите отношения с тях, но те не са наши президент, премиер, министри или депутати. Нито Дачич, нито Вулин. Трябва да разберат това и да си го избият от главите си“, каза още Углянин. Според него „правителството на Бърнабич има правомощия до косовската граница“. Той определи сръбската армия и полиция като „реална заплаха за бошняците“, които са враждебно настроени спрямо тях.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Бошняците в Санджак не признават Вучич за президент и Бърнабич за премиер"}
{"url": "https://trud.bg/%d0%ba%d0%b0%d0%ba-%d0%b4%d0%b0-%d0%bf%d1%80%d0%b8%d0%bb%d0%b0%d0%b3%d0%b0%d0%bc-gdpr-%d0%b0%d0%ba%d0%be-%d0%b2%d1%8a%d0%b2-%d1%84%d0%b8%d1%80%d0%bc%d0%b0%d1%82%d0%b0-%d0%bc%d0%b8-%d0%b8%d0%bc%d0%b0/", "text": "Въпрос:  Здравейте, Във връзка с прилагането на Общ регламент за защита на данните (GDPR), искам да попитам дали работодателят може да събира и превежда синдикален членски внос, като удръжки по ведомост от трудовото възнаграждение на работници и служители, членове на синдикалните организации.  П. Жеков, гр. София Отговор:  В съответствие с приети указания на 2 юли 2018 г. от Комисията за защита на личните данни (КЗЛД), по правило не е необходимо отделно съгласие от лицата, в това число подписването на всякакви форми на декларации, за обработване на личните им данни от изброените по-долу администратори в хода на тяхната обичайна професионална дейност. Това не включва обработването на лични данни за директен маркетинг, където съгласието следва да е водещо основание.", "date": "2018.07.23", "title": " Как да прилагам GDPR, ако във фирмата ми има синдикати"}
{"url": "https://trud.bg/%d0%bc%d0%b0%d1%85%d0%b0%d1%82-%d0%b7%d0%b4%d1%80%d0%b0%d0%b2%d0%bd%d0%b8-%d0%ba%d0%b0%d1%81%d0%b8-%d0%be%d1%82-22-%d0%b3%d1%80%d0%b0%d0%b4%d0%b0/", "text": "Близо 2500 държавни служители на хранилка в НЗОК Касата няма да дава пари на неефективни болници Регионалните здравни каси от 28 да бъдат редуцирани на шест. Това предвижда проект за повишаване ефективността на НЗОК. В момента в тази здравна структура са се окопали близо 2500 държавни служители, като 340 от тях работят в централната каса в София. “Проект за редуциране броя на здравните каси има още от 2005 г. Убеден съм, че ако това се случи ще се постигне по-висока ефективност и по-добър контрол”, коментира пред “Труд” новият шеф на НЗОК д-р Дечо Дечев. Според него в момента Касата се занимава с дейности, за които няма компетентност. “Няма медицинско лице в Касата, което да е по-компетентно от лекаря, извършил медицинската дейност, която НЗОК трябва да контролира”, заяви Дечев след откриването на дебат на тема “Прозрачност и здравеопазване”. Той обяви, че ако бъде приет планът му за действие, за първи път в края е 2019 г. НЗОК може да приключи без дефицит. “Ако на политиците не им хареса, ще бъда управителят с най-кратък мандат от 3 месеца”, посочи д-р Дечев. Шефът на НЗОК обясни, че от години в касата се борят две лобита – фармацевтичното и болничното. Той бе категоричен, че предстоят промени в начина на изписване на скъпоструващи лекарства. Сега масова практика било да се избира на скъпата терапия. От следващата година болниците ще ни лекуват с най-евтините медикаменти, стана ясно по време на дискусията “Прозрачност и здравеопазване”. Д-р Дечев подчерта, че при еднакъв ефект от няколко идентични терапии, той предлага Касата да покрива на 100% най-евтината, а ако пациентът желае по-скъпата, да си доплати разликата. Шефът на НЗОК разкри и как ще отпадне финансирането на болници, които на практика не лекуват пациентите. “Има много голямо разминаване в нивата на компетентност между болниците в страната. Ако заложите някакви параметри на медицината на 21 век, ще отпаднат тези, които в момента лекуват с медицина от началото на 20 век”, заяви д-р Дечев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Махат здравни каси от 22 града\t\t\t"}
{"url": "https://trud.bg/%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%bf%d0%b0%d1%80%d1%82%d0%b8%d0%b8-%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%81%d0%b5-%d1%80%d0%b0%d0%b7/", "text": "Лидерите на четирите най-големи политически партии в Република Македония постигнаха съгласие относно съставянето на служебно правителство, което да подготви страната за предстоящия референдум, предаде „Канал 3“. В срещата, която продължи над 6 часа, участваха лидерите на СДСМ Зоран Заев, на ДСИ Али Ахмети, на ВМРО-ДПМНЕ Християн Мицковски и Билал Касами от Беса. Датата и въпроса на референдума остава да се уточни от участниците. „Днес се разбрахме да няма отлагане на срещата и тя да приключи със споразумение“, каза Зоран Заев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Най-големите партии в Македония се разбраха за служебно правителство"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%bd%d0%b0%d0%b4-200-%d0%ba%d0%b3-%d0%bc%d0%b5%d1%81%d0%be-%d0%b7%d0%b0%d1%80%d0%b0%d0%b4%d0%b8-%d1%80%d0%b8%d1%81%d0%ba-%d0%be%d1%82-%d0%b0%d1%84%d1%80%d0%b8/", "text": "Над 200 килограма колбаси конфискуваха граничните полицаи на Дунав мост при Русе. Храната е иззета от туристи, пътуващи за почивка у нас и в Гърция. Това се случва две седмици след поставянето на фризер и табели, забраняващи вноса на месо заради африканската чума по свинете в Румъния, предаде  . Въпреки забраната само за два дни граничните полицаи са пресекли девет опита на румънци да пренесат месни продукти в България. Щателно се проверяват всички превозни средства, които преминават граничния пункт. На всеки 24 часа конфискуваното месо от фризера се насочва за унищожение в екарисажа в Шумен. Заради затегнатия граничен контрол на Дунав мост е върнат и камион, превозващ коне, чийто румънски собственик искал да ги продаде у нас. Повечето от преминаващите през контролния пункт знаят за опасността от африканската чума по свинете. На Дунав мост обаче все още не се извършва дезинфекция на влизащите превозни средства, тъй като липсва площадка. Тя ще бъде изградена в най-кратки срокове, като допълнителна мярка срещу разпространението на африканска чума по свинeте. Въпреки че у нас все още няма открити огнища, собствениците на свинекомплекси в русенски регион са притеснени, защото ако заразата проникне у нас, загубите им ще са за милиони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Иззеха над 200 кг месо заради риск от африканска чума на Дунав мост"}
{"url": "https://trud.bg/%d0%bf%d0%be%d0%bb%d1%83%d1%87%d0%b0%d0%b2%d0%b0%d0%bc%d0%b5-%d0%bf%d1%80%d0%be%d0%b3%d0%bd%d0%be%d0%b7%d0%b8-%d0%b7%d0%b0-%d1%82%d1%80%d0%b5%d1%82%d0%b0%d1%82%d0%b0-%d0%bf%d0%b5%d0%bd%d1%81%d0%b8/", "text": "Искаме информация за сумата по всяко време 5,52% е доходността на доброволните пенсионни фондове у нас C промени в Кодекса за социално осигуряване ще стане възможно всеки да получи прогноза за размера на третата си пенсия. По този начин ще се знае какви суми ще получават на старини хората при определени вноски в своя доброволен пенсионен фонд. Текстовете са пуснати за обществено обсъждане от Министерството на финансите. Промените на кодекса са нужни, за да може законодателството ни да отговаря на всички изисквания на европейската директива за дейностите и надзора на институциите за професионално пенсионно осигуряване. Според мотивите на предложените промени, в момента липсва лесна за разбиране информация за хората, които правят доброволни вноски за трета пенсия. Информация ще може да се изисква във всички фази – преди присъединяване към професионалната схема, в хода на осигуряването и в периода на изплащане на средства. С промените ще бъде регламентирано и по-детайлното прехвърляне на професионален към доброволен фонд, както и от и към чуждестранни институции за професионално пенсионно осигуряване. Ще бъде затегнат и надзорът от страна на КФН, като ще бъде извършвана детайлна оценка на риска на фонда. Една от записаните промени е въвеждането и на стрес-тестове. Според данни на КФН средната годишна доходност на доброволните пенсионни фондове у нас за двугодишен период възлиза на 5,73%. Тази доходност е по-голяма от доходността на универсалните фондове заради по-голямата свобода за инвестиране при тези пенсионни схеми. За периода 30 юни 2016 – 29 юни 2018 г. годишната доходност на универсалните пенсионни фондове в страната е 4,45%, като тя се движи в границите от 1,45 до 7,45%. 4,47% е средната доходност на професионалните фондове, където се осигуряват работещите в първа и втора категория труд. Доходността на тези фондове е между 1,47% и 7,47%.", "date": "2018.07.23", "title": " Получаваме прогнози за третата пенсия"}
{"url": "https://trud.bg/%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%b5%d0%ba%d0%be%d1%81%d1%82%d0%b8%d0%ba%d0%b5%d1%80%d0%b8-%d0%b7%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8%d1%82%d0%b5/", "text": "Разделят возилата на пет категории До месец ще е готова наредбата на транспортното министерство, с която се въвеждат екостикери за автомобилите в цялата страна. След като наредбата за периодичните прегледи за проверка на техническата изправност на превозните средства бъде готова, тя ще бъде пусната за обществено обсъждане. Стикери ще показват екологичния клас на всеки автомобил в страната. “Екологичната група ще се определя в зависимост от количеството и съдържанието на вредни емисии в отработените газове на автомобилите, установени при извършване на периодичните прегледи и евро-категорията на превозното средство”, казва транспортният министър Ивайло Московски. Екологичната група ще се отразява в знака на техническия преглед и в чип, чрез който данните ще бъдат четени отдалечено. Ще има възможност за допълнителен екокритерий при данъците. Колите ще бъдат разделяни на 4 или 5 категории. В първа група ще са тези, които нямат еврокатегория и отделеният въглероден оксид при тях е над 4,5 %. Втора категория ще влизат Евро 1,2,3,4 и 5, при които емисиите са над 0,5 %. Трета категория ще са с Евро 4,5,6, които отделят въглероден окис под 0,5%. Четвъртата категория ще са Евро 5 и 6 с под 0,3% въглероден окис. Пета категория са електромобилите и хибридите, съобщиха пред “Труд” от МОСВ. Всяка община ще може да решава дали да въвежда мерки, свързани с екостикерите. Градската управа в София ще посочи кои категории коли няма да бъдат допускани в центъра на града в дни със замърсен въздух с фини прахови частици. Миналата година общината изготви мерки, сред които, при продължително замърсяване на въздуха от 4 пъти над нормата следват забрани за движение на коли в центъра на София без стикер за евро 5 или 6.   Стикери за фин прах има в Германия от над 10 г. От години подобни екостикери действат в други страни от Европейския съюз. Въведените в Германия от 01.03.2007 г. екостикери за фин прах са в червен, жълт и зелен цвят, но последните само са валидни за влизане в около 60 немски екозони. Немските екостикери са разделени за 3 различни класа вредни вещества и важат за автомобили, автобуси и камиони. В Дания системата за екостикерите работи от 2009 г., а от 2011 г. талоните са задължителни и за чуждестранните автобуси и камиони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Въвеждат екостикери за автомобилите\t\t\t"}
{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b5-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bb%d0%b0-43-%d0%bc%d0%b0-%d0%bf%d1%80%d0%b5%d0%b4/", "text": "В рамките на операция, проведена на територията на Истанбул, турските сили за сигурност са арестували 43-ма предполагаеми членове на близкоизточната радикална групировка „Ислямска държава“, предава държавната информационна агенция Anadolu Agency. В официално изявление от правоохранителните органи се подчертава, че антитерористичната операция е обхванала 15 различни адреса в рамките на града. Заподозрените са арестувани поради предполагаемите връзки със „зоните на ангажиране“ на терористичната групровка и членството в групи в социалните мрежи, свързани с джихадистите. Други подробности не се привеждат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Турската полиция е арестувала 43-ма предполагаеми членове на „Ислямска държава“"}
{"url": "https://trud.bg/%d0%b5%d0%bc%d0%b8%d1%80-%d0%ba%d1%83%d1%81%d1%82%d1%83%d1%80%d0%b8%d1%86%d0%b0-%d0%bf%d0%bb%d0%b0%d0%bd%d0%b8%d1%80%d0%b0-%d0%b4%d0%b0-%d0%b7%d0%b0%d1%81%d0%bd%d0%b5%d0%bc%d0%b5-%d1%84%d0%b8%d0%bb/", "text": "Сръбският режисьор Емир Кустурица възнамерява да заснеме филм в Русия, предаде ТАСС. „Ще заснема филм в Русия, преди да сложа край на режисьорската си кариера“, заяви той. Кустурица довери, че се вдъхновява от творби на руски класици. „Филм може да бъде заснет по „Герой на нашето време“ от Лермонтов и да бъде посветен, например, на войната в Сирия“, поясни режисьорът. В момента Кустурица работи над книга за съвременен Китай, която също е повлияна от руската литература. „Това е интересна история за моралния крах – отбеляза той. – Става въпрос за своеобразна смесица от „Идиот“ и „Престъпление и наказание“ от Достоевски. Това е история, която е характерна за 90-те години на миналия век. Тази трагедия приключва с победа на доброто.“ Сред по-известните му филми са „Баща в командировка“ (1985), „Циганско време“ (1988), „Аризонска мечта“ (1993), „Ъндърграунд“ (1995), „Черна котка, бял котарак“ (1998), „Животът е чудо“ (2004), „Завет“ (2007), „На млечния път“ (2016). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Емир Кустурица планира да заснеме филм в Русия"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d1%83%d1%80%d0%b3%d0%b0%d1%81-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0-%d0%b8-%d0%be%d0%b1%d0%bd%d0%be%d0%b2%d0%b8-%d0%bf%d0%be%d1%81%d1%82/", "text": "Община Бургас ремонтира няколко пострадали от вандализъм детски площадки в комплекс „Меден рудник“. В тях са внесени и допълнителни съоръжения за игра, както и нова паркова мебел. Нека скоро не се налага отново извършването на подобна интервенция. Сред реконструираните обекти са трите детски площадки и пространството от 11 до 14 блок. На местата за игра са поставени ударопоглъщащи настилки. Подменени са част от съоръженията. Счупените пейки са ремонтирани и освежени с нова боя. Изцяло са подновени люлките, пързалките, пейките и настилката на площадката при блок №4 в „Меден рудник“. Сега с новата си визия тя привлича все повече деца и млади семейства, които прекарват свободното си време на това място. Старите съоръжения на площадките в парковото пространство до блок №70 и 71 са подменени с нови, които отговарят на стандартите за безопасност. Добавена е и омекотена настилка в зоните за игра. Цялостен ремонт е извършен на една площадка в кв. „Акациите“. В момента се работи по детската площадка при блок №136, където се монтират нови катерушки и пейки, полага се ударопоглъщаща настилка. Преди няколко дни започна цялостен ремонт и на детската площадка между 20 и 21-ви блок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Община Бургас ремонтира и обнови пострадали от вандализъм детски площадки в „Меден Рудник“"}
{"url": "https://trud.bg/%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%b7%d0%b0%d0%b3%d1%80%d0%be%d0%b1%d0%b5%d0%bd%d0%b8-%d0%b4%d0%be%d0%bc%d0%b0%d1%88%d0%bd%d0%b8-%d0%bf%d0%b0%d1%82%d0%b8%d1%86%d0%b8-%d1%81/", "text": "В гора край село Калояновец, община Стара Загора, бяха открити незаконно загробени домашни патици. Сигналът е подаден от кмета на селото Добри Добрев. „Имам достатъчно и снимков материал и свидетели от селото, които могат да докажат, че това са го направили господата от екарисажа. 20 – 25 дена съм ги следил денонощно” – заяви той.  „Предстои разследване на случая. Всички съмнения обаче са насочени към едно място. Ние ще обезопасим района, за да няма безпокойство сред населението от възможни зарази” – каза д-р Дамян Миков, директор на Областна дирекция по безопасност на храните – Стара Загора. Взети са проби за лабораторни изследвания. Ще бъде извършена дезинфекция на терена.  Община Стара Загора ще съдейства финансово, за да се спазят всички изисквания районът да се обезпаразити и да не създава опасност за хората в селото. Базата, в която се намира частният мобилен екарисаж, срещу който има много жалби за неприятна миризма и нерегламентирано изхвърляне на животински остатъци. В телефонен разговор отговорникът Димитър Димитров каза, че многократно е имало сигнали за нередности – в някои от тях дори се твърди за изгаряне на части от трупове на хора или за евтаназиране на кучета. Институциите са правели много проверки в екарисажа нередности не са открити, потвърди и д-р Дамян Миков. Случаят със загробените домашни патици е предаден за разследване във Второ Районно управление – Стара Загора, уведомена е и прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Незаконно загробени домашни патици са открити край старозагорско село"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d0%be%d1%81%d1%80%d0%b5%d1%89%d0%b0-%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%bc%d0%b0%d1%87%d0%be%d0%b2%d0%b5-%d0%be%d1%82-%d1%81%d0%b2%d0%b5%d1%82/", "text": "Варна е българският град, който ще приеме най-много мачове от Световното първенство по волейбол за мъже. Страната ни ще започне участие на 9-ти септември в зала „Конгресна“ в Двореца на културата и спорта в морската столица, когато националите ни ще открият надпреварата срещу Финландия от 19.30 ч. В същия ден във Флоренция другият домакин на турнира – Италия, ще се изправи срещу Япония. На световното ще участват 24 отбора, разпределени в четири групи по шест. Възпитаниците на Пламен Константинов са в група D, заедно с отборите на Полша, Иран, Куба и Пуерто Рико. Във Варна в зала „Конгресна“ ще се изиграят общо 21 двубоя – 15 от първата фаза и 6 от втората.  Класирането след първата фаза на състезанието ще формира нови две групи от по 4 отбора, които ще играят мачовете си във Варна и София на 21-ви, 22-ри и 23-ти септември. Третата фаза и финалите на първенството ще се проведат в Италия. Градовете-домакини на групите във втората фаза ще бъдат уточнени в зависимост от класирането на България и Италия. Двете страни ще продължат участието си съответно в София и Милано, ако заемат едно от първите три места. Единствено четвъртото място ще прати българите в Милано или Болоня.  Срещите от първата фаза ще са с начален час от 17 и 20.30 ч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Варна посреща най-много мачове от Световното първенство по волейбол"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%bd%d0%b5-%d0%b5-%d0%b8%d0%b7%d1%81%d1%82%d1%80%d0%b5/", "text": "Президентът на САЩ Доналд Тръмп отново нападна американските медии за „фалшивите им новини“ относно трудностите в преговорите със Северна Корея и настоя, че е „много щастлив“ от начина, по който се развиват нещата, предава AFP. „Северна Корея не е изстрелвала ракета от 9 месеца. Същото се отнася и до ядрените изпитания. Япония е доволна, цяла Азия е доволна“, написа Тръмп в „Туитър „Но фалшивите новини говорят, без дори да ме питат (винаги от анонимни източници), че съм ядосан, защото процесът не се движи достатъчно бързо. Не е така, много съм щастлив!“ – добави американският президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Доналд Тръмп: Северна Корея не е изстрелвала ракета от 9 месеца"}
{"url": "https://trud.bg/%d0%bd%d1%8f%d0%bc%d0%b0-%d0%b7%d0%b0%d1%81%d0%b5%d0%b3%d0%bd%d0%b0%d1%82%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%be%d1%82-%d0%bf%d0%be%d0%b6%d0%b0%d1%80%d0%b8%d1%82%d0%b5-%d0%b2-%d1%80/", "text": "До момента в посолството ни в Гърция няма постъпила информация за засегнати или бедстващи български граждани вследствие на  , които избухнаха днес в предградието Кинета около Атина, пентели и на остров Крит. Посолството на Република България в Гърция е в постоянен контакт с местните власти и следи развитието на обстановката. Български граждани, които желаят да получат актуална информация или да подадат сигнал за техни близки, могат да го направят на телефоните на мисията: +30 210 67 48 105, 106, 107. Във връзка с усложнената обстановка министерството на външните работи препоръчва на българските граждани, пътуващи или пребиваващи в районите на пожарите, да се информират предварително за актуалната ситуация, да избягват засегнатите от огнената стихия места и да спазват стриктно указанията на местните власти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Няма засегнати българи от пожарите в района на Атина"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b5%d1%81-%d0%b4%d0%b0%d0%b2%d0%b0/", "text": "Програмата срещу двойния стандарт при храните е третата успешна програма, в която аз участвам. Европа се съгласи да даде 1,3 млрд. евро по тази програма. Проектът е оценен с клас А, а това означава, че бюджетът по него няма да се пипа и ще послужи само за тази цел. Това каза евродепутатът Андрей Новаков пред  . Той разясни, че проектът ще се бори срещу двойните стандартни на храните на нашия пазар. „Финансирането ще послужи за доказване на това, което българските потребители отдавна знаят. Ще се повишава капацитетът на грантовете, ще се финансират различни тестове на стоки и храни, ще се закупува оборудване. Когато натрупаме достатъчно данни за определени продукти, при които се прилагат двойни стандарти, ще се вземат конкретни мерки“, подчерта Новаков. „Обект на тези стандарти са дори бебешките храни“, възмущава се евродепутатът. „Може това да се случва по поръчка на търговците. За пръв път имаме реална стъпка в тази посока. Тези храни не са отровни, дори се посочва, че това се дължи на местния вкус, но аз не съм съгласен с това. Това, че не е законно, не означава, че е морално. ЕС ни даде пари да се справим с този проблем и ще го направим“, категоричен е евродепутатът. „Цените на храните не би трябвало да сe повишат, заради новите изисквания“, каза още Андрей Новаков. „Ако един производител е съумял да продава качествена храна на нормална цена в Холандия, няма икономическа логика да не го прави и в България. Всичките ни партньори в ЕС трябва да свикнат, че сме пълноправни членове на съюза“, каза той. „Готови сме за еврозоната. България води изключително дисциплинирана финансова политика. И всичко това независимо, че имаме да покриваме шест изисквания“, каза още той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.23", "title": " Евродепутатът Андрей Новаков: ЕС дава 1,3 млрд. евро да се справим с двойния стандарт при храните"}
