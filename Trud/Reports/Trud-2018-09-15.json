{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bd%d0%b5-%d0%be%d1%82%d1%85%d0%b2%d1%8a%d1%80%d0%bb%d1%8f-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82-%d0%b7%d0%b0-%d0%b4%d1%8a/", "text": "Министърът на отбраната на Германия Урсула фон дер Лайфен заяви, че не може да отхвърли варианта за дългосрочно разполагане на германски сили в Близкия изток, предава Reuters. Тя говори по време на посещение във въздушната база Азрак в Йордания, където около 300 германски военнослужещи поддържат самолет за зареждане на гориво и четири бойни самолета „Торнадо“, които участват в разузнавателни мисии, като част от операциите на водената от САЩ коалиция срещу „Ислямска държава“ в Ирак и Сирия. Запитана дали Германия се нуждае от стратегическа база в Близкия изток, Фон дер Лайен заяви, „Първо, трябва да завършим настоящата си операция успешно. Нека да го кажа така, не искам да отхвърлям подобна възможност“.", "date": "2018.09.15", "title": " Германия не отхвърля възможност за дългосрочно разполагане на сили в Близкия изток"}
{"url": "https://trud.bg/%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80%d1%8a%d1%82-%d0%bd%d0%b0-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%b0%d1%80%d0%be%d0%bb%d0%b8%d0%bd%d0%b0-%d0%bd%d0%b5-%d1%81/", "text": "Губернаторът на Северна Каролина Рой Купър в събота предупреди евакуираните жители на щата, да не се връщат по домовете си заради опасност от повишаващите се води в следствие на тропическата буря „Флорънс“, предава AFP. „Знайте, че водата нараства бързо навсякъде, дори на места, в които обикновено няма наводнения. Тази буря изсипва невиждани количества дъждове: в някои места водата се измерва в метри, не в сантиметри“, заяви той. Междувременно, броят на загиналите от тропическата буря  достигна седем души, в това число и дете. Един човек е бил хоспитализиран заради получени наранявания. По последни данни най-малко 930 000 души в САЩ са останали без електричество. Наводненията вече са се разпространили и на територията на Южна Каролина. Около 10 000 военнослужещи от националната гвардия на САЩ и граждански лица с воден транспорт, хеликоптери и лодки са били изпратени за борба с последиците от стихията.", "date": "2018.09.15", "title": " Губернаторът на Северна Каролина: Не се връщайте по домовете си!"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d1%80%d0%b5%d0%b4%d0%b0%d0%ba%d1%82%d0%be%d1%80-%d0%bd%d0%b0-%d0%b2-%d1%82%d1%80%d1%83%d0%b4-%d0%bf%d0%b5%d1%82%d1%8c%d0%be-%d0%b1%d0%bb%d1%8a/", "text": "Може би е необходимо повече благородство в българската политика, да се спре с това след всеки ход да има контраход. Това коментира в ефира на   главният редактор на „Труд“ Петьо Блъсков неподписването в четвъртък от страна на президента Румен Радев на указ за освобождаване на главния секретар на МВР Младен Маринов, който е издигнат за вътрешен министър. „Не обичам да се слагат етикети и да се клишира една ситуация. Позицията на президента е, че подписването на указа е процедура, която трябва да се съгласува. Мисля, че това не е голяма драма и не трябва за всяка дреболия да се заяждат един с друг и на всяка атака да има контра. Президентът казва, че липсата на подпис се дължи на това, че процедурата не е направена както трябва“, каза Петьо Блъсков. „Не бива всяка такава историйка да я наричаме война. Лепят се клиширани етикети. Трябва да се мисли малко по-логично и насочено към конкретното решение. Самоомърсяваме си атмосферата“, категоричен беше той. Според главния редактор на „Труд“ указът на държавния глава за Младен Маринов в крайна сметка ще бъде подписан. Системата на МВР крещящо се нуждае от професионалист, коментира още Петьо Блъсков. „Там много време се разпореждаха хора, които нямат понятие от това. Практиката в другите държави е, че в този сектор има тежко политическо влияние. Всичко, което се случва на улицата, засяга хората и обикновено седи сериозен политически човек“, каза журналистът. По негова оценка ходът с Младен Маринов за момента е правилен. „Той не е човек да се хареса на всички, хич не е добре да си главен секретар. Със сигурност има хора, които са засегнати от неговите дела. Според мен със сигурност указът ще бъде подписан. Президентът има съветници, които наливат малко повече масло в огъня, отколкото е нужно“, каза още Блъсков относно номинацията на Младен Маринов за вътрешен министър. По темата за Александър Манолев, който отказа номинацията си за министър на транспорта с мотива, че срещу него се води медийна атака, Петьо Блъсков коментира: „Не познавам Александър Манолев и не мога да определя дали има атака срещу него. Чест му прави, че се оттегля сега, за да не вкарва в кокошарски клевети цялото правителство. Постоянно е имало такива появяващи се в медиите писания и сценки. Нищо ново под слънцето“. Имаме разговор с него, който ще бъде публикуван, анонсира главният редактор на „Труд“. Според Блъсков, политически погледнато, по-полезно е премиерът Бойко Борисов да оглави българската делегация при пътуването в САЩ за срещата на ООН. Президентът трябва да е там чисто протоколно, от една страна. От друга – Министерски съвет има право да реши кой ще представи България в ООН, каза той. Позицията на Унгария, за която Европейският парламент одобри стартирането на наказателна процедура, ще получи много по-голяма подкрепа в последващото време, прогнозира Петьо Блъсков.", "date": "2018.09.15", "title": " Главният редактор на в. „Труд“ Петьо Блъсков за зациклилия ремонт на кабинета: Не бива всяка подобна история да определяме като война"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d0%b8-%d0%be%d1%82-10-%d1%80%d0%b0%d0%b7%d0%bb%d0%b8%d1%87%d0%bd%d0%b8-%d0%b4%d1%8a%d1%80%d0%b6%d0%b0%d0%b2%d0%b8-%d0%b2%d1%8a%d0%b2-%d0%b2%d1%82%d0%be%d1%80/", "text": "Шампиони от 10 различни държави триумфираха в предпоследния ден от световното първенство по гребане за мъже и жени в Пловдив. Това бе и вторият ден, в който се раздаваха медали на канала в Града под тепетата. Първото злато за деня взеха състезателите на смесена двойка скул при парагребците, където победи дуетът на Холандия – Аника ван дер Меер, Корне де Конинг. Те финишираха с време 8:07,92 мин., което е и нов рекорд на световните шампионати. След тях се наредиха двойките на Полша и Украйна. Във втория финал за деня при спортистите с увреждания – смесена четворка с кърмчия спечели тимът на Великобритания, следван от САЩ и Франция. Интересни битки предложи надпреварата в останалите дисциплини. При двойките жени без кърмчия победиха канадките, а след тях финишираха дуетите на Нова Зеландия и Испания. В същата дисциплина, но при мъжете златото си извоюва тимът на Хърватска, които оставиха след себе си двойките на Румъния и Франция. Още в следващата дисциплина – жени двойка скул лека категория пък триумфираха северните ни съседки, следвани от лодките на САЩ и Холандия. При мъжете №1 са ирландците, които се пребориха за златото с отборите на Италия и Белгия. Наградите на призьорите връчи председателят на българската федерация по гребане Свилен Нейков. Последните медалисти пък бяха наградени от височайшите гости на гребния канал в Пловдив. Руският министър на спорта Павел Колобков връчи призовете в дисциплината четворка без кърмчия при жените, където с бронз се окичиха сънародничките му. Шампионки тук станаха американките, следвани от австралийките. При мъжете спечели квартетът на Австралия, следван от Италия и Великобритания, а състезателите получиха наградите си от председателя на БОК Стефка Костадинова.  Предпоследната гонка от А-финалите днес – жени четворка скул пък бе спечелена от момичетата на Полша. След тях се наредиха лодките на Германия и Холандия. Призьорите получиха наградите си от министъра на младежта и спорта Красен Кралев. Кулминацията на деня бе четворката скул при мъжете, където битката за отличията бе изключително оспорвана. За първото място се пребори тимът на Италия, който остави на секунда след себе си квартета на Австралия и на почти 2 сек. лодката на Украйна. Мъжете имаха късмета да получат медалите си и останалите награди от президента на Международния олимпийски комитет Томас Бах и председателя на световната федерация по гребане Жан-Кристоф Ролан.", "date": "2018.09.15", "title": " Шампиони от 10 различни държави във втория ден от финалите на Световното по гребане в Пловдив"}
{"url": "https://trud.bg/%d1%81%d0%b2%d0%b5%d1%82-%d1%80%d0%b0%d0%b4%d0%be%d1%81%d0%bb%d0%b0%d0%b2%d0%be%d0%b2-%d0%b1%d0%b0%d1%82%d0%bc%d0%b0%d0%bd-%d0%bd%d0%b0-%d0%b4%d0%b5%d1%86%d0%b0%d1%82%d0%b0-%d0%b1%d0%be%d0%bb%d0%bd/", "text": "Музикантът преборва тумор в мозъка преди 2 години   Работи със знаменитости като Кание Уест и Джей Зи Електрик хип-хоп цигуларят е сензация в “Америка търси талант” Български цигулар, дете-чудо и виртуоз е една от сензациите на “Америка търси талант”. Неговото име е Светлин Радославов, с творчески псевдоним Свет. В Щатите Svet е определян като музикална сензация със своите модернистични и авангардни електро хип-хоп изпълнения на цигулка. В края на август артистът прекара две вълнуващи седмици в родината си. “Имах чудесно преживяване – каза Свет специално за “Труд”. – За 20 години в Америка това ми е четвъртият път, при който идвам в родината си за повече от седмица. Моята мисия и най-голямо желание е да се върна отново в родината си, за да организирам по-голям концерт.” Той иска този концерт да е с богата хореография и с елементи от всякакви стилове, включително и мотиви от българския фолклор. Свет не е цигулар като другите, а артист с кауза. Концертът му ще бъде благотворителен – събраните средства ще отидат за деца, болни от рак. Той самият е минал през същото изпитание през 2016 г. – злокачествен тумор на мозъка. “Това, което преживях аз, е детска болест и обхваща 17% от детските мозъчни тумори”, казва музикантът. Когато се лекува, той непрекъснато е около такива деца, страдащи от рак. “Беше ми много тежко, защото виждах колко много хора се борят с това. Когато аз самият се борих, свирех непрекъснато. След мозъчната операция излязох пред болницата и изсвирих Let it Be на “Бийтълс”. Това бе моята малка благодарност към всички, които са ми помогнали и са се молили за мен. През ноември 2016-а всяка сутрин когато излизах от лъчева терапия, отивах в някоя детска болница и свирех на малките. Децата не само ме приемаха, но за тях се превръщах в герой, защото бях като тях. Защото минавах през същото, през което и те. И като виждаха как аз успявам да победя болестта, се мотивираха да станат велики като мен, и те да преборят рака”, споделя мотиваторът, когото онкоболните деца навсякъде посрещат като Батман. Казва, че е свирил на всякакви събития – концерти пред 40 хиляди души, NBA баскетболни игри, фестивали, но едно от най-незабравимите му участия е в Далас, Тексас, в болница за дечица с диагноза рак. Очите му винаги се пълнят със сълзи когато си спомни за това. Свет е фен на спонтанността и обича да изненадва и доставя удоволствие на хората на най-неочаквани места. Той вади цигулката на улицата, в метрото, по площади и свири, но без да слага кутийка за пари. “Свирил съм и в домове за възрастни хора, приемам го като своя мисия в живота – да помагам”, казва артистът. Признава, че вдъхновението от музиката му е подействало позитивно. “Аз вярвам, че ракът ми няма да се върне. Преди година бях смъкнал поне 15 кила, сега съм с нормално тегло, чувствам се добре и физически, и психически. Душата ми се чувства добре и на колкото повече хора помагам с моята музика, толкова по-здрав се чувствам.” За преживения катарзис споделя: “Вярвам в Бог и му благодаря. Преживяното по време на болестта ме промени. Разбрах, че не може да сме егоисти, само ние да се развиваме. Нашата мисия е този талант, дарен ни от Бога, да го раздаваме на другите и да ги мотивираме за техните лични каузи. Сега си живея живота много истински, много позитивно. Аз не съм купонджия. Обичам да си имам цел и да си я преследвам. Набелязал съм си какво трябва да постигна след 6 месеца, след година и не се разсейвам с други неща. На 31 години вече се чувствам по-мъдър.” Свет не е като класическите музиканти. Докато свири, танцува, включва бийт. “Искам да заредя хората с позитивна енергия. Във Варна в Морското казино свирих от модерни парчета до класика и български песни като “Катерино моме”. Човекът е човек, когато се раздава. Веднъж заедно с Исус Ангелов, който за мен е Паганини на акордеона, свирихме на “Витошка”. Никога не съм виждал толкова много хора да се събират! Даваха по 10, 20 и дори 50 лева, а аз подарих всичко на Исус, защото не го направих заради парите, а заради любовта към музиката и към хората изобщо. Много артисти забравят, че публиката е тази, която им помага да се издигнат на следващото, по-високо ниво. Окей, аз съм първият българин, успял в “Америка търси талант”, аз се раздавам на хората, но и те ми дават енергия да продължа по-нагоре и по-нагоре.” Като хип-хоп музикант един от идолите му е 2pac, загинал трагично преди 22 години. Хип-хоп е стилът, който чува още като 11-годишен, пристигайки в Америка. Днес миксира класически мотиви с хип-хоп бийтове. Изпълнява само оригинални неща, композирани и аранжирани от него самия. В САЩ не пестят суперлативи за него, работи със знаменитости като Кание Уест, Джей Зи, Филип Филипс, победител в “Американ Айдъл”. Като съвсем малък баба му го води да пее пред фонтаните пред НДК, а хората се спират да го гледат. Спомня си и как на 3 години рецитира “Аз съм българче” пред паметника на Иван Вазов в парка Заимов. Също на 3 годинки е, когато слагат в ръцете на детето-чудо мъничка цигулчица, осминка. Свири по 4 часа на ден. На 7 години участва в конкурс за талантливи деца в Благоевград и се класира втори. Казва, че е положил много труд и дисциплина, на която го приучват от малък майка му и баба му. Учи и в музикалното училище “Любомир Пипков”, но когато е в V клас, заминава с майка си и брат си за Америка. Там тримата минават през кошмарен период. Настанени са в шелтър – приют за майки с деца. Малката евтина цигулка, която къта от България, е бягството от действителността за 11-годишното момче в миниатюрната стаичка с един креват, на който спят двамата с майка му, и бебешко легло за братчето му. Там една от служителките чува как Светлин свири и го представя на учител от едно от най-престижните музикални училища в Щатите – Eastman School of Music, където го приемат да учи с пълна стипендия. Днес евтината цигулка е емоционален спомен, а Свет свири на изключително скъп 120-годишен инструмент, на който има автограф от Шакил О’ Нийл. Запознава се с него на фестивал в Сейнт Луис. Оказва се, че неземният Шак като малък свирел на пиано, но пръстите му били дебелички и майка му предложила по-добре да играе баскетбол. След трудните първи години на семейството му в Америка Свет решава да си има и друга стабилна професия и завършва икономика и маркетинг. Днес тези знания му помагат да менажира собствената си продуцентска компания, в която представя и други изпълнители в стил хип-хоп, джаз, хаус. Звездата му като музикант изгрява когато участва в “Америка търси талант”. Журито в звезден състав – скандалният водещ Хауърд Стърн, Шейн Озбърн, съпруга на Ози Озбърн и Хауи Мандалми е в потрес след изпълнението му. Стърн, от когото се очаква да “забива” гадно участниците, възкликва: “Ти си най-добрият цигулар, когото съм чувал!”. “Ти си брилянтен музикант”, му казва и Хауи Мандалми. Тогава е само на 25 години, след 22 години свирене на цигулка. Трихилядната зала е на крака и дълго скандира: “Свет, Свет, Свет!”. След участието в любимия формат на американците следва турне в 120 града във всички щати. Прави и турне по колежите, а в САЩ има около 2500 висши училища. Издава албум String Theory – “Теорията на струните” – име, вдъхновено от Айнщайн. Свет живее от 20 години с майка си и брат си в Рочестър, малък град на 6 часа от Ню Йорк с кола. В къщата си е оборудвал студио и оттам може да лети навсякъде по света за участия. В Америка му предстоят концерти, участия, нов сингъл и албум, съвместни проекти с други артисти, много пътувания… “Българите сме специални хора. Сърцето ми си остава тук завинаги – казва Свет, който разплака много сънародници с изпълнението си на химна по случай 3 март през 2016 г., а видеото му стана сензация в социалните мрежи. Както и това на “Моя страна”. “Две години след като се излекувах от рака, се чувствам като прероден, болестта ме направи по-силен мъж. Вече съм на 31 години, време ми е да си изпълня мисията докрай”, каза Свет на тръгване.  ", "date": "2018.09.15", "title": " Свет Радославов – Батман на децата, болни от рак"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bc%d0%b0%d1%84%d0%b8%d0%be%d1%82%d0%b8%d1%82%d0%b5-%d0%bd%d0%b5-%d0%b6%d0%b8%d0%b2%d0%b5%d1%8f%d1%82-%d0%bf%d0%be-%d1%85/", "text": "Мафиотите не живеят съгласно християнските норми. Tова заяви папа Франциск по време на посещение в Палермо, където почете паметта на свещеника Джузепе Пулизи, убит от сицилианската мафия преди 25 години, предаде  . „Не може да вярвате в Бог и да бъдете мафиот. Който е мафиот, не живее по християнски, защото с живота си богохулства срещу името на Бог-любов”, заяви папата на проповед на открито в квартал на пристанище Палермо. Днешната литургия беше посветена на свещеника Джузепе Пулизи, кръстен „първият мъченик на Коза ностра“. Той беше застрелян по заповед на тази мафия на 15 септември 1993 г., на 56-годишна възраст. Свещеникът, наричан от всички „Пино”, се опитваше да откъсне младежите от влиянието на мафиотите и наркотиците, което разгневило местните „кръстници”. Местните босове Филипо и Джузепе Гравиано нареждат убийството му. Двамата братя и четиримата извършители са осъдени през 1998 г., като само един не получава доживотна присъда. През 2012 г. папа Бенедикт XVI разпореди свещеникът да бъде обявен за блажен, последната стъпка преди обявяването за светец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Папа Франциск: Мафиотите не живеят по християнските норми"}
{"url": "https://trud.bg/%d1%82%d0%be%d0%bc%d0%b0%d1%81-%d0%b1%d0%b0%d1%85-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80/", "text": "„България е високоуважаван партньор в Олимпийското движение, а както можах да се убедя страната се справя блестящо с организацията и домакинството на три световни първенства в три различни олимпийски спорта“. Това заяви президентът на Международния олимпийски комитет Томас Бах, който разговаря днес на „Дондуков“ 2 с държавния глава Румен Радев, съобщиха от прессекретариата на президентската институция. Сред гостите беше и председателят на Българския олимпийски комитет Стефка Костадинова. България има потенциала да бъде домакин на Зимни младежки олимпийски игри и може да разчита на подкрепата на МОК за това, подчерта Томас Бах. „От изключително значение е да успеем да върнем младите хора в училище към спорта, но за това са необходими съвременни методологии и добре обучени треньори“, заяви Румен Радев по време на срещата. Държавният глава добави, че е необходимо да бъде изградена спортна култура в младото поколение, защото по думите му, „спортът е много успешен инструмент за интеграция в обществото“.", "date": "2018.09.15", "title": " Томас Бах на среща с Румен Радев: България е високоуважаван партньор в Олимпийското движение"}
{"url": "https://trud.bg/%d0%b8%d1%80%d0%b0%d0%bd-%d0%b7%d0%b0%d0%bf%d0%bb%d0%b0%d1%88%d0%b8-%d0%b4%d0%b0-%d0%b7%d0%b0%d1%81%d0%b8%d0%bb%d0%b8-%d0%be%d0%b1%d0%be%d0%b3%d0%b0%d1%82%d1%8f%d0%b2%d0%b0%d0%bd%d0%b5%d1%82%d0%be/", "text": "Иран заплаши да увеличи обогатяването на уран, тъй като смята, че ЕС бездейства след изтеглянето на САЩ от ядреното споразумение с Техеран. „Европейците и другите подписали споразумението трябва да предприемат действия, за да компенсират ефекта на америакнските санкции“, заяви иранският външен министър Мохамад Джавад Зариф пред германското списание „Шпигел“, предаде  . През май тази година САЩ се оттеглиха от споразумението и в началото на август подновиха санкциите срещу Иран. Допълнителни санкции срещу иранския финансов и енергиен сектор ще бъдат наложени на 4 ноември.", "date": "2018.09.15", "title": " Иран заплаши да засили обогатяването на уран"}
{"url": "https://trud.bg/%d0%b4%d0%b6%d0%b5%d0%bd%d0%b8%d1%84%d1%8a%d1%80-%d0%bb%d0%be%d1%80%d1%8a%d0%bd%d1%81-%d1%85%d0%be%d0%bb%d0%b8%d0%b2%d1%83%d0%b4%d1%81%d0%ba%d0%b8%d1%82%d0%b5-%d0%b7%d0%b2%d0%b5%d0%b7%d0%b4%d0%b8/", "text": "Дженифър Лорънс, която е известна с непоносимостта си към фалшивия холивудски блясък, за пореден път разобличи колегите си за лицемерието им. В интервю за InStyle актрисата каза: „Просто обичам всички да са честни“, информира  . „Ако тежиш 9 кг под нормата, а говориш как постоянно хапваш пица и пиле на грил, това няма да накара хората да се чувстват по-добре в тялото си“, възмути се Дженифър. Въпреки че актрисата не спомена конкретни имена, Бела Хадид е пример за подобно поведение. Манекенката споделяше в Инстаграм как върви диетата й с пица по време на подготовката си за „Мет гала“. „Когато имам поява на Оскарите или на филмова премиера… Няма да лъжа. Храня се различно, за да се побера в тези рокли. Не се притеснявам да го призная“, каза още Лорънс. Високоплатената актриса не понася лицемерието в света на известните. След като излязоха множеството обвинения в сексуален тормоз срещу известния продуцент Харви Уайнстийн, Дженифър реши да говори за собствения си горчив опит с дискриминацията. Тогава звездата разкри, че продуцентка я е накарала да позира гола до по-слаби от нея момичета, като „мотивация“ да се подложи на диета. Лорънс опитала да се защити, но била „хваната в капан“. Тя се оставила да се отнесат с нея по този начин заради кариерата си. В настоящето отношението към нея било съвсем различно, защото е знаменитост.", "date": "2018.09.15", "title": " Дженифър Лорънс: Холивудските звезди лъжат за това как отслабват"}
{"url": "https://trud.bg/%d0%b5%d0%b2%d0%b3%d0%b5%d0%bd%d0%b8-%d0%bc%d0%b8%d0%bd%d1%87%d0%b5%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b4%d0%b2%d0%b5-%d0%bd%d0%be%d0%b2%d0%b8-%d0%ba%d0%bd%d0%b8%d0%b3/", "text": "Премиерата на “Леви, десни” и “Леговището на Даяна” е на 19 септември в клуб Перото “Леви, десни” носи белезите на романтична гей драма Две нови книги на лорд Евгени Минчев представя издателство “Ние, жените” този месец. На 19 септември в литературен клуб Перото в НДК читателите ще могат да се сдобият първи с “Леговището на Даяна” и романът “Леви, десни”. “Леговището на Даяна” е разказ, дал заглавието на едноименната книга, в която присъстват няколко разказа и една новела. “Идише маме” отразява една съвременна фантастика, събрала в луксозна кооперация нищо неподозиращи роднини от различни поколения евреи. Прекрасната еврейска песен “Идише маме” /Юдейска майка/ е свързващата ги нишка, която преследва сюжета до края на повестта. Вътре са още разказите “She”, “Локум в салона на кокетките”, “Певецът – Стрелец” и други. Великолепни метафори, необичайни изразни средства и британски хумор са в основата на перото на Минчев.  Романът “Леви, десни”, обозначен от издателите, като “един безпощаден роман”, носи белезите на романтична гей драма с много хетеросексуални герои. Съдбите се преплитат през смях и сълзи, ситуациите изникват като пътно-транспортни произшествия на най-неочаквани кръстовища и ъгли в четивото. Разказите са писани в Лондон, а “Локум в салона на кокетките” – в историческия замък Горинг, близо до британската столица, където е живял поетът Пърси Шели със съпругата си Мар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.15", "title": " Евгени Минчев представя две нови книги"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%be%d1%82-%d0%b1%d1%81%d0%bf-%d1%81%d0%be%d1%84%d0%b8%d1%8f-%d1%89%d0%b5-%d1%81%d0%b5-%d0%b2%d0%ba%d0%bb%d1%8e%d1%87%d0%b0%d1%82/", "text": "Младежката организация на БСП – София ще се включи в кампанията „Да изчистим България заедно“, която ще се проведе в първия Световния ден на чистенето – 15 септември 2018. Това съобщиха от столичната структура на социалистите. Младите социалисти ще започнат в 10 часа с почистването на ул. „Бесарабия“, в района между улиците „Лепенец“ и „Капитан Райчо Николов“. Към тях ще се присъединят народните представители от „БСП за България“ Димитър Данчев и Николай Цонков, както и членове на организация на БСП в район „Подуяне“. Според младежите от БСП – София съпричастността към опазването на околната следа е част от отговорността на гражданите към града и държавата, а доброволчеството е доказателство за тази съпричастност. Според тях не само центърът на столицата трябва да бъде редовно почистван, но и крайните квартали като този, в който ще бъдат на 15 септември.", "date": "2018.09.15", "title": " Младежите от БСП–София ще се включат в кампанията „Да изчистим България заедно“"}
{"url": "https://trud.bg/%d0%b2%d1%83%d1%87%d0%b8%d1%87-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b8%d0%b5%d0%bc%d0%b0-%d0%b4%d0%be%d0%b3%d0%be%d0%b2%d0%be%d1%80-%d0%b7%d0%b0-%d0%ba%d0%be%d1%81%d0%be%d0%b2%d0%be/", "text": "Президентът на Сърбия Александър Вучич заяви, че няма да приеме договор за Косово, без цялостен пакет за Сърбия, съобщи македонското  “. Той поясни, че не е оптимист относно постигането на споразумение, но че ще направи всичко възможно. Позовавайки се на медийните твърдения, че е поискал гаранции за членство на Сърбия в Европейския съюз до 2025 година, ако подпише договор с Прищина, Вучич поясни, че „и преди е казвал това поне 100 пъти“ и го е заявил пред международната общност. „Но, ако някой смята че е възможен договор без цялостен пакет, който да се отнася до бъдещето на Сърбия, и без допълнителна икономическа помощ и много по-бърз ръст, нека да знае, че това не е сред плановете ми“, добави сръбският президент.", "date": "2018.09.15", "title": " Вучич: Няма да приема договор за Косово без гаранции за приемането на Сърбия в ЕС до 2025 г."}
{"url": "https://trud.bg/%d1%81%d0%b5%d0%bb%d0%be-%d0%b2%d0%b4%d0%b8%d0%b3%d0%bd%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-10-%d1%82%d0%b5-%d0%b1%d0%be%d0%b6%d0%b8-%d0%b7%d0%b0%d0%bf%d0%be%d0%b2/", "text": "В село Иванча (област Търговище) по инициатива на местните хора беше направен паметник на 10-те Божи заповеди, а на гърба му са изписани десетте правила от хартата на селището, съобщи  . Кметът Димитър Димитров обясни: „На празника на ореха, тиквата и меда да съчетаем трудолюбието на хората с християнските ценности.“ Тръмбешкото село се сдоби и с музейна експозиция, в която за половин година от дарения от целия свят са събрани близо 100 библии. Инициатор е бившият треньор по бойни изкуства Красен Кирилов. „Тази музейна експозиция трябва да прерасне в духовен музей на християнските ценности. Имаме библия, която е летяла в Космоса“, каза той.", "date": "2018.09.15", "title": " Село вдигна паметник на 10-те Божи заповеди"}
{"url": "https://trud.bg/%d0%b4%d0%b5%d0%b9%d0%b2%d0%b8%d0%b4-%d0%ba%d0%be%d0%bf%d1%8a%d1%80%d1%84%d0%b8%d0%b9%d0%bb%d0%b4-%d0%b0%d0%b7-%d1%81%d1%8a%d0%bc-%d1%87%d0%b5%d1%81%d1%82%d0%b5%d0%bd-%d0%b8%d0%b7%d0%bc%d0%b0%d0%bc/", "text": "Въпреки че трупането на богатство е чуждо за големия илюзионист, той вече е милиардер заради приходите от спектакли и мъдрите инвестиции На 16 септември нареченият „най-велик маг на 20-и век” ще навърши 62. Когато го видят да лети над сцената, мнозина вярват в чудеса, въпреки уверенията му, че това е само зрителна измама. Дейвид Копърфийлд е единственият илюзионист, удостоен със звезда на Алеята на славата. Има 11 световни рекорда на Гинес, 21 награди „Еми“, рицарско звание от френското правителство и статут „Жива легенда“ от Библиотеката на конгреса в САЩ. „Лъжа, но красиво!” Винаги е признавал на зрителите, че ги лъже. Но ги лъже красиво и затова му вярват. Застрахователните компании бягат от него, защото смятат, че е прекалено рисков клиент. Застави да изчезнат Статуята на Свободата, самолет и вагон на Ориент експрес, премина през Великата китайска стена, прелетя над Големия каньон… Твърди, че парите не са много важни за него – само ако човек ги няма, му се струва, че те са всичко на света. Разкошът за него е да има повече свободно време. Обича да отпочива на океанския бряг и да плува с акулите, хранейки ги от ръката си. Сърцето му биело като лудо и това било неописуемо усещане. Като малък мечтаел да стане пилот, а сега лети без самолет. Началото – фокус с карти Истинското му име е Дейвид Сет Коткин. Роден е в щат Ню Джърси в еврейското семейство на руски емигранти. Баща му Хайман има магазин за облекло, а майката Ребека е застрахователен агент. Когато е на 7, дядо му – емигрант от Одеса, между изучаването на Тората и зубренето на псалми го научава на фокуси с карти, един от които и днес той включва в програмата си. На 10 започва да се занимава с вентрилоквизъм. Единственото дете в семейството е срамежливо, почти няма приятели и „говоренето с корема” за него е предпочитан начин за общуване с хората. Скоро след това започва да се занимава с илюзии, измисля магични трикове. Канят го по рождени дни и му плащат по пет долара. На 12 печели пари от представления в родния си град и вече е знаменитост. Оказва се най-младият илюзионист, приет в Американското общество на маговете. Псевдонимът Когато гледа британския тв сериал „Животът на Дейвид Копърфийлд” по произедението на Чарлс Дикенс, 12-годишният бъдещ хипнотизатор избира сценичния си псевдоним. Както сам разказва, приема името, тъй като му харесва как звучи, и още – нямало друг човек, когото наричат така. Така че това също било измислица, илюзия. През 1974 г. Дейвид получава една от главните роли в чикагския мюзикъл „Вълшебникът” и напуска Фордхемския университет. След 4 години го канят да води тв предаването „Вълшебството на АВС”. Представлението има такъв успех, че скоро в ефир се появява авторската програма „Магията на Дейвид Копърфийлд”. Така се завърта машината на шоубизнеса. Потичат пари, появяват се помощници, юристи, продуценти… Обикват го милиони по света. Той е признат за най-добрия съвременен илюзионист, защото не само умее да твори „чудеса”, но и заради артистизма и обаянието, умението да общува със зрителите. Любимец е на 7 американски президенти. Роналд Рейгън неведнъж го кани в Белия дом и изглеждал истински потресен при вида на падащия сняг от ръката на мага. Знаменитите фокуси През 1983 г. той кара Статуята на Свободата да „изчезне” за няколко минути. Как става номерът? Всъщност спускат с вертолет празен постамент, когато изключват светлината около скулптурата в подходящия момент. За да не се види тя, прожектори, на които е закрепена завеса, заслепяват присъстващите на шоуто. През следващата година Копърфийлд прелита над Гранд каньон в Аризона. След пробния полет левитацията става неизменна част от представленията на фокусника. Разобличителите смятат, че илюзионистът е прикрепен към специален кран с помощта на особено тънки въжета с диаметър под 1 мм, които издържат до 100 кг и са невидими с невъоръжено око. Друг знаменит фокус е минаването през Великата китайска стена (1986). В близост до нея е построена специална шатра, в която влиза фокусникът. На нея за зрителите отвън се прожектират движения под формата на сенки, създавани уж от самия Дейвид до „влизането” му в стената. Във време на „изчезването” всъщност той се крие в специално тайно отделение на дъното на шатрата. При „завръщането” от стената е повторен същият трик със сенките. Дейвид трябва само да се измъкне от тайника и да излезе от шатрата пред очите на изумената публика. Рекламното шоу с Клаудия Шифър Връзката с манекенката предизвиква огромен интерес. Целият свят няколко години обсъжда една любовна история, каквато всъщност не е имало. Отношенията им започват, когато популярността на фокусника започва да спада. Пиарът му Уенди Лейстър сключва договор с мениджърите на манекенката, според който тя срещу 250 хил. долара ще играе ролята на гадже на Копърфийлд, а той като бонус редовно ще й прави подаръци – бижута, цветя, и то на публични места. Единственото, което умопомрачителната блондинка не може да прави, е да се показва публично с други мъже. Знаменитостите започват да се срещат през 1993 г., но през 1997 г. на страниците на френското списание „Пари мач“ лъсва копие от договора. Дейвид заявява, че документът е фалшив и съди изданието, а моделката предпочита да замълчи. Псевдоромантичната история приключва след две години. Известно време Дейвид се среща за кратко с различни модели, докато не се запознава с дизайнерката Клоуи Госелин (26) на модно изложение през 2006 г. През 2011-а обаятелната французойка му ражда дъщеричка – Скай, а следващата година семейството се премества на един от островите на илюзиониста. „Никой няма да отнесе парите си в гроба” Копърфийлд изпълнява над 500 спектакъла годишно, продал е повече от 40 млн. билета по целия свят, донесли над 4,5 млрд. долара брутни печалби – повече от всеки друг солов артист в историята. Сам следи къде отиват парите му, без да има нужда от мениджър. Не играе нито на борсата, нито в казина (там обяснимо не го допускат). Казва, че никой няма да отнесе парите си в гроба, там той ще отиде само с фокусите си. Притежава най-голямата колекция в света с предмети, свързани с магиите и илюзиите. Огромното му имение е най-скъпата къща в Лас Вегас. Притежава четириетажен мезонет в Ню Йорк, който днес струва над 60 млн. долара, както и собствен ресторант, където поръчките се приемат от тайнствен глас в тъмното, а блюдата на масата се материализират като от нищото. През 2006 г. дава 55 млн. долара, за да придобие 11 острова на Бахамите, после купува още няколко и общо притежава миниархипелаг от 150 дка, превърнати в един от най-изключителните курорти в света. Разработва програма за инвалиди Копърфийлд получава много писма от начинаещи фокусници. С един от тях започва кореспонденция, а когато след време получава снимката му, вижда, че той е в инвалидна количка. Поразен от духа му, илюзионистът разработва рехабилитационна програма за инвалиди, която им помага да развиват двигателните си навици. Проектът „Магия” днес се прилага в хиляди болници в Белгия, Нова Зеландия, Исландия, Сингапур и в много други страни. Според Копърфийлд правенето на магични номера помага на инвалидите да развиват ловкостта на ръцете и бързината на пръстите си. А най-важното е, че стават по-уверени в себе си, че се засилва себеуважението им. Именно инвалиди създават изключителни фокуси, които не са по силите на други хора.", "date": "2018.09.15", "title": " Дейвид Копърфийлд: Аз съм честен измамник"}
{"url": "https://trud.bg/%d1%87%d0%b5%d1%88%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%ba%d1%80%d0%b8%d1%82%d0%b8%d0%ba%d0%b8%d1%82%d0%b5-%d0%bd/", "text": "Чешкият премиер Андрей Бабиш заяви, че не подкрепя засилващите се критики срещу Полша и Унгария от страна на ръководството на ЕС. „Унгарците и поляците могат да реагират по-добре на появата на възможни заплахи за демокрацията (в техните страни), отколкото депутатите от Европарламента или чиновниците в Брюксел”, подчертава премиерът в интервю за в.”Право”, информира  . Той е категоричен: „Във всеки случай, Чехия няма да изостави своите съюзници“. И добавя: „Не ми харесва, че Еврокомисията може да започне разследване срещу Полша или Унгария”. Прага може да блокира процедурата, която иначе би довела до лишаване на Будапеща от право на глас в Съвета на ЕС. Чешкият премиер отбелязва, че основната заслуга ЕС да се откаже от квотата за разселване на мигранти е негова и на унгарския му колега Виктор Орбан. Бабиш е категоричен, че Чехия няма да приеме нито един бежанец, дори и сирийски сирачета, преминали нелегално в ЕС: „Защо да трябва да ги приемаме? Имаме си сирачета тук в нашата страна, които трябва да подготвим за живота”. Той отбелязва, че Чехия проявява солидарността си чрез финансова и медицинска помощ, доставяна директно в Сирия и други кризисни зони.  ", "date": "2018.09.15", "title": " Чешкият премиер отхвърли критиките на Брюксел срещу Полша и Унгария\t\t\t"}
{"url": "https://trud.bg/%d1%81%d0%bc%d0%b0%d0%b9%d0%b2%d0%b0%d1%89%d0%b0-%d0%bd%d0%b5%d0%b3%d1%80%d0%b0%d0%bc%d0%be%d1%82%d0%bd%d0%be%d1%81%d1%82-%d0%bf%d0%be%d0%b3%d1%83%d0%b1%d0%b2%d0%b0-%d0%b5%d0%b7%d0%b8%d0%ba%d0%b0/", "text": "Дали пък след време 1/3 от всичката ни лексика няма да са чуждици? Българският народ затъва във все по-смайваща неграмотност и за този факт продължават да алармират оставащите все по-малко грамотни хора в родината ни. Отчайващо е да се блъскаш с глава в стената от ширещо се невежество, виждайки, че през годините не само че нищо не се променя в положителна насока, а даже напротив – кризата се задълбочава. Докъде ще доведе това всенародно духовно избледняване и тотално безхаберие по отношение на правилата за книжовния ни скъп български език? Ще успеят ли следващите поколения да го съхранят и в какъв ли вид би бил? Дали пък 1/3 от всичката ни лексика няма да са чуждици? А как ли ще пишат? Да, въпроси, въпроси… И как да остана безразлична, когато неотдавна видях името на родината ни, изписано ето така: ,,балгария!“ Дотук ли я докарахме – да не можем да напишем тази единствена и неповторима дума правилно?! Ами непростимо е, как мислите? Жалко, та чак страшно е! Където и да погледнеш, се натъкваш на отчайващо неумение за правилен изказ на родния ни език и в двата му варианта – писмен и устен. Навсякъде ти пъхат в ръцете указания, правилници, договори, разписания, флаери, листовки, дипляни, реклами, етикети, менюта, пълни с грешки от всякакъв характер. Иначе графично са запленяващо оформени върху скъпи и лъскави хартиени носители! Из надписите по билбордове и табели в обществените заведения също могат да се открият всякакви смехотворни грешки. Да, щеше да е смешно, ако не беше толкова тъжно! Пък за правилно пренасяне на думите и за толкова важната пунктуация и дума да не става! Нищо че функцията на пунктуацията е да осигури еднозначно възприемане на текста в съответствие с намеренията на неговия автор. Това си остава за съжаление само един постулат в ,,Официален правописен речник на българския език“, БАН, изд. ,,Просвета-София“, 2012 г., стр. 74. Щом като и малкото тире (дефис) след частиците ,,по“ и ,,най“ в сравнителната и превъзходна степен на прилагателни и наречия се пропуска, какво да търсим малката запетая там някъде из изреченията. Ще я открием, разбира се, но точно там, където най-малко е редно да стои. А защо е така? – Ами нека видим кой работи в рекламните агенции, изработващи горепосочените материали. В повечето от тях изпълнителите са твърде млади и неопитни, без каквито и да било професионални компетенции и подобаващо образование. Факт е, че и в пресата положението е подобно. Че нали там са заети уж най-подготвените ни професионалисти! Проблемът с употребата на пълния и краткия член също стои, нищо че филолози и езиковеди се мъчиха да я изяснят къде и как ли не. Дразни, когато по който и да било канал по радиото или по телевизията (а не само в печатните медии!) репортери, водещи или интервюирани употребяват пълния член, както им дойде отвътре. Сигурно си мислят, че членувайки почти всички съществителни от мъжки род с пълен член, без значение от функцията, която те изпълняват в изречението, звучат по-интелектуално и по-изискано. Уверявам ги, че звучат нелепо, нищо повече. Нека си дадат труд и си припомнят трите правила, според които в българския език се употребява пълен член! Могат да ги открият в ,,Официален правописен речник на българския език“, БАН, изд. ,,Просвета-София“, 2012 г., стр. 22. Има и няколко правила за членуване на собствени имена и на едносъставни имена от м. р. ед. ч. на географски, културни и исторически обекти на стр. 23/24. Друго особено дразнещо явление е използването на личното окончание ,,-ме“ при образуване на глаголните форми в 1 л. мн. ч., напр. ,,правиме“, ,,ходиме“, ,,работиме“ и т. н. Е то си има правила кога и това окончание се използва в 1 л. мн. ч.! Още по-нелепо е, когато изказващият се изведнъж забрави, че трябва да ,,-ме“-ка и употреби някой и друг глагол точно по тези правила. А, значи можел все пак и правилно да говори, си мислим, но се лигави, воден май от същото желание да звучи по-така, като ,,столичанин“. Неправилно се е наложила масовата употреба на местоименните форми за м. р. ед. ч. кой, който, някой, никой вместо правилните във винителен падеж кого, когото, някого, никого, напр.: – ,,Кой обичаш?“ вместо ,,Кого обичаш?“  – ,,С кой говориш по телефона?“ вместо ,,С кого говориш по телефона?“  – ,,Мъжът, който виждаш, е моят син.“ вместо ,,Мъжът, когото виждаш, е моят син.“  – ,,Не споделяйте с никой!“ вместо ,,Не споделяйте с никого!“ Допускат се много грешки и при думи, широко навлезли напоследък в речника ни, като ,,конкурентноспособност“ вместо ,,конкурентоспособност“, ,,контролно-пропусквателен пункт“ вместо ,,контролно-пропускателен пункт“, ,,Нова Зенландия“ вместо ,,Нова Зеландия“, ,,анцунг“ вместо ,,анцуг“. И това се чува от ,,най-високо място“ – в Народното събрание, в официални речи на държавни ръководители и обществени дейци, в интервюта по медиите и т. н. Толкова ли няма кой там да ги научи как правилно да ги изговорят или напишат, за да не стават смешни? Ами оформлението на деловата кореспонденция и правописа в нея?! И за нейното изготвяне си има строги правила и норми, съветвам тези, на които се налага да изготвят каквито и да било делови писма, първо да се запознаят обстойно с тях, пък после да сядат на компютъра да ги пишат. Иначе, непознавайки ги, рискуват сериозно да сгафят. Защото всяко писмо е нещо като неофициална ,,визитка“ на автора му. Учтивите местоименни форми като ,,Ви“, ,,Вие“, ,,Вас“, ,,Ваш“ се пишат от повечето автори на делови писма с малка буква. Не са ли им казали още в училище, че в официалните писма се използват тъкмо те? Използването на главни и малки букви при изписването на различните видове съществителни, писането на лексикални съкращения, сложни наречия и т.н. също показва сериозни пропуски в знанията по правопис. Затова отправям апел към всички, изготвящи собствена езикова продукция, по време на творческия си процес да имат винаги до себе си надежден справочник, към който да посегнат, когато имат и най-малкото съмнение относно правописа и значението на дадена лексикална единица/фраза или във връзка с пунктуацията. Няма как човек да знае всичко, но има как да запълни дупките в знанията си! Нека и появяващите се на екран или звучащите в ефир също да си припомнят правилата за правоговора, артикулацията, както и актуалните граматически правила, валидни за родния ни книжовен език. И да не забравят, че не всички, които ги слушат и гледат, владеят английски, и да се въздържат малко повече от употребата на чуждици (заемки предимно английски). Те не ги правят да изглеждат ,,по-отворени“ в очите на публиката им. Е, поне на по-интелигентната говорят по-скоро за бедност на лексикалния им запас на майчиния език. Не съм в никакъв случай педант по отношение на съвременния български език. Та той е отворена система, която непрекъснато се променя и обновява! Тревожи ме по-скоро фактът за погазването на основни правила за правописа и правоговора му. Това са норми и стандарти, които всички ние трябва да спазваме, когато имаме публични изяви или създаваме текстове за обществена консумация. При общуването на улицата можем да си позволим и някоя и друга волност, в обществената сфера обаче това е недопустимо. * Авторката е старши научен сътрудник във Великотърновския университет                                                ", "date": "2018.09.15", "title": " Смайваща неграмотност погубва езика ни\t\t\t"}
{"url": "https://trud.bg/%d1%81%d1%82%d0%be%d0%bc%d0%b0%d1%82%d0%be%d0%bb%d0%be%d0%b3%d1%8a%d1%82-%d0%b4-%d1%80-%d0%b5%d0%bb%d0%ba%d0%b0-%d0%b1%d0%b0%d0%b5%d0%b2%d0%b0-%d0%be%d1%82-%d1%88%d1%83%d0%bc%d0%b5%d0%bd-%d0%bf%d1%80/", "text": "Новината, че от септември Здравната каса ще плаща протезите на пенсионерите, зарадва много възрастни хора с дентални проблеми. Този здравен бонус напълни ли вече с пациенти зъболекарските кабинети? Трябва ли да стане задължителен за децата профилактичният преглед? Трябва, казва д-р Елка Баева. Мярката е особено нужна за област Шумен, която е първенец по извадени постоянни зъби на ученици. – Д-р Баева, от няколко дни дават безплатни протези на пенсионери на възраст от 65 до 69 г. Заради този здравен бонус има ли наплив при стоматолозите? – Протезите не са безплатни. Трудът на зъболекаря и неговите материали се плащат от Здравната каса, а пациентът плаща зъботехническия труд. Той трябва да даде 100-120 лева приблизително, макар че всяка лаборатория има ценова политика. Това е четвърта полагаема дейност към Здравната каса и тя се отнася за тотално обеззъбени хора, на които не им е останал нито един зъб в устата. Но искам да ги призова: „ Уважаеми пациенти, не си вадете последния зъб на долната челюст, за да получите намалението от касата, защото това ще ви доведе до много по-големи проблеми след това! Колкото до наплива в кабинетите – все още го няма. Някои колеги са си подготвили подходящи пациенти, защото за новата услуга се знае от началото на годината. – Нямаше ли да се помогне на повече нуждаещи се, ако възрастовият диапазон за намалението на протезите беше от 70 до 75 години? -Изборът е направен на база на проучвания и на това какви финансови възможности има Здравната каса. Българският зъболекарски съюз ще преговаря да се разшири възрастта и в следващия Национален рамков договор да бъде включена следваща възрастна група. Това е първа крачка за пациентите без зъби. Досега те са били лишени от всякаква стоматологична грижа. – На колко години е най-младият пациент, на който сте поставили „чене“? – Не един пациент под 40 години си е тръгвал с протези в стоматологичната практика, която имаме със съпруга ми д-р Баев. Това понякога е единствен изход при загубени зъби от травма, туморни образувания или немарливост. – Вероятно проблемът тръгва от детството? Според здравната статистика децата в Шуменско са с най-много извадени постоянни зъби в страната. Каква е причината според вас? – Тревожно е състоянието на детските зъби в нашия регион. Статистиката от Районната здравна каса говори, че за първите 9 месеца на 2016 година са извадени 98 постоянни детски зъби. Това са шестите зъби, които никнат от 6 до 8-годишна въраст. За същия период на 2017 година стоматолози в Шуменско са вписали 138 пъти „Код 509“, т.е. изваден постоянен зъб. Много лоша тенденция! Ние сме на първо място в България. Според мен причината за това е първо ниската здравна култура на родителите. Те не водят децата на зъболекар. През 2016 година едва 10% от децата на възраст 0 до 7 са влезли в зъболекарски кабинет, а при 7-18-годишните – едва 23%. – Тези шести зъби са доживот, нали така? И ваденето е фатално? – Да, точно така. Около 6-тата година пониква 6-ият постоянен зъб. Много родители смятат, че това е млечен зъб и не обръщат внимание. Чак след като стане възпаление на нерв и се стигне до болка, тръгват да търсят помощ. Налага се да вадим шести зъб на много ранна възраст. Имах момиче на 10 години, доведено от приемното му семейство. Наложи се да му извадим двата шести зъба, защото бяха с абцеси. Беше сложно, голяма борба…, но се справихме. Нямаме избор, когато трябва да помогнем, за да се предотврати слизането на инфекцията от зъбите към белите дробове. – На стоматологичен форум и тази година вие поставихте въпроса, че трябва профилактичният преглед при зъболекар да се въведе като изискване преди старта на учебната година. Това възможно ли е по закон? – Още от октомври 2016 г. насам, като председател на Регионалната колегия на Български зъболекарски съюз и като разтревожен лекар по дентална медица, аз често поставям темата на областно и общинско ниво. Изпратихме писма до всички зам. -кметове по здравеопазване да се обърне внимание и да се въведе профилактичният преглед като задължително изискване при постъпване в детска градина и при започването на всяка учебна година. За съжаление, до сега не намирам подкрепа. Само община Нови пазар поде инициативата. И там с 5% се вдигна посещаемостта при зъболекарите. Има нормативна база, на която да се стъпи за това. В Закона за здравето например, е вписано, че здравните специалисти по училищата имат право да събират информация от стоматолозите. При профилактичния преглед се издава амбулаторен лист и той може да бъде представян в училището или дори изпращан по електронна поща от родителя. Целта е да напомним на семействата, които наистина са натоварени от тежко ежедневие – от работа и т.н., да заведат децата си на зъболекар, а не да налагаме рестрикции. Преди старта на учебната година аз разчитам много на зам. – кметовете и на Регионалния просветен инспекторат, че няма да пропуснат тази грижа за здравето на децата. – Как е уреден въпросът в други общини? – В Разград например, има решение по тази тема. И децата, преди да започнат учебната година, минават при стоматолога, вземат амбулаторния лист и го представят пред медицинското лице в училище. – Смятате ли, че ако зъболекарските кабинети в училищата не бяха закрити, положението с оралното здраве на учениците нямаше да е толкова трагично? – Не, не смятам. Често родителите искат децата им да ходят при точно определен зъболекар, не точно при този, който работи в училището. Другият проблем, който е юридически, е, че майката или бащата трябва да подпише амбулаторния лист на детето. Не може, както в миналото, училищният зъболекар да извежда деца от клас и да ги лекува без изрично съгласие и подпис на родителя. – Достатъчен ли е пакетът на Здравната каса за децата? – Винаги би било добре да се въведе още нещо, но според е много добър, стига да се ползва. Пакетът включва един преглед и 4 пломби. Ако детето се води всяка година и се ползват услугите, от собствен опит казвам, че в един момент стоматологът няма какво да прави в устатата на детето. – А при възрастните как е? – За съжаление при тях е малък пакетът на Здравната каса. Но това са възможностите на държавата ни – 1 преглед с 3 манипулации. Този пакет все пак беше увеличен, защото дълги години беше 1 преглед с 2 манипулаци, а сега от 1 септември влезе и 4-та манипулация. – Защо българинът си спестява посещението при стоматолога и идва късно, когато единственият изход са клещите? От страх или от липса на средства? – За мен първата причина е възпитанието и ниската здравна култура. На второ място е страхът и чак на трето са финансите. Ще ви кажа защо от практиката си. Бях поканена да работя с частна здравно-застрахователна компания, в която са застраховани работници на шуменска фирма. От 70 души, на които им е платено лечението от работодателя, за 1 година дойдоха да си ползват правата само 16. Това какво е? Липса на средства ли? За 200 лева всеки от тях можеше да си направи по 3 пломби! – Зъботехници работят в устата на пациентите, като стоматолози. Знаете ли това? – Тази лоша практика е стара. Но продължава, защото хората смятат, че като идат в зъботехническа лаборатория и там им вземат отпечатък, и се изработи протезата, ще им излезе по-евтино. Но после им излиза по-скъпо, защото протезата не е само в техническо изпълнение. В нея има много клинична мисъл. Само когато зъболекарят и зъботехникът работят в колаборация се стига до успех. – Само тогава се правят удобни протези? – „Удобни протези“ е силно казано. Пациентите имат дълъг период на адапатация. Затова казвам: уважаеми пациенти, ползвайте си профилактичните прегледи, ходете навреме на зъболекар, за да стигнете по-късно до протези! – Знам, че в Шуменско пациенти се доверяваха на един човек без диплома, който вадел зъби и изработвал протези. Защо така? Може би защото няма кабинети по селата? – Не е затова. Навсякъде има кабинети и те се посещават един или два пъти седмично от стоматолози. Ето от град Плиска, където има 840 жители, ми се обади кметицата – Тонка Начева, че имат нужда от зъболекар. И вече има трима кандидати. Регионът ни е „покрит“, но пак опираме до ниската здравна култура. Хората не ценят здравето си, а то е най-важното. Информацията, която получих за този мним зъболекар, който споменахте, беше, че е ходил да вади зъби по домовете и после негови пациенти с отворен синус са търсили помощ при хирурзи в Шумен. Зъболекарският съюз беше уведомен за това с писмо от един колега. Ние сезирахме Районната прокуратура в Нови пазар и съдът му наложи административна санкция от 1200 лв. Малка е глобата, но мнимия лекар получи повече морално наказание. – Дайте една универсална рецепта за здрави зъби? – За нищо няма универсална рецепта. Първо е личната хигиена, второ – посещението при лекар, т.е. Профилактиката, за да се хванат заболяванията в ранен етап – да се лекува кариесът, а не пулпитите и техните усложнения. – А добро домашно лечение при зъбобол има ли? Ракия? – Винаги казвам на пациентите, които четат разни препоръки за самолечение в интернет или в жълтите вестници – като например „чесън в ухото при зъбобол“, да дочитат препоръките, защото на финала пише „…докато отидете при вашия зъболекар“. Една пулпитна болка отначало ще се обади един път в месеца, после два-три пъти, а накрая става денонощна и пациентът идва при мен 5 дни не ял и не спал. Такъв човек, още преди да му поставиш упойката, от страх и притеснение може да припадне. – Кога на детето трябва да му се купи първата четка за зъби? – Още след раждането се препоръчва с марличка, напоена с вода или с разтвор от разредена кислородна вода, да се обтрива устната кухина на бебето. След като навърши 2 години, може да му се купи първата четка за зъби и паста. На пазара вече има всичко за добрата устна хигиена и на деца, и на възрастни. – Как е по-добре? С криви зъби, които са мои, или с изкуствена усмивка? – Зъбите могат да са мои и да станат красиви. Сега има много възможности за това . С ортодонтско лечение, като се поставят брекети на зъбите в детска възраст и с фасети в по-напреднала възраст. Естетичната стоматология много бързо се развива. За мен усмивката е много важна. Както се казва, по дрехите те посрещат, по ума те изпращат. Аз бих добавила, че и по усмивката те посрещат. Добре е да е поддържана и красива. Но да не забравяме, че трябва да е и искрена. Нашият гост  Елка Баева е стоматолог с над 30-годишна практика. Завършила е Медицински университет в София, а от 1993 г. се сдобива със специалност “обща дентална медицина”. Колегите ги втори път я избират за лидер на Районната колегия на Български зъболекарски съюз (БЗС) в област Шумен. Съпругът й д-р Атанас Баев е бил първият председател на местната съсловна организация, в която членуват 126 души. Синът им също е зъболекар, а снахата и дъщерята са фармацевти. Фамилията често денонощно обслужва пациенти.  ", "date": "2018.09.15", "title": " Стоматологът д-р Елка Баева от Шумен, пред „Труд”: Не си вадете последния зъб, за да получите намаление\t\t\t"}
{"url": "https://trud.bg/%d0%bc%d0%be%d0%b3%d0%b0%d1%82-%d0%bb%d0%b8-%d0%bf%d0%b0%d0%b7%d0%b0%d1%80%d0%b8%d1%82%d0%b5-%d0%b4%d0%b0-%d0%be%d1%86%d0%b5%d0%bb%d0%b5%d1%8f%d1%82-%d0%b1%d0%b5%d0%b7-%d0%bc%d0%be%d1%80%d0%b0%d0%bb/", "text": "Истинският въпрос, с който трябва да се отбележи 10-ата годишнина от финансовата катастрофа, е само морален. За какво бяха финансите, къде отидоха инвестициите, каква беше корпоративната дейност през 2008 г. и каква е сега тя в момента? Досега анализите се фокусираха само върху две измерения на кризата. Първата, дали като последствие е било достатъчно направеното, по отношение на новите регулации и техническите корекции, за обезпечаването на банките, за да не се стигне до повторното им сриване. И втората е фокусирана върху крайния резултат – световния политически катаклизъм, или по-точно, десетилетието на обедняването, което бързо предизвиква и отприщи разорение. И двата подхода рискуват да се превърнат в объркващи. Следващата криза най-вероятно няма да дойде от неправилните контролиращи инструменти върху спекулативното финансиране. Икономистите например, предполагат, че рисковете се крият в обема на заемите на домакинствата и в еврото. И ако се запитаме дали супер-богатите просто се отдръпнаха от останките и се опитваха да се задържат на повърхността чрез болезнения режим на строгите икономии, отговорът на този въпрос може да генерира само негодувание и жажда за отмъщение. Да си припомним, че прекомерната концентрация на богатство е не само дестабилизираща, но също така и несправедлива, и не ни дава смислен или креативен план за бъдещето, което искаме да изградим. Така че, постпринципът след банковата катастрофа трябва да бъде: във века, в който е заложена съдбата на планетата, пазарите не могат да оцелеят без морал. Преди десет години „етичното“ инвестиране означаваше да не се купуват акции на оръжейната и алкохолната индустрия, така че моралът не е чужд при взимането на финансовите решения, за да се налага да се връщаме в 19-и век и да го заемаме от квакерите. Нараства броят на банките с морална мисия, като банката „Триодос“ (“качество на живот, човешко достойнство, устойчивост“) или инвестиционните банки със социална насоченост, като банка „Изобилие“, която финансира възобновяемата енергия с впечатляващи свои собствени условия, но оставяща като своя грижа и ниша за демографското бъдеще на бейби бума. Идеята, че цялата пазарна дейност трябва да има някаква друга цел, различна от печалбата, стои приблизително там, където тя винаги е била, някъде между Маркс и Исус – единият за революционерите и разрушителите, хората с бради, а другият за хората с неприемливи идеи за официалната идеология. Няма нищо непрагматично или по-малко идеалистично, от това да се настоява за социалната цел на пазара и банките няма да оцелеят без тази цел, но не като корпоративен болт, а като движеща сила с решителна мотивация. Търговията с деривати, ако само следва своя безкраен интерес, безспорно ще окаже влияние и ще ускори последиците върху климата. Защото наистина ще има последствия и то екстремални и глобални. Планетата няма да оцелее в безкрайния анализ, концентриран само върху разходите и ползите, при който природата е изправена срещу печалбата. Природата винаги ще загуби, а в резултат на това и човечеството. Каква ще е непосредствената причина за следващата катастрофа и кога ще се случи, е важно, но още по-важно е да се знае, че нейните корени ще са екологични. „Файненшъл таймс“ акцентира върху „коварната опасност от разпадането на пенсионните фондове, които ще оставят цяло едно поколение без достатъчно пари, за да се пенсионира“. Най-вероятната причина за тази обезценка на пенсиите, ако оставим настрани поколенията, които не могат да си позволят спестявания за своето бъдеще, ще бъдат блокираните активи, които пенсионните фондове са инвестирали в изкопаеми горива, които няма да бъдат изкопани. Даже при не съвсем амбициозните условия на Парижкото споразумение за климата, съгласно което 80% от известните запаси от въглища, една трета от петрола и половината от газа ще трябва да останат под земята, ако искаме да постигнем тези цели и да спрем промените в климата. Да, целите на споразумението са зашеметяващи. За известно време след финансовата катастрофа, институциите, които се смятаха за етични като университети, църкви, и пенсионни фондове с „етични“ имена, започнаха да практикуват отписването от портфолиото си на изкопаемите горива и свързаните с тях индустрии, но тази практика никога не се превърна в норма. Фондовете, които сами се нарекоха „достойни за уважение“, все още държат като залог за инвестициите си изкопаеми горива, чиято реализация би означавала края на обитаемия свят. Всяко финансово начинание трябва да бъде преосмислено и през бъдещето на човечеството като изрична цел. Печалбата беше отговор на проблеми, родени в други векове. Ако не научихме това през 2008 г., уроците които ще получим през 2028 г. ще бъдат много по-жестоки.   Провалът на „Лемън брадърс“ Провалът на „Лемън брадърс“ може и да е причинен от милион грешни преценки, които да са го породили. Истинската причина е по-скоро в корупцията и небрежността, взети заедно, и в токсичността на високорисковите ипотеки, оголена от урагана „Катрина“, като в Ню Орлийнс те са една трета. Независимо дали става дума за бежанска криза, цунами, горещи климатични вълни или наводнения, последиците от промяната на климата не могат да се впишат в някаква собствена категория. Те не приемат политическите схизми, социалните разминавания, радикалните отклонения от стария ред на стабилност, от който самата финансова система не може да остане настрана. Университетите нямат магистърски програми по бизнес администрация, които да могат да решат това, а няма и регулации за смекчаването им. (Превод за „Труд“ Павел Павлов)", "date": "2018.09.15", "title": " Могат ли пазарите да оцелеят без морал?\t\t\t"}
{"url": "https://trud.bg/%d0%bf%d1%80%d0%b0%d1%81%d0%b5%d1%82%d0%b0-%d0%b3%d1%83%d1%88%d0%ba%d0%b0%d1%82-%d0%bd%d0%b8%d0%ba%d0%be%d0%bb%d0%b5%d1%82%d0%b0-%d0%bd%d0%b0-%d0%b1%d0%b0%d1%85%d0%b0%d0%bc%d0%b8%d1%82%d0%b5/", "text": "Моделката не пропусна да нахрани животните Николета Лозанова поплува с прасета на поредната си екзотична почивка. Плеймейтката реши да разчупи стандартните снимки и се щракна с животните в кристалните океански води. И по всичко личи, че се чувства добре в компанията им. Плуващите прасета на Pig beach на Бахамите са известни със своята дружелюбност към туристите. Розовите четириноги се насладиха и на няколко наденички и хляб от фризьора на Лозанова – Венелин Кондаков. Плеймейтката сподели тяхна обща снимка и издаде, че именно той є прави компания този път. Дали заедно с тях е и половинката й – футболистът Ники Михайлов не става ясно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Прасета гушкат Николета на Бахамите"}
{"url": "https://trud.bg/%d1%88%d0%b5%d1%81%d1%82%d0%b8-%d0%b1%d0%bb%d0%be%d0%ba-%d0%bd%d0%b0-%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b5-%d0%b2-%d0%bf%d0%bb%d0%b0%d0%bd%d0%be/", "text": "На 15 септември в 3 ч. и 22 мин. шести енергоблок на АЕЦ “Козлодуй” бе спрян за планов годишен ремонт, съобщиха от атомната централа. В рамките на престоя ще бъдат изпълнени предвидените ремонтни дейности, профилактика на оборудването и на системите на блока, както и презареждане на реактора със свежо ядрено гориво за следващата, 24-а поред, горивна кампания. Плановият годишен ремонт на шести енергоблок се предвижда да завърши в края на месец октомври. Другият 1000-мегаватов блок на АЕЦ “Козлодуй” – пети, работи с пълно натоварване на мощността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.15", "title": " Шести блок на АЕЦ “Козлодуй” е в планов годишен ремонт"}
{"url": "https://trud.bg/%d0%b0%d1%80%d0%b6%d0%b5%d0%bd%d1%82%d0%b8%d0%bd%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d1%80%d0%b0%d0%b7%d0%b1%d0%b8%d1%85%d0%b0-%d0%b3%d1%80%d1%83%d0%bf%d0%b0-%d0%b7/", "text": "Аржентинските власти са разбили група, занимаваща се с контрабанда на изключително скъпа кинематографска апаратура, открадната от компании в Холивуд. Сред открадната техника има кинокамери от най-ново поколение, осветителни системи, обективи от висок клас, монитори, специални батерии, микрофони и много други уреди. Началото на операцията е било дадено от американската полиция. Благодарение на сътрудничеството между местните власти, ФБР и представители на френската полиция са били идентифицирани 17 души, членове на контрабандната група. При пристигането си в Аржентина специализирани агенции за наем са отдавали оборудването на местни актьори и фирми. „Заключението е, че става дума за внушителната сума от три милиона щатски долара. Агенциите за наем, получавали оборудването, са променяли или изтривали серийните номера“, заяви министърът по сигурността на Аржентина Патрисия Булрих, информира БНР. Властите също така разследват служители на митническата служба, за да се разкрие как контрабандната техника е преминала през граничните пунктове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Аржентинските власти разбиха група, занимаваща се с контрабанда на техника, открадната от компании в Холивуд"}
{"url": "https://trud.bg/%d1%88%d1%80%d0%b8-%d0%bb%d0%b0%d0%bd%d0%ba%d0%b0-%d0%be%d1%81%d1%82%d1%80%d0%be%d0%b2%d1%8a%d1%82-%d1%81-%d0%b4%d1%8a%d1%85-%d0%bd%d0%b0-%d1%87%d0%b0%d0%b9-%d0%b8-%d0%ba%d0%b0%d0%bd%d0%b5/", "text": "Марко Поло е първият откривател на тази мечтана от пътешествениците земя, 50 пъти по-малка от Индия, която събира на територията си хилядите различни лица на Азия. Тук се срещат монаси в портокалени на цвят одежди, медитиращи пред каменните статуи на Буда, удивление извикват просторните чаени платнации по планинските склонове, безкрайните плажове, обградени от редици кокосови палми, надвесени над кристалните тюркоазени океански води. На свобода край реките се разхождат слонове, рибари с разноцветни чалми са накацали по странен начин върху забити в плитчините на морското дъно стълбове, шумни пазари, предлагащи изобилие от тропически плодове, събират тълпите, любопитни маймуни скачат между хората, хилядолетни паметници, свидетелстващи за древни култури, стоят сякаш на стража… В някои населени места напоследък се появяват и магазини с облекла и електроника, произведени от известни световни фирми, което показва, че двадесетгодишният застой в икономическото развитие на страната постепенно се преодолява. Днес тук възлагат големи надежди на туризма – надяват се той да съживи икономиката и да подобри жизнения стандарт. Център на археологическите паметници е т.нар. културен триъгълник – трите древни столици – Анурадхапура, Полоннарува и Сиджирия. Будят възхищение пещерните фрески от V век, изобразяващи сластни куртизанки, огромната статуя на благославящия Буда, свещеното за будистите дърво, поникнало от кълн от онова дърво, под което в Северна Индия Сидхарта е получил просветление. По на юг е град Канди, който от 500 г. до 1815 г. е бил столица на Средип, древното име на Шри Ланка, което на персийски означава „да откриеш случайно нещо хубаво, без да си го търсил”. Векове наред градът и околностите са били защитени от нашественици чрез обкръжаващите ги гъсти гори. В края на ХVІІ век го завладяват тамилите от северната част на острова, по-късно идват португалци, холандци, англичани. Те последователно колонизират страната, но и пренасят тук по нещо от своята култура. В продължение на повече от век Шри Ланка е колония на Британската империя и носи името Цейлон Придобива независимост през 1948 г., а през 1972 г. става република. Икономиката на страната се основава предимно на селско стопанство, като особено важно значение имат износът на чай и подправки, сред които канелата е на първо място. Отглеждането на чай започва през 1868 г. Шотландецът Джеймс Тейлър случайно открил, че чаените храсти не се влияят от болестта ръжда, която унищожила кафеените насаждения, посадени от англичаните на мястото на изпепелените от тях естествени гори. Много скоро ирландецът Томас Липтон се заел с експорта и търговията с цейлонски чай по света и с времето станал собственик на истинска империя. Шри Ланка е известна като градината на подправките. Тук растат най-висококачественият черен пипер, канела, джинджифил, индийско орехче, ванилия, шафран и много други екзотични източни подправки, широко използвани по целия свят. Седем от забележителностите в страната са защитени от ЮНЕСКО Най-значима между тях е столицата Коломбо. В нея съжителстват много етноси с техните различни традиции и обичаи. А Храмът на Зъба на Буда е в град Канди, свещено място за местните хора. Там се съхранявала една от най-ценните реликви за изповядващите будистката религия – Зъбът на Буда. Местните вярват, че който го притежава, ще добие властта над цялата страна. Затова храмът е трябвало да бъде добре защитен през вековете. Тук напълно може да се потопите в атмосферата на мистична вечност и необяснима, сякаш космическа тишина и покой. Всяка година се провежда празник в чест на Зъба на Буда, който събира множество поклонници. Страната е осеяна с древни манастири, които са вградени направо в скалите, недостъпни за обикновените хора. Такъв е планинският манастир Сигирия с издялана форма на седнал лъв в скалата, а между лапите му е стълба, отвеждаща към входа на двореца. Около него са множество руини, останки от минало величие. За да стигнете до него, преминавате през изключително красиви екзотични градини, останали недокоснати от времето. Част от свещените храмове на Шри Ланка са в множество пещери, скрити старателно в скалите. Дамбула е най-високият от тях, с богата история от първи век на новата ера, останал непокътнат и до днес, който привлича целогодишно множество туристи от цял свят. Всички тези храмове са обиколени от забележителна природа и вековни гори. Повечето днес са обявени за резервати, като Сихараджа, със запазена естествена среда, а името означава „Царство на лъва“. Останал и до днес в трудно достъпна зона, той е съхранен дом на множество тропически екзотични растения, бозайници, птици и насекоми, останал изолиран от всякаква човешка намеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Шри Ланка – островът с дъх на чай и канела\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b4%d0%b0-%d0%bf%d0%b0%d0%b7%d0%b8%d0%bc-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%87%d0%b8%d1%81/", "text": "Председателят на НС на БСП Корнелия Нинова, заедно с народните представители от ПГ на „БСП за България“ Димитър Данчев, Петър Витанов и Николай Цонков, председателите на ГС на МО в БСП – София Петко Димитров и на РС на МО – Подуяне Елеонора Петрова и младежи от левицата почистиха градинка на ул. Бесарабия в кв. Подуяне. Почистването бе организирано в рамките на кампанията „Да изчистим България“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.15", "title": " Корнелия Нинова: Да пазим България чиста"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d1%8f%d0%bc%d0%b0-%d0%ba%d0%b0%d0%ba-%d0%b4%d0%b0-%d0%bf%d0%be%d0%b4%d0%bf%d0%b8%d1%88%d0%b0/", "text": "„У нас някак си се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация. Няма как да подпиша указ, при положение че няма съгласуване, което законът изисква за всеки проект на акт, който съдържа предложение за указ.“ Това заяви президентът Румен Радев пред журналисти днес в Казанлък, в отговор на въпрос дали ще подпише указ за освобождаване от поста на главния секретар на МВР Младен Маринов, номиниран за министър на вътрешните работи, съобщават от президентството. Държавният глава подчерта, че ясно е посочил какво трябва да се направи и го е обяснил където трябва. Законът трябва да се спазва на най-високо ниво, ако искаме да се спазва и по-надолу, категоричен беше Румен Радев. „Мисля и че е малко странно да ми задавате този въпрос след случая в Перник с арестувани журналисти, който вече ни прослави по страниците на световния печат, докато вие удобно мълчахте“, посочи още президентът. Попитан за предстоящото участие на делегация, водена от българския министър-председател, която ще представи страната ни на заседанието на Общото събрание на ООН, държавният глава подчерта, че „обилните обяснения от Министерски съвет категорично не отговарят на истината.“ „Проблемът изобщо не е дали ще ходи президентът или премиерът. Проблемът е дали се спазва законът, как се вземат решенията и дали се спазва духът на Конституцията“, заяви Румен Радев. Президентът посочи и че Министерство на външните работи е нотифицирало в ООН премиера като ръководител на българската делегация без абсолютно никакво уведомяване на президентската институция. „Всички други впоследствие срещи, писма, те са постфактум. А между другото от писмата много ясно личи липсата на съгласуване“, подчерта още държавният глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.09.15", "title": " Президентът Радев: Няма как да подпиша указ, когато не е спазен законът"}
{"url": "https://trud.bg/%d0%bf%d0%b0%d1%83%d1%87%d0%b8-%d1%89%d0%be-%d0%b5-%d1%82%d0%be/", "text": "Това ястие се среща под много имена. Познато е като баодзъ, хъмбау или пау. На територията на нашата страна е познато под името паучи. То стана световен феномен и набира много бързо популярност. Любимо е на хора по целия свят. Легендата Тя гласи, че през 3-ти век пр.Хр. един от най-големите китайски герои – генерал Джуд Лианг, бил изправен пред много тежък избор. Хората му трябвало да преминат опасна река. Цената, която генералът трябвало да плати, била голяма. Армията от отсрещната страна искала да види 50 глави на войниците на Лианг, плаващи по реката. Той обаче приготвил на парата от лагерния огън 50 тестени изделия. И първите паучита заплували по реката. Те спасили цели 50 души и най-важното: създадено било ястие, обичано в цял свят.  Има и друга версия за произхода на паучитата – че генерал Лианг всъщност измислил паучито, за да може армията му да се храни пълноценно на крак в бойните походи. Но другата звучи далеч по-легендарно и интересно. По желание на клиента Паучито е храна, която позволява използването на различни плънки – по вкус и желание на клиента. Или казано с две думи – има за всички. Това е ядене, което може да се направи както във вегетариански стил, така и във вариант за любителите на месните продукти. В Югоизточна Азия с радост похапват всякакви варианти на паучито – в Малайзия, Индонезия, Филипините, Тайланд и Япония имат свои версии, като плънките там са всевъзможни комбинации от месо, риба и зеленчуци. В Европа и САЩ в последните години закуската под формата на паучи набира все по-голяма популярност. А изборът – паучи със свинско, с пилешко или със зеленчуци – ще задоволи дори и най-капризните. Заместител на традиционната закуска В Китай паучита може да закупите дори от уличните магазинчета. Те се хапват основно на закуска и са сред предпочитаните от малки и големи. Една от причините е, че познатите по цял свят дъмплинги и пелмени трябва да се ядат с прибори и допълнителни сосове. Паучито обаче има огромно предимство – направено е, за да се яде с ръце. Затова е удобно за всички, които обичат добрата източна кухня, но им се налага да хапнат на крак. Опитът в България показва, че паучито може да се яде по всяко време – на закуска, обяд и вечеря, а хората все повече започват да го познават и харесват. Как се приготвя Паучито представлява комбинация между тесто и плънка от месо и/или зеленчуци. Не, не е пелмен. Не е и дъмплинг. Дори не е и „варено тесто“. Първосигнално се сещаме за „пържене“, стане ли дума за китайска храна у нас. Интересното е, че паучито нито се пържи, нито се вари, нито се пече. Приготвя се изцяло на пара – както тестото, така и плънката, и задължително в специален съд. Приготвено по правилния начин, тестото става пухкаво и меко, а плънката – сочна и ароматна. Всичко това – начини на приготвяне, история, разпространение – нямаше да има никакво значение, ако не беше най-важната причина да хапнем или пробваме така нашумялото в страната паучи: то е изключително вкусно. Опиталите го се връщат за още, а на незапознатите им предстои нещо уникално.", "date": "2018.09.15", "title": " Паучи – що е то?\t\t\t"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d0%b1%d0%b0%d0%bb%d0%b5%d1%82-%d0%bd%d0%b0-%d0%ba%d0%be%d1%81%d0%be%d0%b2%d0%be-%d0%bf%d1%80%d0%b5%d0%b4%d1%81%d1%82%d0%b0/", "text": "По инициатива на народния представител от ГЕРБ-Русе и областен координатор на партията Пламен Нунев, Националният балет на Косово, с директор Ахмет Брахимаи, представи спектакъла „Ромео без Жулиета“ в Русе. „Аз съм изключително радостен и щастлив да видя как тази вечер толкова много хора са дошли да гледат нашите гости от Националния балет на Косово“, заяви Нунев. Спектакълът с участието на Синан Кайтози, Теута Красничи, Виолце Лугичи и др. се игра в Голямата зала на Доходното здание. Балетът гостува за първи път в Русе. В този контекст депутатът отбеляза, че събитието е скромен принос към един от основните приоритети на завършилото преди около 3 месеца Българско председателство на Съвета на ЕС, а именно – свързаността и европейската перспектива за държавите от Западните Балкани. „Тази постановка ще бъде един мост за добрите добросъседски отношения, за мир между народите на Балканите“, подчерта народният представител. Танцовата миниатюра бе посветена на темата за войната в Косово. Танцьорите държаха да разкажат тази част от своята история, защото съдбата на стотици остава неизвестна десет години след края на конфликта. Събитието бе уважено от евродепутатите от ГЕРБ/ЕНП Ева Майдел и Андрей Новаков, народните представители от ГЕРБ-Русе, много граждани, както и от бившия министър на икономиката и финансите в правителството на Косово Ахмет Шала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Националният балет на Косово представи спектакъла „Ромео без Жулиета“ в Русе"}
{"url": "https://trud.bg/%e2%80%8b%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%be%d1%87%d0%b0%d0%ba%d0%b2%d0%b0%d1%89%d0%b8-%d0%b4%d0%b5%d0%bf%d0%be%d1%80%d1%82%d0%b8%d1%80%d0%b0%d0%bd%d0%b5-%d0%be%d1%82-%d0%b0%d0%b2/", "text": "Група мигранти, очакващи депортиране от Австрия, запалиха пожар в затворническата си килия късно снощи. Има ранени, предаде ДПА. Петима афганистанци на възраст между 18 и 33 години и 30-годишен иракчанин са били приети в болница за интензивно лечение, съобщава австрийската агенция АПА. Говорител на полицията каза, че следователите са намерили обгорено прощално писмо, което сочи, че може би мигрантите са извършили опит за самоубийство. Това предположение се подсилва от факта, че затворниците са се опитали да не допуснат в килията нито полицията, нито служители на затвора, след като предизвикали пожара. Той бил бързо изгасен, но заради гъстия дим други 40 затворници били преместени на безопасно място. Контролът бил възстановен с участието на 100 полицаи и 70 пожарникари. Не е ясно как е бил запален огънят, отбелязва ДПА. Австрийски медии напомнят, че не за първи път затворници се опитват да опожарят килиите си. Има съобщения и за гладни стачки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.15", "title": " ​Мигранти, очакващи депортиране от Австрия, опожариха килията си в затвора"}
{"url": "https://trud.bg/%d1%81%d1%82%d0%be-%d0%b3%d0%be%d0%b4%d0%b8%d0%bd%d0%b8-%d1%81%d1%80%d0%b0%d0%bc%d0%be%d1%82%d0%b0/", "text": "Преселници от Западните покрайнини си донаждат години за пенсия Къде живеят най-много столетници? В Тибет? В Япония? Или в Родопите? Не! Не! И пак – не! Най-много стогодишни мъже и жени са записани в регистрите на монтанското село Пишурка. Някои може би ще кажат, че въобще не са чували за това село и дълголетниците в него. И ще са прави! Дълголетието в Пишурка беше дълги години строго пазена тайна и медицински феномен, необясним за науката. Защото преживелите век и нагоре мъже и жени имаха духа и тялото на доста по-млади хора – поне с 5-10, че и с 15 години надолу. Каква беше тайната на десетките столетници от Пишурка, които вече отдъхват от товара на годините и неспирния си труд в отвъдното, знае бившият кмет на северозападното село д-р Димитър Митов: “Обяснението е много просто! Най-възрастните жители на Пишурка, които бяха преселници от Западните покрайнини, се възползваха от липсата на документи за рождените си дати и си надписваха възраст, за да излязат по-рано в пенсия. Така в годините на комунизма, че и след него, селото се напълни със столетници, които при това бяха здрави и прави и работеха усилено и на полето, и в къщи, споделя докторът – сладкодумец, зевзек и всепризнат майстор на най-хубавото вино в цялата област Монтана. Историята на село Пишурка и столетниците му е любопитна като късче от многоликата – ту весела, ту трагична българска съдба. Селото е сред най-младите и най-малките в България, по-турско време в полето на петнадесетина километра от Лом имало само няколко колиби на български фамилии, които работели в бейския чифлик. Селото се появило преди век, след Първата световна война, когато великите сили за пореден път орязали българските земи с Ньойския договор. Част от селата в Царибродско станали сръбски, но хората в тях били българи и не искали да живеят в чужда държавата. За една нощ тайно, грабнали в бохчи само най-необходимото, а някои – най-ненужното, стотици семейства от Западните покрайнини се преселили в Майката Родина, без да знаят дори къде отиват. “Беше много страшно!”, спомнят си разказите на родителите старците в Пишурка. Цялата махала Млекоминци само за час-два посред нощ тихо напуснала къщите си и се пренесла в България. Хората оставили домовете си отворени, със запалени лампи в стаите и добитък в кошарите, за да не усетят сръбските власти бягството. Наследниците на бежанците още помнят името на спасителя си – Гоне Стаменов от Млекоминци. Младият мъж бил войник и в онази нощ пазел границата, но ги пуснал през браздата, а накрая и той поел с тях. Иначе го чакали съд и разстрел. Много болка и мъка съпътствали бягството на западните българи от домовете им. Точно пред границата бебе се разплакало в ръцете на майка си, а гласът му подпалил и писъците на другите деца. “Хвърли го! Ще ни чуят и заловят!”, наредили останалите на жената. С много плач тя оставила детето си в шумата, но след стотина метра не издържала, върнала се и го прибрала. “Това момиченце после стана страшна красавица. Ергените се трепехме за нея, а бащите ни викаха “Ех, ако знаехме тогава каква хубавица ще порасне, щяхме ние да се върнем да я вземем!”, смеят се старците. След бягството им от Сърбия стотина семейства от района на село Божица се заселили край Лом. Държавата им дала земя и нарекла селото на възрожденеца и основоположник на читалищното и театрално дело у нас Кръстю Пишурка. Хората запазили за десетилетия наред обичаите и диалекта си от Западните покрайнини. И в началото на 21 век старците в Пишурка псуваха колоритно, засукано и по-често и от поздравите за добър ден. До към 1950 г. Пишурка било като всички околни села – след това обаче се напълнило със столетници. Най-възрастните бежанци почнали да се пенсионират и за да удостоверят възрастта си пратили искания до Югославия да им изпратят кръщелните свидетелства. Съседските власти обаче отвърнали лаконично, че кметството в Божица е изгоряло, а с него и архивите на населението. Тогава българските власти разпоредили възрастта да се доказва със свидетели. И въртележката тръгнала. Мъже и жени на по 45-50 години мъкнели под ръка старци в съда, за да доказват, че вече са за пенсия. В стремежа си да се пенсионират колкото се може по-рано, някои от жителите на Пишурка доста пресолили манджата. В селото още помнят куриози като случая с “баба” Марийка, която родила дъщеря си след като се пенсионирала. Някъде през 80-те години виден партиен и държавен шеф минал през Пишурка, за да инспектира как се прибира реколтата от полето. По онова време хората в селата вече бяха почнали да намаляват и властта масово изкарваше ученици, войници, че дори и пенсионери да помагат по нивите. Накрай село важният началник срещнал дядо Тимчо, който превозвал цвекло с каруцата си. – Дядо, ти на колко години си?, попитал шефът.  – Еми… на 102!, смотолевил притеснено пенсионерът.  – Как не ви е срам, бе! Защо сте изкарали толкова възрастни хора на полето!, нахокал подчинените си началникът. И разпоредил на “столетника” да се връща вкъщи.  – Нема нужда, тато си е дома, он работи там!, отвърнал дядо Тимчо.  – Че баща ти на колко години е?, изумил се шефът.  – А, тате е по-млад от мене, къде 90 е!, обяснил невъзмутимо пенсионерът и шибнал конете край изпадналите в потрес началници. В началото на 21 век, като повечето села в Северозапада, и Пишурка започна да се стапя и от 750 жители останаха стотина. Един след друг изчезнаха и младоликите столетници. Къщите запустяха, училището и детската градина бяха затворени. “Знакът в началото на селото, на който пише 40, не е ограничение на скоростта на автомобилите, а броя на жителите!, казва с тъжна усмивка д-р Митов. В кметските си години той дори постави край пътя Лом- Монтана, който минава през селото, надпис “Карай бавно – селото е малко и няма да го видиш!”    ", "date": "2018.09.15", "title": " Сто години срамота\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%ba%d0%be%d0%b9-%d1%89%d0%b5-%d0%b5-%d0%bd%d0%be%d0%b2%d0%b8%d1%8f%d1%82-%d0%ba%d0%b0%d0%bd%d0%b4%d0%b8%d0%b4/", "text": "Смятам, че липсата на президентски указ се дължи на технически проблем, а не на търсенето на политическа конфронтация. Срокът беше доста кратък, а президентът имаше пътуване в чужбина и вероятно това не му е позволило да подпише документа. Вярвам, че всичко е въпрос на време и в сряда ще можем да гласуваме новите министри в Народното събрание. Това коментира пред журналисти днес председателят на ПГ на ГЕРБ и зам.-председател на партията Цветан Цветанов. „Кой ще е новият кандидат за министър на транспорта предстои да обсъдим с коалиционните си партньори на политически съвет в понеделник. Важно е да чуем тяхното мнение. Не е коректно да коментирам каквото и да е предварително“, уточни Цветанов пред представителите на медиите. Той все пак сподели, че новият кандидат трябва да има добра професионална биография и експертен потенциал и че в момента се обсъждат едно-две конкретни имена за кандидати. Председателят на ПГ на ГЕРБ подчерта, че в момента има излишък от 2,5 млрд. лв., непрекъснато се разкриват нови работни места и че от 2019 г. ще има увеличение с 10% на възнагражденията на работещите в бюджетния сектор. „Всички тези факти показват, че правителството е стабилно и се движим в правилната посока“, категоричен бе Цветанов. Във връзка с очакваните промени в ръководството на ГЕРБ-Пловдив област, зам.-председателят на партията съобщи, че досегашният областен координатор на структурата Розалин Петков е споделил, че е много натоварен и би искал да отстъпи управлението на някого, който има необходимата енергия и капацитет, за да се справи с отговорната задача. „Нашето мнение е, че кметът на Стамболийски Георги Мараджиев има нужните качества и положителна оценка от обществото. Нашите очаквания са организационен секретар на ГЕРБ-Пловдив област да стане кметът на Раковски Павел Гуджеров, чийто опит като кмет, народен представител и зам.-министър ще се окаже ключов“, обяви Цветан Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Цветан Цветанов: Кой ще е новият кандидат за министър на транспорта ще обсъдим на политически съвет в понеделник"}
{"url": "https://trud.bg/%d1%81%d0%bb%d1%8a%d0%bd%d1%87%d0%b5%d0%b2%d0%be-%d0%b2%d1%80%d0%b5%d0%bc%d0%b5-%d0%b4%d0%bd%d0%b5%d1%81-%d0%bc%d0%b0%d0%ba%d1%81%d0%b8%d0%bc%d0%b0%d0%bb%d0%bd%d0%b8%d1%82%d0%b5-%d1%82%d0%b5%d0%bc-3/", "text": "Днес ще е слънчево с временни увеличения на облачността, предимно средна и висока. Ще духа слаб, в Дунавската равнина до умерен северозападен вятър. Максималните температури ще са между 26° и 31°, в София – около 26°, предава По Черноморието ще бъде предимно слънчево с до умерен северозападен вятър. Максимални температури на въздуха: 27-28°. Температурата на морската вода е 24-25°. Вълнението на морето ще е около 2 бала. Над планините ще бъде предимно слънчево с до умерен север-северозападен вятър. Максимална температура на височина 1200 метра около 21°, на 2000 метра – около 13°. През нощта над по-голямата част от страната ще бъде предимно ясно, утре – предимно слънчево. Ще има и временни увеличения на облачността, по-значителни над Източна България и там на места, главно в следобедните часове, ще има краткотрайни валежи. В западната половина на страната ще духа слаб до умерен северозападен вятър, в източната – от север-североизток. Минималните температури ще са предимно между 11° и 16°, максималните – между 26° и 31°. В понеделник ще има променлива облачност, почти без валежи. Вятърът ще отслабне, в отделни западни райони временно и ще стихне, а в Източна България ще стане от изток-североизток и дневните температури там слабо ще се понижат. През следващите дни над по-голямата част от страната ще преобладава слънчево време, с временни увеличения на облачността. Ще духа слаб източен вятър, в Източна България – до умерен, от изток-североизток. Минималните температури ще са от около 8°-10° до към 15°-16°, максималните – предимно между 23° и 28°. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Слънчево време днес, максималните температури ще са между 26 и 31 градуса"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b2%d0%b5%d0%b4%d0%bd%d0%b0%d0%b3%d0%b0-%d1%81%d0%bb%d0%b5%d0%b4-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc%d0%b0-%d0%b7/", "text": "Министър-председателят на Македония Зоран Заев заяви, че веднага след референдума на 30 септември ще започне работа по конституционните промени, които произлизат от договора от Преспа, съобщи  . Освен промяна на името от Република Македония на Република Северна Македония, ще има промени и в преамбюла, както и в членовете 3 и 49. Заев смята, че сега не е моментът за обявяване на измененията, тъй като това би попречило на волята на гражданите. За конституционните промени, които трябва да преминат през три етапа, ще са нужни около три месеца и половина. В писмена реакция, от опозиционната ВМРО-ДПМНЕ обвиниха, че с упоритото криене на измененията, Заев и СДСМ искат да заблудят населението, за да не знае за какво гласува.", "date": "2018.09.15", "title": " Зоран Заев: Веднага след референдума започваме работа по конституционните промени"}
{"url": "https://trud.bg/10-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%84%d0%b0%d0%bb%d0%b8%d1%82%d0%b0-%d0%bd%d0%b0-%d0%bb%d0%b5%d0%bc%d0%b0%d0%bd-%d0%b1%d1%80%d0%b0%d0%b4%d1%8a%d1%80%d1%81/", "text": "Навършват се 10 години от фалита на нюйоркската инвестиционна банка „Леман Брадърс”, който доведе до най-тежката икономическата криза в света от 30-те години на миналия век. Това е най-големият фалит в американската история. На Уолстрийт Дау Джоунс се срина с 500 пункта, което бе най-големият спад след терористичните нападения срещу кулите близнаци през 2001 година. Банката остави „неплатена сметка” за 691 милиарда долара и 25 хиляди служители на улицата. Според бивши дилъри в „Леман Брадърс” шефовете ѝ отдавна са били предупредени за прекомерните рискове, които поемат, за да увеличат печалбите си в краткосрочен план, отбелязва Франс прес. В интервю за агенцията бившият управляващ директор на Международния валутен фонд Доминик Строс-Кан заявява, че надигането на популизма е пряко следствие от финансовата криза, последвала фалита на „Леман”, чието управление е облагодетелствало неравенствата и е допринеспо за влизането на Доналд Тръмп в Белия дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.15", "title": " 10 години от фалита на „Леман Брадърс”, считан за началото на световната финансова криза"}
{"url": "https://trud.bg/18-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%b2-%d0%b1%d1%83%d1%80%d0%b3%d0%b0%d1%81%d0%ba%d0%be-%d1%81%d0%bb%d0%b5%d0%b4-%d1%83/", "text": "Млада жена загина при удар в крайпътно дърво тази сутрин. Инцидентът е станал между селата Ябълчево и Руен, съобщава Загиналата е 18-годишната Айшен от Руен. Младата жена, която е шофьор от няколко месеца, пътувала за Бургас, където била на частни уроци. Тя тръгнала на път със семейния автомобил Пежо Партнер. По правия участък момичето е загубило контрол над автомобила и се е забило в топола. Ударът е бил толкова жесток, че автомобилът бил смачкан до неузнаваемост, обясниха очевидци. Младата шофьорка издъхнала на място.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.15", "title": " 18-годишна жена загина в Бургаско след удар в крайпътно дърво\t\t\t"}
{"url": "https://trud.bg/%d1%82%d1%80%d1%83%d0%b4%d0%bd%d0%b8-%d0%bc%d0%b0%d1%86%d0%ba%d0%b8-%d0%b2-%d0%bb%d0%b5%d1%81%d0%bd%d0%b0-%d1%83%d1%81%d0%bb%d1%83%d0%b3%d0%b0/", "text": "Филмът гони женската аудитория Плажните зайчета Ана Кендрик и Блейк Лайвли са звездите и основни атракции в премиерната комдия “Лесна услуга”, която има задачата да гони женската аудитория. Режисьор е Пол Фиг, който се провали брутално с отблъскващо слабия феминистки римейк на момчешката класика “Ловци на духове”. Сега той няма особено големи амбиции, а този филм не разчита на режисура или талант, а на телата и усмивките на своите звезди. Ана Кендрик е в ролята на Стефани, самотна майка от малко градче, чиято нова най-добра приятелка, ослепителната Емили (Блейк Лайвли), внезапно изчезва. И това става, след като чуваме гласа й по телефона да казва: “Стефани, имам нужда от малка услуга”. В следващия момент полицията е пред вратата на Стефани. “Какво се е случило? Къде е отишла Емили?” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Трудни мацки в „Лесна услуга“"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%be%d1%81%d1%8a%d0%b4%d0%b8-%d0%b1%d1%8a%d0%bb%d0%b3%d0%b0%d1%80%d0%ba%d0%b0%d1%82%d0%b0-%d0%bc%d0%b8%d1%80%d0%b0-%d1%8f%d1%88%d0%b0%d1%80-%d0%bd%d0%b0-%d0%b3/", "text": "Съдът за тежки престъпления в турския град Айдън е осъдил на една година и 10 месеца затвор българката Мира Яшар Селямоглу, съобщи в. „Миллиет“. Тя беше задържана преди около година от турската полиция в град Дидим заедна с приятеля си – британския гражданин Джо Робинсън. Той е бил осъден на 7 години и 6 месеца затвор. Двамата бяха обвинени от турските власти за пропаганда в подкрепа на терористичната организация Кюрдска работническа партия (ПКК) и бяха арестувани. Причина за ареста бе публикуването на снимки, на които 24-годишният Джо Робинсън е показан в камуфлажна униформа с бойци от Силите за защита на народа – сирийски кюрдски милиции, които Турция определя като терористи заради връзките им с ПКК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.09.15", "title": " Турция осъди българката Мира Яшар на година и 10 месеца затвор"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%bc%d0%bb%d0%b0%d0%b4%d0%b5%d0%b6%d1%82%d0%b0-%d0%b8-%d1%81%d0%bf%d0%be%d1%80%d1%82%d0%b0-%d0%b2%d0%b0/", "text": "Заместник- министърът на младежта и спорта Ваня Колева и кметът на община Благоевград д-р Атанас Камбитов откриха седмото издание на „Спортна панорама“. Домакинът на събитието, д-р Камбитов, поздрави всички спортни клубове, които днес представиха своите отличия на площад „Македония“. „Благоевград се гордее със своите спортни клубове. За да се развива един спорт, най- важни са спортистите и добрите треньори,но не на последно място е важна и базата. Тук Общината стои с твърд ангажимент. За последните години изградихме Интерната, игрищата на Рилци, в момента има стадион със спортен комплекс в Падеш, плувния басейн в квартал „Еленово“, спортна зала, финансирана изцяло от правителството. Другата година ще имаме още 2 закрити басейна в – в VI ОУ и 11 ОУ. Във всички училища имаме изградени спортни площадки, нови физкултурни салони. Нов такъв ще открием в понеделник, в Професионалната гимназия, започваме изграждането на друг в НХГ. В тази посока работим много активно. Още римляните са казали- „Здрав дух, здраво тяло“. Спортът е здраве, начин на мислене, а също и философия на живот“, каза д-р Атанас Камбитов и пожела здрави и успехи на всички. Своето послание към участниците в „Спортна панорама 2018“ отправи и заместник- министъра Ваня Колева. „Изключително съм щастлива да присъствам днес тук, на едно прекрасно спортно събитие в Благоевград. Благодаря на всички вас, които сте дошли! Благодаря специално на ръководството на Община Благоевград за усилията, които полага за развитието и популяризирането на спорта сред младите хора! Бъдете сигурни, че имате нашата подкрепа от Министерство на младежта и спорта. Благоевград винаги е бил люлка на талантливи спортисти. Това е един от най-спортните български градове. Дълбоко вярвам, че младите хора тук ще продължат да обичат спорта, че някои от тях ще станат известни спортисти, ще побеждават, ще прославят своя град и своята Родина. Бих искала и всички други да растат като здрави, силни и активни млади граждани на Република България. Надявам се днешната „Спортна панорама“ да помогне на всеки един от Вас да открие своя любим спорт, да го активизира да се занимава редовно със спортни занимания“,каза зам.-министър Колева. Тя отправи апел към всички родители да насърчават децата си да се занимават със спорт, защото той ще им помогне да се изградят като активни, здрави и силни личности. Официални гости на „Спортна панорама 2018“ бяха още областният управител Бисер Михайлов, председателят на Общински съвет Радослав Тасков, заместник- кметът по култура и хуманитарни дейности Христина Шопова, Марио Богданов- доктор по ФВСТ, вицепрезидент на световната федерация по Таекуон-До ITF, вицепрезидент на европейската федерация по Таекуон-До ITF, председател на УС на БФТ ITF, Екатерина Генова- член на УС на БФТ, президенти и председатели на спортни клубове. След старта на събитието, домакинът д-р Камбитов, заедно с официалните лица станаха свидетели на изключителни демонстрации, представени от ТК „Фолкън“, КСГ “Л. Солачки” -спортна гимнастика и батут, танц от КСТ „Благоевград“ с ръководител Ани Хачатрян „Дежа вю“, карате клуб „Асикс“,клуб по спортни танци „Импулс“, спортна гимнастика ГСК “Пирин 2011” ,бокс, самбо, джудо. Зам.-министърът Ваня Колева и кметът Камбитов, областният управител Бисер Михайлов се включиха в предизвикателството на кампанията на БФТ „Новите шампиони“ – проект в подкрепа на млади спортни таланти в различни възрастови групи. Всички заедно направиха и обиколка на шатрите, къде клубовете от Благоевград бяха представили своите постижения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Зам.-министърът на младежта и спорта Ваня Колева и кметът Камбитов откриха „Спортна панорама 2018“"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b1%d0%b5-%d0%bf%d0%be%d1%81%d1%80%d0%b5%d1%89%d0%bd%d0%b0%d1%82-%d1%81-%d1%80%d1%8a%d0%ba%d0%be%d0%bf%d0%bb%d1%8f%d1%81/", "text": "Председателят на парламентарната Комисия по културата и медиите Вежди Рашидов бе посрещнат с ръкопляскания от множеството, изпълнило докрай двора на храма „Св. Георги“ в Одрин. Рашидов днес е официален гост на тържествата в Одрин, посветени на 10-годишнината от създаването на читалище „Просвета“ в църквата „Св. Георги“ и на 10-годишнината от възстановяването на друга българска светиня тук – митрополитската църква „Св. Св. Константин и Елена“, съобщават от ГЕРБ. Двата юбилея събраха в Одрин представители на всички държавни институции от България и Турция, сред които и народният представител от ГЕРБ-Пловдив Димитър Лазаров, както и творчески състави и изпълнители от двете страни. Вежди Рашидов поздрави организаторите на тържествата за родолюбивото им дело ивръчи почетния плакет на Народното събрание на проф. Стоян Денчев- ректор на УниБИТ и почетен председател на Съюза на народните читалища, за големия му принос за опазването и популяризирането на българското културно наследство. По-рано днес на среща с областния управител на Одрин Гюнай Йоздемир Вежди Рашидов получи специални благодарности за усилията, които като министър на културата е положил за реставрирането на Желязната църква „Свети Стефан“,Метоха в Истанбул и други български светини в Турция, както и за работата си сега като шеф на парламентарна комисия за укрепване на българо-турското културно сътрудничество. Вежди Рашидов подари за откритата днес нова зала на читалище „Просвета“ в Одрин ценни томове съвременна българска литература. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Вежди Рашидов бе посрещнат с ръкопляскания в църквата „Св. Георги“ в Одрин"}
{"url": "https://trud.bg/%d0%b4%d1%80%d0%b0%d0%b3%d0%be%d0%bc%d0%b8%d1%80-%d1%81%d1%82%d0%be%d0%b9%d0%bd%d0%b5%d0%b2-%d0%ba%d1%80%d0%b8%d0%b7%d0%b0%d1%82%d0%b0-%d1%81-%d0%be%d0%bb%d0%b8%d0%bc%d0%bf%d0%b8%d0%ba/", "text": "„Когато ГЕРБ управляват, обикновено сме свидетели на парламентарни и политически политически кризи. Но тук вече говорим за криза на държавността“. Това каза зам.-председателят на ПГ на „БСП за България“ Драгомир Стойнев пред „Дарик“. Той заяви, че това, което се случи през август със застрахователно дружество „Олимпик“ и сривът в Търговския регистър показват липса на контрол и че държавата е неподготвена. Стойнев коментира, че това личи и по начина, по който се полага асфалтът върху пътищата, а това, за съжаление, е довело и до човешки жертви. „Тези случаи ясно показват, че институциите не си вършат работата, в държавата няма контрол и никой не може и не желае да понесе отговорност”, изтъкна той. Стойнев заяви, че от всички българи зависи- дали ще продължим този модел или ще искаме промяна. „Ние, от „БСП за България“, обикаляме страната, именно, за да разясним на хората „Визия за България“ и да кажем- край на това порочно управление и на този модел”, категоричен бе социалистът. Той обясни, че представяното от левицата не е окончателният вариант на Визията. „Ние искаме да чуем мнението и предложенията на всички български граждани. Чрез този диалог ще начертаем нов път, по който България да върви”, каза още Драгомир Стойнев. Той обяви, че през следващата седмица народните представители от БСП ще обиколят три области – Велико Търново, Габрово и Търговище. „Няма да има община, която да не бъде посетена от народни представители от БСП”, добави Стойнев. Той обясни още, че левицата ще бъде в пленарна зала при вземането на важните решения за страната ни, като бюджета за 2019 г. например. „Поискахме мнението на Конституционния съд за промените в Административнопроцесуалния кодекс, защото там има доста притеснителни текстове”, каза още Драгомир Стойнев. Той даде пример с това, че ако някой български гражданин атакува решение на администрацията, делата ще се гледат на тъмно, при закрити врати. „Отменя се и второто ниво на обжалване, а това противоречи на българската Конституция”, обясни още Стойнев. Помолен да коментира последните изявления на президента Радев, Драгомир Стойнев заяви, че президентската институция е независима и президентът го е доказал многократно. „Той не е президентът Плевнелиев, на който ГЕРБ му дърпаха конците. Румен Радев е президент, който милее за България и българския народ и е изцяло откровен. Ние нямаме проблеми с него”, категоричен бе зам.-председателят на ПГ на „БСП”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.15", "title": " Драгомир Стойнев: Кризата с  „Олимпик“ и сривът в Търговския регистър показват, че държавата е неподготвена"}
{"url": "https://trud.bg/%d1%83%d0%b1%d0%b8%d0%b2%d0%b0%d1%82-%d0%bd%d0%b0%d0%b4%d1%8f-%d0%b4%d1%83%d0%bd%d0%ba%d0%b8%d0%bd-%d0%b7%d0%b0-%d0%b4%d0%b0-%d0%bd%d0%b5-%d1%81%d0%b2%d0%b8%d0%b4%d0%b5%d1%82%d0%b5%d0%bb%d1%81%d1%82/", "text": "Колкото и парадоксално да звучи, за актрисата Надя Дункин се заговори едва след трагичната й смърт на 13 септември 1994 г. – тя е убита в апартамента си на столичната ул. „Опълченска“, бл. 54. Най-вероятната причина е, че след ноември 1989 г. става главен свидетел на обвинението по „Делото за лагерите“, което така и не е доведено до края. А за лагерите, наречени трудово-възпитателни общежития, съществували у нас след 9 септември 1944 г., тя е можела да говори от първо лице, защото е минала през два от тях – „Слънчев бряг“ край Ловеч и този в Скравена. Надя Василева Илкова, по съпруг Дункин, е родена в Пловдив през 1913 г. Дъщеря е на пловдивския комунист и политически затворник Васил Христов Илков, признат след 9 септември 1944 г. за активен борец против фашизма и капитализма. Детството и ученическите години на Надя преминават в Пловдив. Съвсем млада, на около 18-19 години, тя вече е актриса в Пловдивския драматичен театър. В постановката на „Хамлет“ с премиера през март 1933 г. изпълнява ролята на Офелия. Нейното име фигурира в архивите на театъра до последния театрален сезон преди Втората световна война – 1938-1939 г. По-късно е била актриса и в Русенския драматичен театър. От първия си брак с Валентин Бакърджиев, произхождащ от известна фабрикантска фамилия, Надя има син – Иван Бакърджиев, който днес е известен учен-химик, живеещ със съпругата си в Хановер и Калифорния. През 1959 г. Надя е арестувана заради думи срещу властта, както става ясно по-късно, и без съд и присъда е отведена в лагера „Слънчев бряг“ край Ловеч. Там оцелява като по чудо след многократно нанасяни побоища и тежка физическа работа. После е прехвърлена в лагера в Скравена.  Освободена е след две години заедно с още петдесетина жени. Натоварили ги на камион, казали им, когато минават през Ботевград, да пеят, и ги стоварили на Ботевградското шосе. Месеци по-късно извикали Надя Дункин в МВР и й се извинили. Обяснили, че знаят за прогресивния й произход, но нейни лоши другари я били наклеветили. Обещали грешката да не се повтаря. Било, каквото било… Останала без работа и без семейство (вторият й брак се разтрогва по времето, когато тя е в лагера), Надя се препитава с мъка и лишения. Патриарх Кирил е помогнал някога на пловдивската актриса. Като бивша концлагеристка и майка на невъзвращенец (синът й вече е в Германия), тя няма право да работи никъде. Патриархът я назначава за чиновничка в Св. Синод. Надя сключва трети брак с Косьо Дункин, с когото живее до смъртта му и приема фамилията му. И така – до ужасния й край на 81-годишна възраст. Пребита е до смърт с тояга два дни преди да свидетелства по делото за лагерите – така, както е пребивана в лагера… Престъплението остава неразкрито, убийците – ненаказани. Малко след това делото е прекратено. Бой за „добре дошли“ През 1990 г. Надя Дункин описва мъките си в лагера на смъртта край Ловеч за в. „Демокрация“ и заедно със спомените на други оцелели лагерници те са издадени в книгата „Българският ГУЛАГ – свидетели“. Днес тя е библиографска рядкост. „Още със спирането на затворническата кола, един куц циганин, Шахо му казваха, ни почна с бичовете по лицата. Аз само си криех очите, страх ме беше да не ослепея. Страхотен бой за “добре дошли”. Би ни повече от 20 минути. Казвам на моята приятелка: “Маргарита, Господ да ни е на помощ, тук ще мрем. Нека се опитаме да бъдем силни, да издържим този ужас. Виждам, че вече е много страшно. Това е лагер”, пише Надя Дункин в спомените си. „Помещението, където спяхме, беше конюшня, всяка от нас разполагаше с по 40-50 см място. Ако едната се обърне на лявата страна, и другата трябва да се обърне. Завивки нямаше. Спяхме върху сламеници и една тухла за възглавница. Бяхме около двеста жени. Вечер, като се съберем, се питаме, знаете ли защо сте тук, кой ви е изпратил. Оказа се, че всички сме без съд и присъда. Голяма част интелектуалки.“ „Ломяхме и товарехме камъни по 30, 40, 50 килограма – по-тежки от нас. Или товарехме колички с пръст. Работехме на звена по 5 души. Когато не можем да изпълним нормата – по 20 бича на всяка от нас. А когато сутрин, тръгвайки на работа, виждахме пред лагера дървената тарга – това означаваше, че до вечерта някоя ще бъде убита. За да се спасят, някои жени станаха биячи. За да не се морят биячите, които бяха тук на заплата.“  „Един ден, както работехме на кариерата, гледаме водят двама души – млад и по-възрастен. Разбрахме после, че били баща и син. Ние бяхме на височината, а мъжкият лагер по-долу и всичко се вижда. Оставиха хората куфарите и биячите идват. И почват да бият младото момче. А то само вика: “Татко, татенце, татко, татенце.” Биха го до припадък. После се хвърлиха върху баща му. Момчето на другия ден почина. А бащата след три дни. Не си спомням вече как, но научихме, че бащата бил известен художник от Русе. Така че системата за “превъзпитание” беше следната: пребиват те още в началото и ако издържиш – ще работиш, ако ли не, пукай.“    ", "date": "2018.09.15", "title": " Убиват Надя Дункин, за да не свидетелства за лагерите\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b2-%d0%be%d0%b4%d1%80%d0%b8%d0%bd-%d1%81%d0%b8%d0%bb%d0%b0%d1%82%d0%b0-%d0%bd%d0%b0-%d0%b5%d0%b4%d0%b8/", "text": "Силата на един народ е в паметта за неговата история. Тук, на Балканите сме преживели доста конфликти, но сме научили най-важното – как да живеем заедно, как да уважаваме миналото си и да го предаваме на идните поколения. Едновременно с това сме отправили поглед към бъдещето и си подаваме ръце в името на децата ни. С тези думи в двора на българската православна църква „Св. Вмчк Георги“ в Одрин вицепрезидентът Илияна Йотова се обърна към събралите се да отбележат два знакови юбилея, съобщиха от прессекретариатът на държавния глава. Българското читалище „Просвета“ към църквата „Св. Георги“ чества 10 години от създаването си, а българската православна църква „Св. св. Константин и Елена“ отбелязва 10 години от възстановяването си. „Да построиш духовен храм, където се стича мало и голямо, за да се просвещава и да пази традициите – това е пример за родолюбиво дело“, заяви вицепрезидентът и поднесе своите благодарности за дейността на фамилията Чъкърък, която поддържа българския дух жив. Илияна Йотова специално поздрави за създаването на първия клон на читалище извън границите на България инициативния комитет. Ден по-рано тя присъства на отбелязването на юбилея в читалище „Просвета – 1870“ в Свиленград. „Когато има мир и добросъседство, всичко се постига“, отбеляза вицепрезидентът. По думите й хората от двете страни на границата доказват, че могат да имат успешни съвместни проекти за доброто на всички. „Убедена съм, че всеки проблем може да бъде решен, когато има диалог и активна работа“, подчерта Илияна Йотова. „Тук в дълг са институциите от двете страни на границата. Все още стои въпросът с обезщетенията на тракийските бежанци. Но съм сигурна, че съвместната българо-турска комисия скоро ще заработи активно, за да се постигне справедливост и решения, които не ощетяват никого. Да следваме благородния и мъдър завет на дедите ни тракийци: Не забравяйте, но не отмъщавайте“, заяви вицепрезидентът. Приветствието си Илияна Йотова завърши със словата на отец Чъкърък: „Най-важното е да работим заедно и който на какъвто език иска, на такъв да се моли. Молитвата звучи по един и същи начин.“ В двора на църквата Илияна Йотова и кметът на Одрин Гюнай Йоздемир засадиха дърво – дар от Балчишката църква, осигурено от Съюза на народните читалища в България. Представителите на българските и турските официални власти прерязаха лентата на новосъздадената мултифункционална сграда на читалището. Тържеството бе последвано от „Тракийска среща“ и шествие на български и турски фолклорни състави. С фолклорен концерт с участието на ансамбли от Самоков, Любимец, Елхово, Харманли и Одрин бе отбелязана 10-годишнината от възстановяването на българската православна църква „Св. св. Константин и Елена“. В Академия по изкуствата „Сезай Ърмак“ вицепрезидентът разговаря с деца и родители от неделния курс по български език в град Одрин и с представители на изселническите дружества в Турция. Те изразиха благодарност, че за първи път български вицепрезидент е поискал среща с тях. По-рано Илияна Йотова проведе срещи с представители на регионалните и местните власти в Република Турция, на които бяха обсъдени въпроси от двустранен характер, както и по-глобални теми като мигрантската криза. При разговорите си вицепрезидентът настоя за възстановяване работата на съвместната българо-турска комисия по нерешените въпроси. Фиали от Рогозенското съкровище Илияна Йотова подари на областния управител Гюнай Йоздемир и кмета на Одрин Реджеп Гюркан.", "date": "2018.09.15", "title": " Вицепрезидентът в Одрин: Силата на един народ е в паметта за неговата история"}
{"url": "https://trud.bg/%d0%b4%d0%b8%d0%bf%d0%bb%d0%be%d0%bc%d0%b0%d1%82%d1%8a%d1%82-%d0%b1%d0%be%d0%b1%d0%b8-%d0%b1%d0%be%d0%b1%d0%b5%d0%b2-%d0%bf%d0%be%d0%b7%d0%b8%d1%86%d0%b8%d0%b8%d1%82%d0%b5-%d0%bd%d0%b0-%d0%b1%d0%b5/", "text": "Позициите на Белград и Прищина по косовския въпрос са взаимно изключващи се, а постигането на съгласие през тази и следващата година изглежда трудно постижимо. Това заяви бившият посланик в Косово и Албания Боби Бобев по  . Според него, коренните различия, които се появиха след привидните сигнали за път към размяна на територии между Сърбия и Косово, са логични. „Именно сега се влезе във фаза на разговорите, която се смята за финална. Ако досега се говореше за отделни теми, то сега трябва да се стигне до юридически обвързващ документ, каквото и да означава това. Позициите на двете страни са толкова различни, че нямаше как да няма сътресения. Има обаче нещо доста объркващо в това крайно противопоставяне на позициите, които са взаимно изключващи се. Ако в един разговор има червени линии, то трябва да се търси компромис в разговорите между тях“, заяви Бобев, който е съгласен със сръбската страна в това, че компромисът не представлява едната страна да получи всичко, което иска, а другата – нищо. Мнението на дипломата е, че Косово едновременно иска Сърбия да признае независимостта й, а наред с това да получи населената предимно с албанци Прешевска долина. „Възприемем формулата, която (сръбският президент) Вучич налага: за да се стигне до компромис, и двете страни ще трябва да загубят по нещо“, смята Боби Бобев. Той уточни, че границите на днешно Косово на практика представляват вътрешноадминистративните граници на областта в бивша Югославия, начертани през 1947 година. Според Бобев, „граници на етнически принцип не са най-доброто“ и заради това той е противник на тезата, че още през 1999 международната общност е трябвало да наложи Прешевската долина да влезе в Косово, а части от Северно Косово да останат в Сърбия. Бобев цитира данните, че след Втората световна война граници в Европа са преначертавани на етнически принцип в 17 случая, като в 8 от тях са възниквали въоръжени конфликти. Като „печален“ дипломатът определя и примера с Босна, където етнически чисти територии представляват отделните части от днешната държава. Относно въпросът за Косово, Бобев е на мнение, че съгласие между Белград и Прищина, посредством диалога между държавните глави Александър Вучич и Хашим Тачи ще е много трудно. „Вучич има малко по-комфортна политическа обстановка в Сърбия. Опозицията го критикува, включително за решението да посети Косово. Той беше атакуван, че не е споменал (сръбската) конституцията и резолюция 1244 на ООН. Но той поне има подкрепата на управляващата коалиция. В Косово Хашим Тачи е в изключително слаба позиция. Дори неговата партия, Демократическата партия на Косово, в момента работи срещу него. Поведението на опозицията и управляващото мнозинство са различни, но всички са съгласни, че Тачи не трябва еднолично да води преговорите. Имаше и среща на институциите, преди посещението му в Брюксел, на която му беше казано, че за Северно Косово и за посещение на Вучич в Гази Вода не трябва да се разговаря.“ Бобев допълни, че ЕС прави достатъчно опити да регулира преговорния процес между Сърбия и Косово, обвързвайки го с членството на двете страни в съюза, но е „прекалено оптимистична всяка мисъл“, че тази и следващата година може да се стигне до споразумение. Малко вероятно обаче е и да се стигне до конфликт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Дипломатът Боби Бобев: Позициите на Белград и Прищина по косовския въпрос са взаимно изключващи се"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b5-%d1%81%d1%82%d0%b0%d0%b1%d0%b8%d0%bb%d0%bd%d0%b0/", "text": "Председателят на ПГ на ГЕРБ и зам.-председател на партията Цветан Цветанов се срещна в Пловдив с представители на структурите на ГЕРБ в Пловдив-град и Пловдив област. На събитието присъстваха още членът на Изпълнителната комисия на ГЕРБ и председател на Комисията по бюджет и финанси Менда Стоянова, народни представители, кметът на Пловдив Иван Тотев, кметове на общини, районни кметове и общински съветници, съобщиха от пресцентъра на ГЕРБ. „За нас е изключително важно, че днес държавата е стабилна, очертава се висок икономически растеж от около 4 процента, което дава възможност при разчетите за републиканския бюджет за 2019 година да се предвидят средства за 10-процентово увеличение на възнагражденията в администрацията и 20 на сто увеличение в сферата на образованието. Това ще позволи да бъдат задържани квалифицираните експерти“, обясни Цветанов. Той благодари на народните представители от ГЕРБ от Пловдив-град и Пловдив област за ангажираността им, която показват всекидневно в парламентарната си дейност. „През следващата 2019 година предстоят избори за Европейския парламент и местни избори, затова е необходимо да си направим равносметка и да определим ясно приоритетите си“, каза още Цветанов. Той припомни, че след местните избори през 2015 година ГЕРБ има 130 кметове, които представляват 5,5 милиона български граждани. „Пловдив ще бъде Европейска столица на културата през следващата година и с подкрепата на държавното управление съм убеден, че ще представи достойно страната ни. Градът е уникален и непрекъснато се развива, стана жив град и няма човек, който да е бил в Пловдив и да не е подчертал положителната промяна“, каза още Цветан Цветанов Заместник-председателят на ГЕРГ съобщи, че с решение на Изпълнителната комисия се утвърждава ново ръководство на структурата в Пловдив област. Областен координатор ще бъде кметът на Стамболийски Георги Мараджиев, а административен секретар кметът на Раковски Павел Гуджеров. Цветанов даде висока оценка и благодари на досегашния координатор на организацията Розалин Петков, който напуска ръководната длъжност заради многото му ангажименти като заместник-кмет. „Ако ГЕРБ ми даде лост и опорна точка, ще обърна Пловдив област“, заяви от своя страна новият ръководител на ГЕРБ в Пловдив област Георги Мараджиев и благодари за гласуваното доверие.  „Структурите на Пловдив-град и Пловдив област ще продължим да работим в синхрон за развитието на нашите населени места и за постигането на още по-добри резултати“, категоричен беше кметът на Пловдив и областен координатор на партията в града Иван Тотев.", "date": "2018.09.15", "title": " Цветан Цветанов: Държавата е стабилна, очертава се висок икономически растеж"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d0%b2%d0%be%d0%b5%d0%bd%d0%bd%d0%b8-%d0%be%d1%82-%d1%80%d0%b5%d0%b7%d0%b5%d1%80%d0%b2%d0%b0-%d0%b0%d1%80/", "text": "„За мен е чест да бъда на този празник сред хората, които възпитаваха поколения българи как честно и самоотвержено се служи на Отечеството. Никога в своя живот не съм делил българския войник на такъв, който е служил по царско, социалистическо или демократично време. За мен всеки, който е носил униформа, е служил на Майка България“. С тези думи министърът на отбраната Красимир Каракачанов се обърна към участниците в първия Национален събор на запасното войнство, който се провежда в община Казанлък. В откриването участваха президентът и върховен главнокомандващ Въоръжените сили Румен Радев, народни представители, кметът на община Казанлък Велина Стоянова, висши офицери от БА, представители на Министерството на вътрешните работи, ветерани, членове на военнопатриотичните организации и много граждани, съобщиха от МО. В обръщението си към участниците в събора министърът на отбраната се извини за вземаните през годините неправилни политически решения в областта на отбраната. „Докато аз съм министър на отбраната, в лицето на военното и политическото ръководство на Министерството на отбраната, Вие ще имате хората, които ще се опитват да решават проблемите“, категоричен беше министър Каракачанов. „Българската армия е на българския народ. Тя не е на политиците или на партиите. През 500-те години турско робство православната ни вяра ни запази като българи, а през всичките близо 1400 години единствената заслуга за съществуването на българската държава е на Българската армия и на хората, които са посветили живота си на нея“, заяви министърът на отбраната. Той пожела на ветераните и на военнослужещите от запаса и резерва здраве и успехи в тяхната дейност за възпитанието на българската младеж в родолюбие и служба на България. Каракачанов отличи и награди с юбилейни медали „100 години Първа световна война“ генерал-майор о. з. Димитър Бояджиев, бригаден генерал о. з. Янко Янев, майор о. з. Стефко Михайлов, майор о. з. Евгени Пейчев и старшина о. з. Методи Глишков. В проявата днес се включиха военнослужещи от Специалните сили, които демонстрираха бойни техники и елементи от изпълнявани от тях операции.", "date": "2018.09.15", "title": " Каракачанов пред военни от резерва: Армията е на народа, не на политиците и партиите\t\t\t"}
{"url": "https://trud.bg/%d0%b4%d0%bd%d0%b5%d1%81-%d0%b5-%d0%bf%d1%80%d0%be%d1%84%d0%b5%d1%81%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d0%bb%d0%be%d0%ba/", "text": "Днес (15-и септември) е професионалният празник на локомотивните машинисти. От 1992 г. насам Денят на локомотивния машинист в Европа се отбелязва през третата събота на месец септември. Българският локомотивен персонал чества този празник от двадесет и една години, съобщиха от БДЖ. Към момента в двете дружества на „Холдинг БДЖ” („БДЖ – Пътнически превози” и „БДЖ – Товарни превози”) работят 1475 локомотивни машинисти, помощник-машинисти, локомотивни инструктори и депомайстори, по-голяма част от които са възпитаници на Висшето транспортно училище „Тодор Каблешков” или на неговия предшественик – Полувисшия железопътен институт, както и на Центъра за професионално обучение към „Холдинг БДЖ” ЕАД. Българските локомотивни машинисти усъвършенстват своята професионална квалификация чрез участие в различни курсове, организирани от Центъра за професионално обучение (ЦПО) към „Холдинг БДЖ” ЕАД. От началото на годината до момента в ЦПО обучения за придобиване на професионална квалификация и правоспособност за управление на различни серии локомотиви са преминали 254 машинисти и помощник-машинисти. От началото на 2018 г. до момента 42 машинисти са наградени от ръководствата на „БДЖ – Пътнически превози” ЕООД и „БДЖ – Товарни превози” ЕООД за проявен висок професионализъм, бдителност и навременни действия по време на изпълнение на своите задължения. По повод утрешния Ден на локомотивния машинист в Европа ръководствата на дружествата за пътнически и товарни превози ще поощрят 41 работещи в структурата локомотивни машинисти за положени усилия и старание в професията с плакети и парични награди. Ръководството на националния железопътен превозвач благодари на всички локомотивни машинисти от дружествата в системата на БДЖ за високия професионализъм и отговорното изпълнение на служебните задължения и по повод днешния празник им пожелава крепко здраве, лично щастие, безаварийна работа и професионално удовлетворение!", "date": "2018.09.15", "title": " Днес е професионалният празник на локомотивните машинисти"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bc%d0%b0%d0%bc%d0%b5-%d0%b2%d1%81%d0%b5-%d0%bf%d0%be-%d0%b3%d0%be%d0%bb%d1%8f%d0%bc%d0%b0-%d0%bd%d1%83%d0%b6%d0%b4%d0%b0/", "text": "Дейността на офицерите и сержантите от запаса и резерва е изключително важна за патриотичното възпитание на младото поколение. Особено днес, когато младежите имат все по-малко съприкосновение с военната служба трябва да оценим този принос за спояването на връзката между армия и общество, за спояването на връзката между поколенията военнослужещи, която значително отслабва след десетилетия на непрестанни реформи. С тези думи президентът Румен Радев се обърна към участниците в Националния събор на запасното войнство, съобщиха от пресслужбата на държавния глава. В словото си Радев подчерта, че Родината има все по-голяма нужда от хора, за които понятията чест, дълг, достойнство, морал и себеотдайност не са просто красиви фрази, зад които се прикриват користни интереси. По думите на президента службата на запасното войнство е минала в тежки и предизвикателни времена, когато е трябвало да компенсират нелеки политически решения в сферата на отбраната, да режат техника и да закриват поделения, едновременно да съкращават хора и да мотивират всички оставащи да служат вярно, безкористно и всеотдайно. „Вие трябваше в условията на непрекъснато намаляващи ресурси не само да пазите способности, но и да развивате нови и да пазите живота и здравето на своите колеги и подчинени. Трябваше да издигате авторитета на Българската армия и да създавате съвместимост с нашите съюзници“, допълни президентът. В словото си пред гостите Румен Радев подчерта, че независимо от политическите превратности запасното войнство винаги е служило вярно и достойно на родината и днес когато България е член на НАТО, когато СОСЗР е уважаван член на междусъюзническата конфедерация на офицерите от резерва (CIOR), България и нейните интереси продължават да бъдат кредото и смисъла на техния живот. Държавният глава заяви, че вече повече 110 гoдини офицерите и сержантите от запаса и резерва търсят и намират различни организационни форми в интерес на отбраната на страната, в служба на цялото общество и в защита на социалните права. „Вие, генералите, адмиралите, офицерите и сержантите от резерва и запаса сте напуснали службата под знамената, но продължавате да се борите за една по-справедлива България и ние българите ще спечелим заедно тази битка за законност, в която Вие ще имате съществен принос“, допълни президентът. Румен Радев коментира, че много запасни офицери и сержанти таят дълбоко в душата си болка от начина, по който са се разделили с Въоръжените сили, от това, че техниката и поделенията, на които са посветили младостта и живота си днес тънат в руини, както и че натрупаните през годините способности професионални, организационни, лидерски са недооценени, непотърсени и ненужни в нашето съвремие. „Знам, че изпитвате болка от вашия социален статус и положение днес в съвременното българско общество. И въпреки всичко това знам, че нито за миг не си и помислихте да изневерите на България, на българския народ и на клетвата, която положихте“, каза още държавният глава. В местността Крънска кория държавният глава наблюдава демонстрации на бойни техники, скокове с парашут, способности на групите за специални операции и висш пилотаж със спортен самолет, демонстрирани от 68-а бригада „Специални сили“ и Военновъздушните сили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.15", "title": " Президентът: Имаме все по-голяма нужда от хора, за които дългът и моралът не са красиви фрази, прикриващи користни интереси"}
{"url": "https://trud.bg/%d0%bb%d1%8e%d0%b1%d0%be-%d0%b3%d0%b0%d0%bd%d0%b5%d0%b2-%d0%b4%d0%b0%d1%80%d0%b8-%d1%88%d0%b5%d1%84%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d0%b2%d0%be%d0%bb%d0%b5/", "text": "Любо Ганев връчи като подарък своята книга „Светът отвисоко“ на президента на световния волейбол Ари Граса. Двамата се засякоха във Варна на мача между България и Пуерто Рико. Бразилският шеф на волейбола също е част от фотоалбума за живота на най-големия български волейболист. На олимпийските игри в Рио де Жанейро през 2016 година Граса снима семейството си 210-санмтиметровия Ганев. Авторът на книгата Владимир Памуков запечата на обектива си как шефът на световния волейбол си прави фотоси с Любо. „Застанете да ви снимам с най-големия нападател в света“, обърна се Граса към роднитите си тогава. Веднага след като получи албума, Граса започна да разглежда, а Любо да му обяснява историите си.", "date": "2018.09.15", "title": " Любо Ганев дари шефа на световния волейбол с книгата си"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b3%d1%80%d0%b0%d0%b4%d1%8a%d1%82/", "text": "Козлодуй има голям потенциал да стане притегателен център за културно-исторически туризъм. По този начин общината ще има възможност да се превърне във все по-търсена и атрактивна туристическа дестинация за четири сезона. Това заяви министърът на туризма Николина Ангелкова по време на откриването на втория Фестивал на занаятите и изкуствата в Козлодуй, където тази година се очакват над 2000 посетители, съобщават от Министерството на туризма. По време на посещението си в града министър Ангелкова проведе работна среща с кмета на общината Маринела Николова. Тема на разговорите бяха възможностите за развитие на регионалния туризъм. Поради големия потенциал на града министър Ангелкова предложи да бъде организирана съвместна дискусия за развитието на туризма в Козлодуй и региона.  Министър Ангелкова посочи, че през последните години отседналите в града чужди туристи непрекъснато се увеличават, като най-много те са от Русия, Украйна и Румъния. Общите приходи от нощувките в общината за изминалата година възлизат на близо 30 хил. лв. В Регистъра на туристическите атракции, създаден от Министерството на туризма по данни на българските общини, са включени 7 обекта от Козлодуй, сред които античните крепости Августа и Региана, корабът „Радецки“, мястото на слизане на Ботевата чета на дунавския бряг, Аспаруховия вал, Матеевият геран и др., припомни министър Ангелкова.  Тя добави, че много перспективен за цялото дунавско крайбрежие, а и за община Козлодуй, е маршрутът „Дунав Ултра“ – най-дългият за туристи велосипедисти у нас – 730 км по поречието чак до Черно море. Той свързва най-северозападната с най-североизточната част на страната и преминава през близо 90 населени места. На вторите годишни награди на Министерството на туризма през 2017 г. веломаршрутът спечели първо място в категория “Иновация на годината” в туризма. „Пътят за устойчиво развитие на регионалния туризъм очевидно е правилен и ние като администрация ще насърчим всеки работещ проект за по-нататъшното му стимулиране. Принос за този напредък имат и събития като настоящия фестивал, който е сред новите туристически атракции в общината, но според мен има прекрасно бъдеще“, заключи министър Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Министър Ангелкова в Козлодуй: Градът има голям потенциал да стане притегателен център за културно-исторически туризъм"}
{"url": "https://trud.bg/%d0%bc%d0%b2%d1%80-%d1%81%d1%8a%d0%b7%d0%b4%d0%b0%d0%b4%d0%b5%d0%bd%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f-%d0%b2%d1%8a%d0%b2-%d0%b2%d1%80%d1%8a%d0%b7%d0%ba%d0%b0/", "text": "Във връзка със заявения за утре – 16 септември протест в центъра на София и съвпадането му с още няколко публични мероприятия, от СДВР и Столична община създават организация за спокойното им протичане. Това съобщиха от вътрешното министерство. Осигурено е достатъчно полицейско присъствие, за да не се допуска нарушаване на обществения ред и спокойствието на гражданите. Възможни са временни спирания или пренасочване на движението при необходимост, като целта е да не се пречи на очаквания засилен трафик с оглед предстоящия първи учебен ден и завръщането на голям брой автомобили в столицата. Осигурен е достатъчен полицейски състав, който да гарантира мирното протичане на протестните действия и недопускане на нарушаване на възприетите законови норми за обществен ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " МВР: Създадена организация във връзка с планирания за 16 септември протест в София"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%b8-%d1%88%d0%b0%d0%bb%d0%be%d0%bc-%d1%87%d0%b8%d1%81%d1%82%d1%8f%d1%82-%d1%81%d0%b2%d0%b0%d1%81%d1%82%d0%b8%d0%ba%d0%b8-%d0%b2-%d1%81%d1%82/", "text": "Столичната организация на БСП се присъединява към инициативата на Организацията на евреите в България „Шалом“ – „Да изчистим омразата от улиците на София“. Почистването на свастики ще се проведе на 16 септември, неделя, от 12.00 часа, а началната точка ще бъде храм Света София, съобщиха от пресцентъра на партията. В инициативата по почистването на нацистките символи в центъра на града ще се включат общинските съветници Иван Таков и Борис Цветков, както и членове на БСП – София. Така всички те ще се противопоставят на езика на омразата и дискриминацията. Освен това ще дадат личен пример с действията си и ще покажат, че преодоляването на негативните предразсъдъци и превенцията на агресивното поведение и насилието, е дълг на всеки гражданин.", "date": "2018.09.15", "title": " БСП-София и „Шалом“ чистят свастики в столицата в неделя"}
{"url": "https://trud.bg/%d0%b5%d0%ba%d0%be%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%bf%d0%be%d1%87%d0%b8%d1%81%d1%82%d0%b2%d0%b0%d0%bd%d0%b5/", "text": "Министърът на околната среда и водите Нено Димов, експерти на РИОСВ-Русе и Регионална лаборатория при ИАОС почистиха лесопарк „Липник“ днес. С екоакцията служителите на министерството се присъединиха към кампанията „Да изчистим България заедно“, в която участваха семействата им, граждани и доброволци, съобщиха от МОСВ. „Миналата година отпадъците са били много повече, което показва стъпка в правилната посока“, каза министър Димов. „Трябва да успеем да променим мисленето, да се убедим, че ако всеки от нас пази, няма да има нужда от такива акции. Това е най-бавният, но най-сигурният начин, за да запазим България чиста“, допълни той. Министър Димов съобщи, че ако през първите години на кампанията са събирани по 24 000-25 000 тона отпадъци, то за миналата година са под 5000 тона. Масово разпространени са отпадъците от стъкло и пластмасови опаковки. Най-фрапиращият боклук, на който се натъкнаха участниците в акцията в парка, бяха автомобилни гуми. „Акциите по почистване са добър почин, който трябва да продължи 365 дни”, каза още министърът. Според него личният пример на всички – на служителите на регионалните инспекции, на гражданете на Русе и останалата част от страната, е пример, който децата ще запомнят. В столицата служителите от централната администрация на МОСВ, ПУДООС, ИАОС и РИОСВ – София почистиха Ловния парк, където бяха събрани 1,350 тона отпадъци. В инициативата в Ловния парк се включиха и зам.-министрите на околната среда и водите Атанаска Николова и Красимир Живков. В акцията днес в цялата страна участваха служители на 16-те регионални екоинспекции, трите национални парка и четирите басейнови дирекции, които почистваха терени в защитени местности, паркови пространства и замърсени места на териториите, които контролират.", "date": "2018.09.15", "title": " Екоминистърът се включи в почистването на русенския лесопарк „Липник“"}
{"url": "https://trud.bg/%d0%bf%d1%80%d0%be%d1%81%d0%b2%d0%b5%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%bc%d0%be%d0%b6%d0%b5%d0%bc-%d0%b4%d0%b0/", "text": "Можем да имаме добро образование само с добри и мотивирани учители. Затова полагаме всички усилия да гарантираме политическия и бюджетен избор за повишаване на учителските заплати. Това заявява министърът на образованието и науката Красимир Вълчев в обръщение по повод първия учебен ден. „Подкрепяйте децата си и възпитавайте у тях уважение към учителя. Това е начинът да успеем в партньорство да изпълним своята мисия“, отправя призив към родителите министър Вълчев в текста, разпространен от МОН. Публикуваме пълния текст на обръщението: „Скъпи ученици,  Уважаеми учители,  Уважаеми родители, Поздравявам Ви по повод първия учебен ден. Това е празник, който отбелязваме с радост и надежда. Надежда за бъдещето, което е свързано с децата ни. Образованието е най-важната инвестиция за развитието на обществото ни, то ни обединява. Именно затова разговорът за образованието е разговор за бъдещето. Уважаеми родители, ние с Вас имаме обща мисия – да образоваме децата си, да бъдат знаещи, можещи, добри и креативни хора. Само заедно можем да постигнем това. Подкрепяйте децата си и възпитавайте у тях уважение към учителя. Това е начинът да успеем в партньорство да изпълним своята мисия. Уважаеми учители, обществото разчита на Вас да се справим с най-важните предизвикателства, пред които сме изправени. Няма друга професия, от която толкова много да зависи бъдещето ни, духовното и социално-икономическото развитие на страната. Можем да имаме добро образование само с добри и мотивирани учители. Затова полагаме всички усилия да гарантираме политическия и бюджетен избор за повишаване на учителските заплати. Същевременно е важно да оправдаваме този избор с реални възходящи образователни резултати. Големите предизвикателства пред Вас учителите са да мотивирате децата да учат, да провокирате въображението им, да ги възпитате и дори да ги вдъхновите да станат утрешното поколение учители. На Вас разчитаме и Ви се доверяваме. Скъпи ученици, това е преди всичко Вашият празник. Стъпките по пътя на знанието са бавни и трудни, но винаги носят видим и траен резултат. Той е гарант за Вашето развитие и успех. Вие сте тези, които създават утрешното общество, които ще съхраните България и българското. Мили първокласници, радвайте се на Вашия първи учебен ден! Пожелавам Ви нестихващо любопитство към новото и познанието. Умението да четете, пишете, смятате и разбирате ще отвори пред Вас нови врати и ще Ви съпътства през целия житейски път. Бъдете здрави и ученолюбиви! Честит празник на всички и на добър час!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.09.15", "title": " Просветният министър Вълчев: Можем да имаме добро образование само с мотивирани учители"}
{"url": "https://trud.bg/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%be%d0%b1%d0%b2%d0%b8%d0%bd%d0%b8-%d1%80%d1%83%d1%81%d0%b8%d1%8f-%d1%87%d0%b5-%d0%b1%d0%bb%d0%be%d0%ba%d0%b8%d1%80%d0%b0-%d1%83%d0%ba%d1%80/", "text": "Президентът на Украйна Петро Порошенко обвини Русия за това, че блокира украинските кораби в Азовско море, за да го „окупира“, предава РИА Новости. „Това е жестоко нарушение на международното право и ние не можем да го приемем. Ние укрепваме нашата армия там и започваме дело против Русия в международния арбитражен съд“, заяви той в интервю за американския вестник „Washington Post“. Според Порошенко, блокирането на съдове с украинска метална продукция от Мариупол само за един ден причинява загуби от хиляди долари. „Ако Русия не прекрати това, ни остава само един инструмент – санкции“, заяви украинският държавен глава.  ", "date": "2018.09.15", "title": " Порошенко обвини Русия, че блокира украинските кораби в Азовско море"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d1%8f%d0%b2%d0%b8-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d1%81%d0%b5%d0%b2/", "text": "Президентът на САЩ Доналд Тръмп е одобрил указ за обявяване на бедствено положение в Северна Каролина ден по-рано, което ще отвори възможност за федерално финансиране за американския щат, включително безвъзмездна помощ за къщи и основни ремонти. Това обявиха от Белия дом, пише The Washington Post. Губернаторът на Северна Каролина Рой Купър още в четвъртък беше поискал подобен указ, пишейки в молбата си, че властите в щата „са претоварени с подготовката си за урагана и очакват сериозни щети от него“. В изявление в четвъртък Купър заяви: „Знаем, че тази масивна буря ще причини огромни щети и моля Вашингтон да действа бързо, за да може федералната помощ да дойде колкото се може по-скоро“.", "date": "2018.09.15", "title": " Тръмп обяви бедствено положение в Северна Каролина"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b7%d0%b0-%d1%82%d1%80%d0%b5%d1%82%d0%b0-%d0%bf%d0%be%d1%80%d0%b5%d0%b4%d0%bd%d0%b0-%d0%b3/", "text": "Фестивалите допринасят за повишаване на интереса към пътуванията във вътрешността на страната, извън активните месеци за почивка. С тях се обогатява качеството на предлаганите услуги и страната ни затвърждава имиджа си на дестинация предлагаща много добър продукт. Именно утвърждаването на България като целогодишна туристическа дестинация е водещ приоритет от създаването на Министерството на туризма. Това заяви министърът на туризма Николина Ангелкова по време на откриването на второто издание на фестивала на българския бит и култура „Бъдеще с традиции – Кърджали 2018”, който и тази година се очаква да бъде посетен от хиляди гости, съобщават от Министерство на туризма. Министър Ангелкова благодари на председателя на 44-тото Народно събрание Цвета Караянчева, както и на областния управител на Кърджали Никола Чанев, че подкрепят инициативите на Министерството на туризма. Именно чрез подобни събития страната ни е успяла да съхрани културата и традициите, които дедите ни са създали в миналото. „Вярвам, че чрез фестивалите страната ни ще бъде предпочитана дестинация за четири сезона. Ще продължавам да подкрепям подобни идеи, особено когато са направени с толкова любов“, добави министърът на туризма. Оценявайки приноса на фестивалите и регионалните инициативи към развитието на туризма министерството създаде и Регистър на туристическите фестивали и събития, в който са вписани повече от 1800 инициативи, припомни министър Ангелкова. Данните за сектора в района от началото на годината са изключително положителни. В периода януари-юли в местата за настаняване с 10 и повече легла в област Кърджали са отседнали над 28 хил. гости, като те нарастват с 4,7 на сто спрямо същият период година по-рано. Общо реализираните нощувки са близо 45 хил. и отчитат ръст от 5,3%. Повече от 14 на сто е увеличението на приходите от нощувки за 7-те месеца на 2018 година, с което постъпленията от нощувки достигат 1,685 млн. лв., разясни министър Ангелкова. Пред медии министър Ангелкова каза, че за трета поредна година общия годишен ръст в туризма се очаква да бъде в рамките на 7%, с което ще се опитаме да оправдаем доверието на Световната организация по туризъм, която ни постави в Топ 3 на най-устойчивите дестинации за туризъм. Относно подготовката за зимния сезон тя каза, че записванията за зима 2018-2019 са започнали още преди шест месеца. „Очакваме ръст в рамките между 5 и 10%. Зимният сезон има своите специфики, така че се надяваме отново да постигнем добри резултати. И най-вече да увеличим посетителите от пазарите, които вече сме привлекли“, увери министърът на туризма.", "date": "2018.09.15", "title": " Министър Ангелкова: За трета поредна година очакваме 7% ръст в туризма"}
{"url": "https://trud.bg/%d0%b2-%d1%82%d1%80%d0%be%d1%8f%d0%bd-%d0%b1%d0%b5%d1%88%d0%b5-%d0%be%d1%82%d0%ba%d1%80%d0%b8%d1%82-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%b3%d0%b5%d0%bd%d0%b5%d1%80%d0%b0/", "text": "Паметник на генерал Владимир Вазов беше открит в Троян по повод 100-годишнината от края на Първата световна война и Дойранската епопея. Паметникът на генерал Владимир Вазов е дарен от професор Иван Гаврилов. „Сто години го дължим, защото този човек и тези хора спасиха България. Изключителен българин, герой, един от българите, които легитимират българското достойнство и чест“, коментира той пред  . Много троянци и гости на града се поклониха пред паметта на загиналите за освобождението и обединението на България. Над 300 доброволци от Национално дружество „Традиция“ ще пресъздадат битката при Дойран“, разказа Дончо Николов.", "date": "2018.09.15", "title": " В Троян беше открит паметник на генерал Владимир Вазов"}
{"url": "https://trud.bg/%d0%bd%d0%b0%d1%81%d0%b0-%d0%b8%d0%b7%d1%81%d1%82%d1%80%d0%b5%d0%bb%d1%8f-%d0%bb%d0%b0%d0%b7%d0%b5%d1%80-%d0%ba%d0%be%d0%b9%d1%82%d0%be-%d1%89%d0%b5-%d0%b8%d0%b7%d0%bc%d0%b5%d1%80%d0%b2%d0%b0-%d1%82/", "text": "Американската космическа агенция НАСА изпрати в Космоса лазер, който ще измерва топенето на ледовете на Земята. Лазерът беше изстрелян с ракета „Делта 2“ от базата „Ванденбърг“ в Калифорния, информира  . Почти 10 години американската космическа агенция няма орбитален апарат, който да измерва дебелината на ледената покривка по планетата. Предишната мисия „Айссат“ продължи от 2003-а до 2009-а година. Благодарение на нея специалистите научиха, че шелфовете изтъняват и че площта, покрита с лед в Гренландия и Антарктика, намалява.", "date": "2018.09.15", "title": " НАСА изстреля лазер, който ще измерва топенето на ледените шапки"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d1%80%d1%83%d0%b4%d0%bd%d1%8f%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%80/", "text": "Временно движението е в една лента по път I-1 София – Перник в района на гара Владая поради пътнотранспортно произшествие, съобщиха от АПИ. Шофьорите да се движат с повишено внимание и съобразена скорост, спазвайки указанията на служителите на „Пътна полиция“. Алтернативният маршрут е по АМ „Люлин“.", "date": "2018.09.15", "title": " Катастрофа затруднява движението в района на гара Владая"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%89%d0%b5-%d0%b8%d1%81%d0%ba%d0%b0%d0%bc%d0%b5-%d0%b5%d0%b2%d1%80%d0%be%d0%bf%d0%b5%d0%b9/", "text": "Ще предложим в следващия програмен период по оперативните програми да се финансират големи, интегрирани туристически проекти. Планираме да започнем с девет проекта, по един във всеки туристически район за планиране. Това каза министърът на туризма Николина Ангелкова по време на петата кръгла маса по проекта „Сподели България“ в Кърджали. Тя поясни, че в момента се водят преговори и се работи по предварителната подготовка и анализ на проектите, съобщиха от Министерство на туризма. Създадена е и работна група, която да очертае плана, в следващия етап на подготовка ще бъдат включени местната власт и бизнеса, обясни министърът. Възможностите за отпускане на средства са от бъдещата програма за регионално развитие или за развитие на селските райони. Сега е точният момент, в който трябва за стартират първоначалните дейности, защото пътят който се минава преди да се завърши едно предложение е много дълъг и често отнема време.  Инициативата „Сподели България“, може да подпомогне и разработването на тези проекти, заяви министър Ангелкова. Инициативата се реализира съвместно между Министерството на туризма и Министерството на земеделието, храните и горите. Тя включва създаването на 12 винено-кулинарни дестинации, обхващащи повече от 50 общини и над 100 туристически атракции. Основен фокус на дебата в Кърджали бяха дестинациите „Сакар“ и „Родопи“. Във форума участваха Севда Камбурова, заместник-областен управител на област Кърджали и инж. Красимир Коев, изпълнителен директор на Изпълнителна агенция по лозата и виното. Дестинация „Сакар“ включва общините Харманли, Любимец, Свиленград, Тополовград. Част от са едни от най-емблематичните туристически обекти от региона, традиционните храни и характерното вино. Дестинация „Родопи“ обхваща общините Смолян, Хасково, Кърджали и Ивайловград. В нея са включени емблематични туристически атракции не само за региона, но и на национално ниво. Това са Перперикон, монументът Св. Богородица, Вкаменената сватба, Каменните гъби, Дяволският мост и Татул. Част от дестинацията е типичната кухня и вино. „Идеята на дебатите е всички заинтересовани страни- бизнесът и местната власт да дадат своите менения и предложения, с което да създадем един работещ проект“, посочи министър Ангелкова. И допълни, че очакваме по този начин да надградим и финализираме нашата идея. Считаме, че тази инициатива ще помогне за обогатяване и допълване на летния и зимния туризъм-основните ни туристически продукти, заяви министърът. Утвърдените от бизнеса и местната власт дестинации ще бъдат представени през октомври, информира министър Ангелкова. Предвижда се активна маркетингова кампания, с която да я превърнем в разпознаваем символ на проекта и на разнообразния туристически продукт на страната. „За нас е важно проектът да бъде завършен в срок, за да може да бъде включен и в Годишната програма за Национална туристическа реклама 2019 г.“, обясни министърът. И допълни, че той ще подпомогне за популяризирането и развитието на регионалния туризъм, което ще повлияе и на напредъка на сектора на национално ниво.", "date": "2018.09.15", "title": " Министър Ангелкова: Ще искаме европейско финансиране за интегрирани туристически проекти"}
{"url": "https://trud.bg/%d0%ba%d0%b8%d0%bf%d1%8a%d1%80-%d1%81%d1%82%d1%80%d0%be%d0%b8-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f-%d0%bf%d0%bb%d0%b0%d0%bd%d0%b5%d1%82%d0%b0%d1%80%d0%b8%d1%83%d0%bc-%d0%b2/", "text": "В Кипър ще бъде изграден най-големият планетариум в Източното Средиземноморие. Основният му камък се полага и освещава днес. Предвижда се строителството на планетариума, който ще е близо до столицата Никозия, да започне през ноември и да приключи за 18 месеца, съобщи  . Шестметровият купол ще бъде оборудван с най-новите технологии, като мощен телескоп ще позволи планетариумът да функционира като обсерватория. Около него ще има изложбено пространство и мултимедийна галерия. Целта е той да се превърне в културен и образователен център. Изграждането на планетариума се финансира изцяло от руския милионер и кипърски гражданин от 2012 г. Вячеслав Заренков. Това е вторият негов мащабен проект в Кипър. Строителният предприемач, който е основен акционер в една от най-големите компании в Русия за развитие на жилищни недвижими имоти,изцяло финансира и изграждането на първата руска църква на острова. Внушителният храм на името на св. Андрей Первозванни и всички светии бе осветен през март миналата година. Той е в класически руски стил, с пет златни купола, като централният е с диаметър от 9 метра и тежи 7 тона. Заренков, като ктитор на храма, е изписан заедно със семейството му на стенопис в него. Заедно с прилежащия парк новото руско свято място близо до Никозия заема площ от 10 000 кв. метра. Бъдещият планетариум е в непосредствена бизост до руската църква.", "date": "2018.09.15", "title": " Кипър строи най-големия планетариум в Източното Средиземноморие"}
{"url": "https://trud.bg/%d1%80%d0%b5%d0%b9%d1%82%d0%b8%d0%bd%d0%b3%d1%8a%d1%82-%d0%bd%d0%b0-%d1%85%d1%81%d1%81-%d0%bf%d0%be%d1%82%d1%8a%d0%bd%d0%b0-%d0%bc%d0%b5%d1%81%d0%b5%d1%86-%d0%bf%d1%80%d0%b5%d0%b4%d0%b8-%d0%b8%d0%b7/", "text": "Месец преди изборите в Бавария видни представители на германския Християнсоциален съюз омаловажиха спада в рейтинга на партията. В публикувано допитване на обществена електронна медия ХСС е само с 35 процента подкрепа, много под резултата от 47,7 процента на изборите от 2013-а година, съобщи  . „Представянето ни не е блестящо, но това ни дава повод да се окопитим“, каза премиерът на Бавария Маркус Зьодер. И добави: „Не мисля обаче, че хората искат след изборите Бавария да се превърне в съвсем различно място“. ХСС управлява Бавария от над 70 години. Партията обаче се бори да запази абсолютното си мнозинство в провинциалния парламент при засилващите се позиции на крайнодясната формация „Алтернатива за Германия“.  ", "date": "2018.09.15", "title": " Рейтингът на ХСС потъна месец преди изборите в Бавария"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bf%d1%80%d0%b8-%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d1%80%d0%b0%d0%b1/", "text": "Хиляди работници, които участват в строителството на новото летище на Истанбул, протестираха срещу лошите условия на труд. Стотици от протестиращите са арестувани. Демонстрацията е разпръсната от полицията със сълзотворен газ, съобщи  Р . От началото на строителството преди три години на обекта са загинали 27 работници. Синдикатите отдавна се оплакват от лоши условия на труд и безопасност, но доскоро нямаха право на протести заради извънредното положение след опита за преврат в Турция. Новото летище на Истанбул се планира да бъде най-голямото в света. То трябва да посрещне новите си пътници в края на октомври, но според синдикатите са необходими поне още два месеца работа.", "date": "2018.09.15", "title": " Стотици арестувани при протест на работници в Истанбул"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%be%d1%82%d0%b1%d0%b5%d0%bb%d1%8f%d0%b7%d0%b2/", "text": "Българският патриарх Неофит ще участва в отбелязването на 1125 години от Преславския църковно-народен събор, което ще се състои във Варненската и Великопреславска епархия. Това съобщиха от Светия Синод. През 2018 година се навършват 1125 години от Първия църковно-народен събор, провел се през 893 година в Преслав. По този повод ръководството на Варненска и Великопреславска света митрополия организира тържествено честване на това значимо събитие на 16 септември, на което ще присъства Негово Светейшество Българският патриарх и Софийски митрополит Неофит. От 8.30 часа на 16 септември ще се състои посрещане на Негово Светейшество Българския патриарх и Софийски митрополит Неофит в Катедрален храм „Успение Богородично“ и начало на Светата Божествена Литургия. В 12.30 часа в Националния историко-археологически резерват „Велики Преслав“ – град Велики Преслав, ще се състои благодарствен молебен в Дворцовата базилика.", "date": "2018.09.15", "title": " Патриарх Неофит ще участва в отбелязването на 1125 години от Преславския църковно-народен събор"}
{"url": "https://trud.bg/%d0%bf%d1%8a%d1%80%d0%b2%d0%b8-%d0%bf%d0%be%d0%bb%d0%b5%d1%82-%d0%b7%d0%b0-%d0%bd%d0%be%d0%b2%d0%b0%d1%82%d0%b0-%d0%b5%d1%8a%d1%80-%d0%b0%d0%bb%d0%b1%d0%b0%d0%bd%d0%b8%d1%8f/", "text": "Албанската национална авиокомпания „Еър Албания“, която беше основана в партньорство с турската компания „Търкиш еърлайнс“, осъществи днес първия си полет по линията Тирана-Истанбул, предаде  . От международното летище „Майка Тереза“ в Тирана за Истанбул заминаха 80 успешни албански студенти. Те бяха изпратени от албанския премиер Еди Рама, който изрази задоволство от факта, че с първия полет за Истанбул са заминали отлични студенти, допълва агенцията.  „Еър Албания“, чието официално откриване беше снощи, ще извършва пътнически и товарни превози.", "date": "2018.09.15", "title": " Първи полет за новата „Еър Албания“"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb%d1%8a%d1%82-%d0%bd%d0%b0-%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b8%d1%82%d0%b5-%d0%bd%d0%b8-%d0%b3%d1%80%d0%b0%d0%b1%d0%bd/", "text": "Българският ансамбъл спечели бронзов медал в многобоя на 36-о световно първенство по художествена гимнастика в София. Българките освен отличието взимат и квота за летните олимпийски игри в Токио 2020. Симона Дянкова, Елена Бинева, Лаура Траатс, Мадлен Радуканова и Стефани Кирякова събраха сбор от 42.050 точки, след като получиха оценки 19.700 на пет обръча и 22.350 на три топки и две въжета, съобщиха от федерацията по художествена гимнастика. Пред погледа на министъра на спорта Красен Кралев българките изиграха много добре композицията си с три топки и две въжета. Възпитаничките на Весела Димитрова имаха две неточности в съчетанието и бяха оценени с 22.350 точки. От щаба на България веднага подадоха контестация, която обаче беше отхвърлена от апелативното жури на съдийския апарат. При второто си излизане на килима грациите допуснаха грешки, включително и излизане на обръч извън терена, заради които получиха 19.700 точки. Българските гимнастички показаха и красиви нови трика за двете композиции, но не успяха да издържат на напрежението пред пълните трибуни на „Арена Армеец“. Националките се класират и за двата финала в утрешния последен ден на шампионата.  Руският ансамбъл защити световната си титла в многобоя. Мария Кравцова, Евгения Леванова, Ксения Полякова, Анастасия Шишмакова, Анастасия Татарева и Мария Толкачева събраха сбор от 46.300 точки. Руските грации изиграха без грешки и двете си композиции и получиха оценки 23.250 на пет обръча и 23.050 на три топки и две въжета. Щабът на руския тим дори подаде контестация за оценката на обръчи, която беше уважена. Трудността им с тяло беше повишена от 6.2 на 6.5, което промени оценката им на 23.250 точки.  Среброто спечели отборът на Италия. Италианките изиграха с една малка неточности съчетанието си с пет обръча и получиха оценка от 22.775 точки. С три топки и две въжета ансамбълът на Италия беше оценен с 22.050 също след чудесно изиграване и събра сбор от 44.825 точки. Това е второ световното първенство за българския ансамбъл в този състав. Миналата година в Пезаро (Италия) България спечели сребърните медали в многобоя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Ансамбълът на гимнастичките ни грабна бронз в многобоя и квота за Олимпиадата в Япония"}
{"url": "https://trud.bg/%d0%b0%d0%b1%d0%b2-%d0%b8%d1%81%d0%ba%d0%b0%d1%82-%d0%b4%d0%b5%d1%84%d0%b8%d0%bd%d0%b8%d1%80%d0%b0%d0%bd%d0%b5-%d0%bd%d0%b0-%d0%bf%d0%be%d0%bd%d1%8f%d1%82%d0%b8%d0%b5%d1%82%d0%be-%d0%be%d0%b1%d1%89/", "text": "От АБВ настояват да се дефинира ясно в договора за добросъседство с Македония понятието „обща история“. Това заяви председателят на партията Румен Петков по време на дискусия за развитието на отношенията между България и Македония. Румен Петков изрази за пореден път безпокойство от мълчанието на българските институции. Особено когато грубо се погазва историческата истина. Така според Петков след време македонските институции можели да кажат, че страната ни ги е подкрепила в борбата за техни каузи, предаде  . „Основното настояване, което ние като политическа сила имаме пред българските институции, е ясно да се дефинира в продължение на договора между България и Македония, ясно да се дефинира понятието „обща история“. Да се дефинира от гледна точка на науката, да се дефинира от гледна точка на истинността в развитието на взаимоотношенията ни от Средновековието до наши дни“, посочи Румен Петков, председател на АБВ. В речта си в Европарламента македонският премиер Зоран Заев, изброявайки етносите в мултиетническото македонско общество, за първи път спомена и българите, след македонци, албанци, шиптари и роми, отбеляза основателят на АБВ Георги Първанов. „Това новото сближение е евроатлантически мотивирано. То не произлиза от осъзнатата близост и родство в миналото. Много важно е да се изяснят, да се постигне някакво съгласие по ключови въпроси, какъвто е без съмнение Илинденско-преображенското въстание“, заяви Георги Първанов – президент на България 2002 – 2012 г. Трябва да докажем, че имаме обща история с Македония и да я дефинираме, допълни още Първанов.", "date": "2018.09.15", "title": " АБВ искат дефиниране на понятието „обща история“ в договора с Македония"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d0%be%d0%b4%d0%be%d0%b1%d1%80%d1%8f%d0%b2%d0%b0%d0%bd%d0%b5-%d0%bd%d0%b0-%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f%d1%82%d0%b0-%d1%81/", "text": "Президентът на Турция Реджеп Тайип Ердоган заяви, че решението на конфликта в Нагорни Карабах е задължително условие за подобряване на отношенията с Армения. Говорейки по време на събитие за отбелязване на 100-годишнината от освобождението на Баку от Кавказката мюсюлманска армия, Ердоган припомни за клането в Ходжали, което отнема живота на стотици азербайджански граждани, предава Anadolu Agency. „Тези, които не могат да обяснят какво се случи в Ходжали преди 26 години, клането в Нагорни Карабах, и обявяват убийците за герои, не трябва да дават на Турция никакви уроци по история“, заяви Ердоган, визирайки Армения. Той добави и, че „тези, които окупират 20 процента от азербайджанските земи и пречат на над 1 милион азербайджанци да се завърнат към родината си, не трябва да очакват от Турция да отвори границите си“.", "date": "2018.09.15", "title": " Ердоган: Подобряване на отношенията с Армения – след решение на конфликта в Нагорни Карабах"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: Четете поредния откъс от уникалната книга, подготвена за печат от издателска компания „Маркет пул”,  „Тайните на ръката“ , публикувана през 1859 г. от французина Адолф Дебарол – основател на научната хиромантия. У нас книгата е отпечатана за пръв път през 1905 г. в Свищов, а предстоящото издание е нейно точно копие.   Вера Фармига: Не се нуждая от Холивуд", "date": "2018.09.15", "title": " Труд Уикенд – един вестник за два дни"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d1%81%d0%bf%d0%be%d1%80%d1%82%d0%b0-%d0%b2%d0%b0%d0%bd%d1%8f-%d0%ba/", "text": "Заместник- министърът на младежта и спорта Ваня Колева и кметът на община Благоевград д-р Атанас Камбитов се включиха в зелената кампания „Да изчистим България заедно“. Те взеха активно участие, като почистиха зелените площи около Спортен комплекс „Пирин“, който се намира в кв. „Еленово“. В почистването се включиха още Бисер Михайлов- областен управител, Радослав Тасков- председател на ОбС, заместник- кметът по култура и хуманитарни дейности Христина Шопова, плувните клубове от Спортен комплекс „Пирин“, техните треньори, родители, жители на квартал „Еленово“. Представители на Детски парламент- Благоевград раздаваха чували и ръкавици, за да улеснят акция „чистота“. Раздадените чували бяха в два цвята- жълт и зелен, като жълтият чувал бе предназначен за събиране на хартия, пластмаса и метал, а зеленият за стъкло. Тази година идеята на „Да изчистим България заедно“ е да събира отпадъците разделно, за по-добро качество на живот.  В зелената кампания се включиха още представители на културни институти от Благоевград, които почистиха кв. „Вароша“ и района около него. Стотици жители от областния град, за поредна година, се обединиха в една обща кауза, а именно по-чист живот, по-чист Благоевград. Кампанията „Да изчистим България заедно“ се провежда за осма поредна година при голям успех.  На 15 септември, в Световния ден на почистването, България изчисти заедно с милиони доброволци от 150 страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.15", "title": " Заместник- министърът на спорта Ваня Колева и кметът Камбитов се включиха в кампанията „Да изчистим България заедно“"}
{"url": "https://trud.bg/%d0%b4%d1%80%d0%b0%d0%b3%d0%be%d0%bc%d0%b8%d1%80-%d1%81%d1%82%d0%be%d0%b9%d0%bd%d0%b5%d0%b2-%d1%87%d0%b5%d1%80%d1%82%d0%b0%d0%b5%d0%bc-%d0%bd%d0%be%d0%b2-%d0%bf%d1%8a%d1%82-%d0%bf%d0%be-%d0%ba%d0%be/", "text": "„Когато ГЕРБ управляват, обикновено сме свидетели на парламентарни и политически политически кризи. Но тук вече говорим за криза на държавността“. Това каза зам.-председателят на ПГ на „БСП за България“ Драгомир Стойнев пред Дарик радио, съобщиха от „Позитано“ 20. Той заяви, че това, което се случи през август със застрахователно дружество „Олимпик“ и сривът в Търговския регистър показват липса на контрол и че държавата е неподготвена. Стойнев коментира, че това личи и по начина, по който се полага асфалтът върху пътищата, а това, за съжаление, е довело и до човешки жертви. „Тези случаи ясно показват, че институциите не си вършат работата, в държавата няма контрол и никой не може и не желае да понесе отговорност”, изтъкна той. Стойнев заяви, че от всички българи зависи- дали ще продължим този модел или ще искаме промяна. „Ние, от „БСП за България“, обикаляме страната, именно, за да разясним на хората „Визия за България“ и да кажем- край на това порочно управление и на този модел”, категоричен бе социалистът. Той обясни, че представяното от левицата не е окончателният вариант на Визията. „Ние искаме да чуем мнението и предложенията на всички български граждани. Чрез този диалог ще начертаем нов път, по който България да върви”, каза още Драгомир Стойнев. Той обяви, че през следващата седмица народните представители от БСП ще обиколят три области – Велико Търново, Габрово и Търговище. „Няма да има община, която да не бъде посетена от народни представители от БСП”, добави Стойнев. Той обясни още, че левицата ще бъде в пленарна зала при вземането на важните решения за страната ни, като бюджета за 2019 г. например. „Поискахме мнението на Конституционния съд за промените в Административнопроцесуалния кодекс, защото там има доста притеснителни текстове”, каза още Драгомир Стойнев. Той даде пример с това, че ако някой български гражданин атакува решение на администрацията, делата ще се гледат на тъмно, при закрити врати. „Отменя се и второто ниво на обжалване, а това противоречи на българската Конституция”, обясни още Стойнев. Помолен да коментира последните изявления на президента Радев, Драгомир Стойнев заяви, че президентската институция е независима и президентът го е доказал многократно. „Той не е президентът Плевнелиев, на който ГЕРБ му дърпаха конците. Румен Радев е президент, който милее за България и българския народ и е изцяло откровен. Ние нямаме проблеми с него”, категоричен бе зам.-председателят на ПГ на „БСП”.  ", "date": "2018.09.15", "title": " Драгомир Стойнев: Чертаем нов път, по който България да върви"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%ba%d0%be%d0%bf%d0%ba%d0%b0-%d0%b7%d0%b0-%d0%b2%d1%82%d0%be%d1%80%d0%b8%d1%8f-%d0%b3%d1%80%d0%b5%d0%b1%d0%b5%d0%bd-%d0%ba%d0%b0%d0%bd%d0%b0%d0%bb-%d0%b2-%d0%bf%d0%bb/", "text": "Министърът на младежта и спорта Красен Кралев участва в символичната първа копка за изграждането на втори гребен канал в Пловдив. Церемонията бе направена преди финалите на Световното първенство по гребане за мъже и жени от днешния ден и в нея участваха още президентът на Международния олимпийски комитет Томас Бах, президентът на Международната федерация по гребане Жан-Кристоф Ролан, кметът на Пловдив Иван Тотев, президентът на Българския олимпийски комитет Стефка Костадинова и председателят на Българската федерация по гребане Свилен Нейков, съобщава от спортното министерство. По време на посещението си на гребната база в Пловдив Томас Бах връчи на министър Кралев специален златен медал за заслуги към олимпийското движение. Красен Кралев участва в награждаването на медалистите в дисциплината четворка скул (жени), където шампион стана екипажът на Полша, следван от Германия и Холандия. В България по покана на българския министър е руският му колега Павел Колобков, който изгледа финалите от днешния ден и награди призьорите от състезанието на четворка без кърмчия (жени), в което руският екипаж спечели бронзов медал. Проектът за втори гребен канал, за който днес беше направена първа копка носи името екопарк „Марица“. Той включва 656 декара залесяване, като самият канал е 105 декара водно огледало. Дължината му ще бъде 2100 м с ширчина 45 м. Дълбочината ще е 1,5 м. Предвижда се площ за водни атракциони. Ще има 37 декара езеро с островчета за гнездене на редки и защитени птици. Двата канала ще имат четири връзки – след финала, на 300 м, на 1100 м и на старта, като междинните връзки са за състезанията по кану-каяк, при които има различни дистанции.", "date": "2018.09.15", "title": " Първа копка за втория гребен канал в Пловдив\t\t\t"}
{"url": "https://trud.bg/%d1%81%d0%b1%d0%b8%d1%80%d0%ba%d0%b0-%d0%be%d1%82-%d0%b1%d0%b8%d0%b1%d0%bb%d0%b8%d0%b8-%d0%bc%d0%b0%d0%ba%d0%b5%d1%82-%d0%bd%d0%b0-%d0%ba%d0%b8%d0%b2%d0%be%d1%82-%d0%b8-%d1%85%d0%b0%d1%80%d1%82%d0%b0/", "text": "Изложба от 62 библии и копие на златен кивот показаха на празника на ореха, тиквата и меда в Иванча. Библия на астронавт, с която той е летял в Космоса от САЩ и библия на френски офицер от Втората световна война, която е спасила живота му в потънал кораб в Северно море заедно със свитъци от кожа бяха сред най-атрактивните експонати в експозиця, която бе открита в събота в читалището на селото. Идеята е на кмета на Иванча Димитър Димитров. Освен това на първия по рода си събор бе прерязана лентата на Хартата на селото, която се намира на площада,а от другата и страна са написани десетте Божи заповеди. Хартата е от 10 изречения от името на жителите на Иванча, които си обещават да са по –добри ! В началото на селото пък вече има и голяма табела,която казва,че това е Благословено село. За тържеството производители от района бяха изнесли своя продукция. Крупната земеделка Маргарита Захариева дарила 5 тона тикви.Тази година тя е произвела 1000 тона тикви ,лук и дини. Меда и орехите бяха от местни жители и от фирми ,които се занимават с такъв бизнес в Полски Тръмбеш и Масларево. Другата атракция на празника бяха ретро автомобили и ретро мотор с полицай манекен. За веселието се погрижи и духовата музика „Сиромашка радост”, която е гордостта на Иванча.", "date": "2018.09.15", "title": " Сбирка от библии, макет на кивот и Харта представиха на празника на Иванча"}
