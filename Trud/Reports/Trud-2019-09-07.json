{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d0%b7%d0%b0-%d0%bd%d0%b0%d1%81-%d0%b5-%d0%b2%d0%b0%d0%b6%d0%bd%d0%be-%d0%b9%d0%be%d1%80%d0%b4%d0%b0/", "text": "Управляващите смятат, че съкратеното производство трябва да бъде запазено и за тежките престъпления. Това заяви председателят на  парламентарната група на ГЕРБ Даниела Дариткова пред Нова. „И досега съдът е бил изцяло в правомощията си да определи степента на  наказание, съответстващо на степента на престъплението. Ние премахваме възможността да се намали наказанието в резултат на това, че е използвано съкратеното съдебно производство”, коментира тя. „За нас е важно Йорданка Фандъкова да бъде следващият кмет на София. Това е важно не само за ГЕРБ, а и за софиянци. Тя е доказала, че може да управлява столицата в годините и да преодолява всички препятствия. Да решава проблемите. Аз съм донякъде удовлетворена, че срещу нея има силен кандидат. Силните кандидати срещу нея ще допринесат за това политиките, които се реализират, да бъдат погледнати критично. Ние не сме си достатъчни нито в София, нито в държавата“, заяви още заместник-председателят на управляващата партия. Управляващите смятат, че съкратеното производство трябва да бъде запазено и за тежките престъпления. „И досега съдът е бил изцяло в правомощията си да определи степента на наказание, съответстващо на степента на престъплението. Ние премахваме възможността да се  намали наказанието в резултат на това, че е използвано съкратеното съдебно производство“, коментира Дариткова. Тя забеляза и синхрон между действията на президента Румен Радев и внасянето на промяна в правилника на Народното събрание, с което се задължава премиерът да идва в парламента и да отговаря на въпроси поне веднъж месечно. „Смятам, че в сегашния правилник съществуват достатъчно възможности министър-председателят да бъде изслушван в Народното събрание“, категорична бе председателят на парламентарната група на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Даниела Дариткова: За нас е важно Йорданка Фандъкова да бъде следващият кмет на София"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8-%d1%83%d0%ba%d1%80%d0%b0%d0%b9%d0%bd%d0%b0-%d1%89%d0%b5-%d1%80%d0%b0%d0%b7%d0%bc%d0%b5%d0%bd%d1%8f%d1%82-%d0%be%d0%b1%d1%89%d0%be-70-%d0%b7%d0%b0%d1%82%d0%b2/", "text": "Правителствата на Русия и Украйна се споразумели да разменят помежду си общо 70 души, задържани от властите в Москва и Киев, съобщава AFP, като се позовава на информация на украинското правителство. Според източникът, разменени ще бъдат по 35 задържани лица и от двете страни. На летището в Москва вече кацна самолет с украински опознавателни знаци, за който се предполага, че ще транспортира украинските затворници, пристигнали от „Лефорово“ в Киев. По-рано президентът на Русия Владимир Путин обяви, че Москва и Киев ще проведат мащабен обмен на задържани лица, преговорите за които се водят от известно време. Както отбеляза държавният глава, това може да бъде стъпка към нормализиране на двустранните отношения между двете страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Русия и Украйна ще разменят общо 70 затворници"}
{"url": "https://trud.bg/%d0%b4%d1%80%d0%b0%d0%b3%d0%be-%d0%b4%d1%80%d0%b0%d0%b3%d0%b0%d0%bd%d0%be%d0%b2-%d1%87%d0%b0%d1%8f-%d0%bf%d0%b0%d0%ba-%d0%be%d1%82%d1%81%d0%bb%d0%b0%d0%b1%d0%bd%d0%b0/", "text": "Вероятно за да изглежда добре за новия проект на телевизията майка, Драгомир Драганов отново влезе във форма. Известният водещ дори носи ластични дънки и черно сако, които допълнително и оптически допринасят за изтънелия му силует. Драго, който в последните години води истинска борба с килограмите, днес сякаш е постигнал трайна победа. Новият проект, на който Чаят е водещ, се казва „БНТ на 60 години“ и представлява кратки интервюта със знаменитости, имали общо с първенеца на медиите в България. Сред първите записани са оперетната прима Людмила Чешмеджиева, братята Влади и Ники Априлови. Първите епизоди ще се излъчват през септември, а последните – преди Нова година.", "date": "2019.09.07", "title": " Драго Драганов-Чая пак отслабна"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d0%bb%d0%b0%d0%b3%d0%b0-%d0%bd%d0%be%d0%b2%d0%b0-%d0%bf%d1%8a%d1%82%d0%bd%d0%b0/", "text": "Община Благоевград полага нова пътна маркировка по уличните платна в Централна градска част и кварталите, съобщиха от общината. Обновяват се пешеходните пътеки и надлъжна маркировка на различни места, като поетапно дейностите ще обхванат целия град.  Приоритетно се работи в участъците, по които има най-интензивен трафик на автомобили и пешеходци, след което маркировката ще бъде възстановена и по улиците с по-слабо движение на МПС. Всички пешеходни пътеки около училищата и детски градини също ще бъдат пребоядисани преди старта на новата учебна година. Ежегодно Община Благоевград възстановява и освежава пътната маркировка в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Община Благоевград полага нова пътна маркировка в ЦГЧ и кварталите"}
{"url": "https://trud.bg/%d0%b8%d1%80%d0%b0%d0%bd-%d1%81%d0%b5-%d0%be%d1%82%d0%ba%d0%b0%d0%b7%d0%b0-%d0%be%d1%82-%d1%87%d0%b0%d1%81%d1%82-%d0%be%d1%82-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5/", "text": "Техеран е включил центрофугите за обогатяване на уран, за да увеличи резервите си, съобщи говорител на Иранската агенция за атомна енергия, цитиран от АФП. Агенцията е активирала 20 центрофуги IR-4 и още 20 IR-6, съобщи говорителят на пресконференция в Техеран. Това е третата стъпка, която Иран предприема, за да намали ангажиментите си по ядреното споразумение, договорено през 2015-та година. Страната няма да променя условията на достъп за инспекторите от Международната агенция по атомна енергия, съобщи още говорителят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Иран се отказа от част от споразумението за ядрената си програма"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b8-%d1%80%d0%b0%d0%b7%d0%bf%d0%b8%d0%bb%d1%8f-%d0%b7%d1%8a%d1%80%d0%bd%d0%be-%d0%b2%d1%8a/", "text": "Камион се преобърна странично и блокира движението по бул. „Атанас Москов“ във Варна, съобщи Дарик. Автомобилът е превозвал зърно. При инцидента е разпилял товара си по асфалта. За това информират шофьори в социалните мрежи. Инцидентът е станал към 9.30 часа до кръговото кръстовище под магазин „Метро“, близо до надлеза на магистрала „Хемус“. Заради катастрофата движението в района е затруднено. Засега няма информация за пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Камион се преобърна и разпиля зърно във Варна"}
{"url": "https://trud.bg/%d0%bb%d1%8e%d1%81%d0%b8-%d0%b8-%d0%b0%d0%bd%d0%b8-%d1%85%d0%be%d0%b0%d0%bd%d0%b3-%d0%b2-%d0%bd%d0%be%d0%b2-%d0%b4%d0%be%d0%bc/", "text": "Прекрасно лято за топ режисьора Люси Иларионов и гаджето му. Заедно с поп фолк звездата Ани Хоанг, с която споделя живота си в последните години, Люси се нанесе в ново жилище, но това е само символичен акт. Те осветиха „първата стъпка” в първия си общ дом, като отвориха бутилка шампанско, а след това се заеха с организацията на ремонта. Междувременно двамата бяха видени в Амстердам, а после и в други интересни европейски градове, в някои от които направиха обновителен шопинг за есента. Иларионов и Хоанг планират пътуване до Дубай за лов на нови локации за клиповете, които легендарният режисьор създава.", "date": "2019.09.07", "title": " Люси и Ани Хоанг в нов дом"}
{"url": "https://trud.bg/%d0%b8%d0%b2%d0%b0%d0%bd%d0%ba%d0%b0-%d0%b0%d0%bd%d1%82%d0%be%d0%bd%d0%be%d0%b2%d0%b0-%d0%be%d1%82-%d0%bc%d0%be%d0%bc%d0%b8%d1%87%d0%b5-%d0%b7%d0%b0-%d0%b2%d1%81%d0%b8%d1%87%d0%ba%d0%be/", "text": "На 90 години фурията си спомня до най-малки подробности как е отразявала по БНТ манифестации, митинги, международни срещи С Иванка Антонова, по баща Гръбчева, се запознахме преди 18 години, когато група журналисти, пишещи за туризъм, посетихме дома й, подреден буквално като етнографски музей, в местността Рибарника край Етрополе. Не помнех годината, разбрах я, когато самата леля Ванче (както я наричат всички) ми даде вестника, в който бях написала репортаж навремето със заглавие „Домът на една българка“. А поводът за сегашната ни среща е нейният 90-и рожден ден. Въпреки преклонната си възраст, пъргавата планинка крачи бързо и стабилно, почти не използва бастуна, който носи по-скоро за сигурност. Донесла е цяла торба със снимки и изрезки от вестници. Те са за събеседника, тя самата няма нужда от „сламки“, защото помни всичко до най-малките подробности – имена, години, събития… Колкото до пъргавината – че как иначе, като всеки ден по няколко пъти изминава нагоре и надолу 72-те стъпала на двора и къщата си! Бедно детство За фамилната история на леля Ванче може да бъде написан цял роман, но заради ограниченията на вестникарските страници го даваме по-накратко. Майка й е от един от най-богатите етрополски родове – Паликарови, но нейният баща, който се женил два пъти и имал общо 22 деца (6 от първия и 16 от втория брак), я накарал да се омъжи млада – на 17 години, за бедния младеж Стоян Гръбчев. Те пък родили 7 деца – две момчета и 5 момичета. Две починали като малки. От останалите живи най-големият бил известният Димитър Гръбчев – партизанин, шеф на УБО, генерал от ДС, женен за Митка Гръбчева („В името на народа“) и баща на кинорежисьорката Иванка Гръбчева, която почина през 2013 г. Най-малката пък била леля Ванче. Баща им работел в София, в пожарната, при легендарния Захарчук, затова майката, макар и инвалид по рождение, сама отглеждала децата. Живели бедно, в къщата им нямало и един стол, казва леля Ванче. Брат й Димитър също отишъл в София, да учи в Механотехникума, но започнал нелегална дейност с печатане на позиви и попаднал в затвора още като малолетен. Когато се родил престолонаследникът Симеончо, дали амнистия и той бил освободен. Междувременно баща им бил уволнен от пожарната. И нали трябвало да храни сума ти гърла, без колебание отишъл в чистотата, където се и пенсионирал след години. Неговата история също е като за филм. Участник във всичките войни, през 1917 г. Стоян се разболява от холера. От него ни вест, ни кост, докато един етрополец не отива в моргата на Александровска болница да разпознае брат си. Там вижда ужасяваща картина – всички мъртви наредени голи и посипани с вар, а на една метла седи варосан човек и плаче, защото нищо не вижда и не знае на кой свят е, а вкъщи е оставил саката жена и две деца. Това бил бащата на леля Ванче, когото взели за умрял и хвърлили в моргата. Монтажистка в София Иванка се омъжва на 17 г. и на 18 вече е с дете на ръце, когато пристига в София. Настаняват ги в бившата Царска конюшня, станала печално известна миналото лято с избухналия в нея пожар. Мъжът й работи като деловодител в „Особени имоти“ – службата, която отговаря за бившите царски имоти и по-късно става УБО, а тя е надничарка – викат я да чисти, да мие врати и прозорци, да помага в кухнята, когато в двореца има банкети – в първите години след 9 септември 1944 г. там се помещава Министерският съвет. Когато има важни гости, оправя стаите и леглата, в които ще преспят. С други думи, момиче за всичко, но без образование и професия. Когато техен съсед, бивш царски тапицер, е изпратен на работа в киното, предлага на Иванка да отиде там като монтажист. Тя донякъде е наясно какво трябва да прави, защото в Етрополе е помагала, когато идвало пътуващо кино, да лепи лентите. Но за другите професията монтажист е толкова непозната, че решават, че е нещо, свързано със строителството. Затова по време на купонната система, когато има три категории труд – ТФР (тежка физическа работа), ТР (тежка работа) и обикновени (учители, чиновници), я причисляват към ТР и получава по-големи дажби. В киното леля Ванче се чувства като истинска дивачка сред дъщерите и жените на тогавашния хайлайф – обута с туристически обувки и вълнени чорапи, облечена с домашно тъкани и преправени дрехи. Затова пък само две били жените, които се обучили за негативен монтажист. Тъкмо с тази професия 10 години по-късно Иванка Антонова постъпва в Българската национална телевизия при създаването й. Взима я първият генерален директор Борислав Петров, който също е работил в киното. Вълко Червенков прерязва лентата на Телевизионната кула през 1959 г., което леля Ванче си спомня, малко след това си тръгват съветските специалисти и БНТ остава без технически подготвени хора – пълно е с артисти, но те не могат да работят на пулт. Директорът нарежда на Иванка Антонова да остави монтажа и да седне на пулта. Дават й и партийно поръчение – няма не искам, няма недей… Така я удостояват за асистент-режисьор, а после и за режисьор. За по-младите читатели, това означава да ти признаят, че можеш да работиш определена професия, без да имаш нужното образование. Близо до властта За да няма проблеми с ДС по време на манифестации и митинги, от телевизията правят списък с верни хора, които да формират постоянни екипи за отразяване на важните събития. Иванка Антонова става режисьор тъкмо на такъв екип. За 30 години в телевизията, до 1987 г., когато се пенсионира, е отразявала всички тържества, зари, манифестации, на които е присъствал Тодор Живков, срещите му с държавни глави на други страни, както и конгресите на БКП от Осмия нататък, работила е филмите за 50, 60 и 70-годишнината на Живков. За неуморната си и отговорна работа получава орден „Кирил и Методий“, Златна значка на някогашния Комитет за изкуство и култура, става „заслужил деятел на културата“. Близката работа с хората на властта й коства много нерви и няколко заплахи за уволнение. Живите предавания крият своите рискове. Първо, техниката е тежка и тромава, второ, винаги са възможни гафове и режисьорът е този, който трябва да предотврати да не бъдат излъчени. Точно такъв гаф се случва по време на първото посещение на Чаушеску в България. Тодор Живков, тогава министър-председател, и гостът подписват договор, след което Чаушеско става да си ходи, без да си разменят папките, да се здрависат, да пият шампанско. Нашият човек на няколко пъти го връща да застанат пред камерите. Накрая Чаушеску оставя чашата си в краката на оператора, при което закрива цялата камера с глава. На другата камера се вижда как Живков го гони, оставя своята чаша и също закрива екрана с глава. За да не се покаже тази гоненица, Иванка пуска бланк /черен екран/ и спира излъчването. И се започва една… Още неизлязла от едната ПТС пред Министерски съвет, за да се придвижи до другата, откъдето ще предава митинга с Живков и Чаушеску, й звъни тогавашният директор на телевизията Павел Писарев – като свърши всичко, да отиде да си получи заповедта за уволнение, готова е. Във втората ПТС й звъни няколко пъти – да внимава да не оплеска пак нещата, колкото пъти покаже единия, толкова пъти и другия, да търси ведри лица сред публиката… А тя е сама на пулта, с едната ръка държи слушалката, с другата работи. Казва му, че ще отиде да си вземе заповедта, а сега да я остави да си върши работата. Когато след края на митинга отива да монтира за „По света и у нас“, Писарев я среща в коридора на телевизията, стиска й ръцете и ги целува. „Дай ми заповедта, нали ще ме уволняваш! – казва му окумуш режисьорката. – Аз такъв политически гаф спасих, че хората не видяха цирка… Ако го бях пуснала, и тебе нямаше да те има!“ От гаф спасява и Борис Велчев по време на заседание на Народното събрание. Той си пишел нещо, гледал надолу, но камерата го хванала как очите му са затворени, без да се виждат ръцете му. По върховете станал скандал, че спи по време на заседание. Иванка разгледала целия запис кадър по кадър и доказала, че не спи, а пише. После Велчев й се обадил и й благодарил, че го е спасила.   Родители на Иванка и тези на Тодор Живков се познават от много години – мъжете са служили в една рота. Оттам и жените им – майката на леля Ванче и баба Маруца – също са си близки. Когато идва в Етрополе, майката на Живков отсяда у Гръбчеви. В София, когато види Иванка около Докторската градина, я вика да си поприказват по тяхному, защото са й омръзнали „напудрените софиянки“. Мара Малеева, съпругата на Тодор Живков, била много земен и скромен човек, разказва леля Ванче. На събрания винаги сядала на първия ред, не се качвала в президиума. Не искала да я снимат и величаят като съпруга на първия човек в държавата. За режисьорката било проблем, че ходела с костюмчета и като седнела, полата й се понадигала и отдолу се виждали чорапите й – винаги навити. Такова нещо, разбира се, не можело да се показва по телевизията.  Колегите на Иванка Антонова знаели за познанството й с Живков и се опитвали да я накарат да ходатайства пред него за разни неща. Бутали й листчета по джобовете, да му ги предаде, но тя не посмяла нито веднъж. Брат й, генералът, я предупредил, че разбере ли подобно нещо, лично ще я изхвърли. И за себе си никога нищо не поискала, макар че Живков неведнъж я питал има ли нужда от нещо.   Като доверен режисьор на Първия, Иванка Антонова е в екипа, който отразява официалните му посещения в чужбина – в Москва, Либия, Япония, Гърция. При първата визита в Либия, вечерта на официалната среща всички са строени във фоайето и чакат – Живков, тя, журналистът Петър Кожухаров, един оператор и преводачка. Кадафи се бави повече от 20 минути и всички се чудят защо, докато идва вицеконсулът и казва двете жени да напуснат веднага, защото либийците не искат да влязат там, където има жени. После Живков се смял: „Аз да чакам 20 минути заради вас!“ По време на цялото посещение леля Ванче се крила да не я срещне Кадафи, защото я предупредили, че е налудничав и в състояние да стане и да напусне разговорите заради нея. Когато дошъл в България обаче, след като приключило интервюто, се появила с две негови снимки и си поискала автограф чрез преводача – да види, че в България жените не са като в Либия, а са на уважение. В богатия й личен архив има автографи от сина на Фидел Кастро, от Егоров и Кантариев, които са забили знамето на Райхстага, от Ясер Арафат, от космонавтите Алексей Леонов, Георги Иванов, Николай Рукавишников, Александър Александров и много други видни фигури.", "date": "2019.09.07", "title": " Иванка Антонова – от момиче за всичко до най-доверения режисьор на Тато"}
{"url": "https://trud.bg/%d0%b8%d1%80%d0%b0%d0%bd-%d0%b7%d0%b0%d0%b4%d1%8a%d1%80%d0%b6%d0%b0-%d1%87%d1%83%d0%b6%d0%b4%d0%b5%d1%81%d1%82%d1%80%d0%b0%d0%bd%d0%b5%d0%bd-%d1%82%d0%b0%d0%bd%d0%ba%d0%b5%d1%80-%d0%b2-%d0%bf%d0%b5/", "text": "Иранските власти твърдят, че са арестували кораб, превозващ 284 000 литра контрабандно дизелово гориво в Персийския залив и са задържали 12-членния му екипаж, граждани на Филипините, съобщи агенция ISNA. През последните три месеца Иран задържа три търговски плавателни съда в Ормузкия проток – стратегически воден път, свързващ производителите на суров петрол в Близкия изток с ключовите световни пазари. Предполагаемият арест на плавателния съд става в момент на ескалиращо напрежение в Персийския залив. САЩ лобират сред съюзниците си за започване на патрули в района, целящи да увеличат сигурността на техните кораби в лицето на наричаната от Вашингтон „иранска заплаха“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Иран задържа чуждестранен танкер в Персийския залив"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b2-%d1%81%d0%be%d1%84%d0%b8%d1%8f-%d0%b1%d1%81%d0%bf-%d1%89%d0%b5-%d1%80%d0%b0%d0%b1%d0%be%d1%82%d0%b8-%d0%b7%d0%b0/", "text": "София не може да продължава да се развива дебалансирано – ние ще работим за прозрачност, експертност и ще питаме хората. Това каза лидерът на БСП – София Калоян Паргов в ефира на телевизия „Европа“. „В София има немалко проблеми и мога да кажа три неща, които би трябвало да се случат и за които ще работим. На първо място това е прозрачност, на второ място повече експертност и на трето – да питаме хората. Защо? Защото ГЕРБ очевидно се опитват да ни представят своите намерения като единствено решение, а виждаме резултата и мнението на хората. Не говоря само за ремонтите, говоря за политиката като цяло. Колко пъти за 10 години питахме хората? Три референдума предложихме, един не се допусна“, посочи Паргов. „Дайте да питаме хората!“, призова той. „София не може да продължава да се развива дебалансирано. От 2015 г., а и сега този лайтмотив ще бъде акцент в нашата платформа. Г-жа Фандъкова за пореден път си го приши, но за четири години какво направи? Колко квартала оправи?“, попита Калоян Паргов и изтъкна, че има такива квартали, в които асфалтът е от времето на социализма. Според него в София има огромно недоволство от това управление. И то може да се характеризира с две думи – развитие в застой последните десет години. София има нужда от промяна за една друга перспектива. По думите му е много важна консолидацията. На лявото, на партията преди всичко и на онази част от обществото, която иска промяна. „И в случая потенциална възможност за такава консолидираща фигура е Мая Манолова“, заяви лидерът на столичните социалисти. „Наясно съм, че БСП сама на този етап не може да спечели избори в София предвид 30-годишните нагласи. Мая Манолова наистина може да събере потенциал отвъд възможностите на БСП“, каза Паргов. По думите му издигането на една кандидатура от Инициативен комитет не е нещо ненормално, както и подкрепянето й от политическа партия също не е необичайно. „Назад в годините БСП е пробвала различни модели на участие в местната власт, включително и да се издига и да се подкрепя гражданска кандидатура“, допълни още той. Калоян Паргов изтъкна, че за да се успее в София и да се наложи промяната, трябва да се работи умно. „Формирането на мнозинство е ключово за един кмет, защото без такова, колкото и да е популярен, няма как да управлява“, категоричен бе председателят на групата на БСП в СОС. Той посочи, че мнозинството в общинския съвет дава зелена светлина на една или друга политика, на едно или друго намерение на един кмет, но мнозинството в Столичния общински съвет не би трябвало да бъде гумен печат, както досега. „Целите на БСП в тези местни избори са 100 % увеличение на кметовете и 30 % увеличение на съветниците в страната. За София – това е значително увеличаване на общинските съветници, като минимум удвояване и превръщане на БСП в незаобиколим фактор във формирането на политиката на Столична община“, обобщи Паргов. Председателят на БСП – София припомни, че подготовката за местните избори е започнала още през ноември 2017 г. „Тогава пред структурите на Градската организация, заедно с Корнелия Нинова, обявихме това начало и че кандидатура тип Румен Радев е печелившият модел за София“, обясни Калоян Паргов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Калоян Паргов: В София БСП ще работи за прозрачност, експертност и ще питаме хората"}
{"url": "https://trud.bg/%d1%88%d0%b0%d0%bd%d1%8a%d0%bd-%d0%b4%d0%be%d1%85%d1%8a%d1%80%d1%82%d0%b8-%d1%80%d0%b0%d0%ba%d1%8a%d1%82-%d1%83%d0%ba%d1%80%d0%b5%d0%bf%d0%b8-%d0%b1%d1%80%d0%b0%d0%ba%d0%b0-%d0%bd%d0%b8/", "text": "48-годишната звезда от сериала „Бевърли Хилс 90210” Шанън Дохърти се бори с рака няколко години – през 2015 г. актрисата беше диагностицирана с рак на гърдата. За щастие, тя успя да преодолее страшната болест – две години по-късно получи ремисия и започна да се възстановява. В ново интервю за списание People тя разказва как борбата срещу болестта се отразила на брака й със съпруга й Кърт Исваренко, с когото са женени от почти осем години. Според Шанън болестта й само укрепва връзката им. „Ракът укрепи брака ни. Сега Кърт и аз се ценим много повече. Не че сме имали проблеми и бракът ни не беше достатъчно добър. Но определено преживяхме огромна болка. Сега не си позволяваме да се сърдим един на друг. Последният път, когато се скарахме беше много преди болестта ми”, каза Шанън. „Тези, които смятат, че ракът променя само онзи, който е болен, силно грешат. Ракът променя всички хора в живота ви. Така беше и при нас. Сега и двамата гледаме на живота по различен начин”, допълва тя. По време на лечението Шанън се подложи на химиотерапия и загуби косата си, а също така се подложи на мастектомия. На актрисата не й беше никак лесно да приеме новото си тяло, но съпругът й й помогна да направи това. „Изобщо не е нужно да съм „малка сексуална кучка“. Начинът, по който Кърт ме вижда, ми помага да се подобря. Винаги ми казва, че никога не е виждал някой да се справи с нещо толкова сложно, така изящно и грациозно и ме нарича много силна. Разбрах, че е много по-привлекателно и по-секси”, – казва Шанън. „Сега, Кърт и аз се гледаме с дълбоко уважение. Той беше по всякакъв начин моята подкрепа и беше убеден, че знам колко ме обича и ме оценява. Сега имаме много по-дълбока благодарност един към друг и голяма способност за прошка”, завършва актрисата. Шанън не само се възстанови морално и физически, но и се върна на работа. Тази година актрисата участва в продължението на легендарния сериал „Бевърли Хилс 90210“, който наскоро се появи по „Фокс“.", "date": "2019.09.07", "title": " Шанън Дохърти: „Ракът укрепи брака ни”"}
{"url": "https://trud.bg/%d0%ba%d1%80%d0%b8%d1%81%d1%82%d0%b0%d0%bb%d0%b8%d0%bd%d0%b0-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d0%bc%d0%be%d0%b6%d0%b5-%d0%b4%d0%b0-%d0%b5-%d0%b5%d0%b4%d0%b8%d0%bd%d1%81%d1%82/", "text": "Българският икономист Кристалина Георгиева се очаква да бъде единственият кандидат, който се смята да ръководи Международния валутен фонд (МВФ), тъй като крайният срок за номинация приключи вчера, заявиха двама души, запознати с процеса на избор, предаде Ройтерс. Единственият известен потенциален конкурент за поста на главен изпълнителен директор на Световната банка беше бившият британски финансов министър Джордж Осборн, но той е избрал да не се кандидатира, посочват източниците. Британският премиер Борис Джонсън първоначално поиска подкрепа за Осборн да оглави МВФ. Но висш източник на правителството на Великобритания потвърди в петък, че Великобритания сега подкрепя Георгиева, която беше номинирана от страните от Европейския съюз. Кристалина Георгиева – идеален кандидат за МВФ, но изборът й няма да е лесен. Сега тя има реална възможност да поеме ръководството на базираната във Вашингтон кредитна институция в началото на октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Кристалина Георгиева може да е единственият кандидат за шеф на МВФ"}
{"url": "https://trud.bg/%d0%b4%d0%bf%d1%81-%d1%81%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0-%d0%b2-%d1%86%d0%b8%d0%ba-%d0%b7%d0%b0-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1/", "text": "ДПС се регистрира в ЦИК за участие в местните избори на 27 октомври. Необходимите документи бях внесени от председателя на ДПС Мустафа Карадайъ и други членове на партията. Пред журналисти Карадайъ направи кратко изявление. От него стана ясно, че в местните избори ДПС ще заложи на кандидати, които знаят, че властта служи за решаването на проблемите на хората. „Тръгваме уверено, с достойни кандидати, които ще спечелят изборите с ясна визия и програма за развитие на общините и кметствата за качествено по-добър живот на българските граждани. Нашите кандидати имат капацитета и волята да създадат условия за икономически растеж и развитие на общините и регионите за подобряване на живота на хората и за осигуряване на сигурност в утрешния ден“. Карадайъ обясни, че местната власт е най-близо до хората и затова местните изори са изключително важни и изискват отговорно отношение и поведение. „Ксенофобията, омразата, агресията, празните обещания трябва да спрат. Нека предстоящите избори са арена за битка на програми и платформи за развитие и икономически растеж на общините и регионите, за създаване на по-добри условия, за инвестиционния климат, за инвестициите в тези общини, за да има развитие, за да има бъдеще в регионите и населените места“, добави още Карадйъ. От думите му стана ясно, че от понеделник ДПС започва консултации с регионалните си и местни структури за утвърждаване на кандидатите си. Крадайъ коментира още, че успех за ДПС ще е затвърждаване на досегашните позиции на партията: „Да, ние на Централния съвет, който проведохме преди лятната ваканция, взехме решение и определихе, че за нас целта е запазване на сегашните позиции в местната власт и разширяване на участието на ДПС в местната власт“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " ДПС се регистрира в ЦИК за местните избори"}
{"url": "https://trud.bg/%d0%bf%d1%80%d0%b8%d0%b3%d0%be%d1%82%d0%b2%d1%8f%d0%bd%d0%b5%d1%82%d0%be-%d0%bd%d0%b0-%d1%88%d0%b8%d1%88%d1%87%d0%b5%d1%82%d0%b0-%d0%b5-%d0%b7%d0%b0%d0%b1%d0%b0%d0%b2%d0%bd%d0%be/", "text": "Всеки има свое виждане и своя рецепта за шишчета, независимо дали ще се пекат на жар, електрическа скара, грил тиган или във фурна. Приготвянето им е голяма забава за цялото семейство или компанията. Общото в подготовката е, че месото или рибата трябва предварително да се накисне в марината и да престои в нея няколко часа за месото и 30-ина минути за рибата (за да не се разпадне). Ако ще ги правите с готов колбас (наденица), няма нужда да ги мариновате. При печене на дървени въглища внимавайте да няма пламъци, защото в противен случай ще придобият вкус на изгоряло. Шишчетата, а и всичко на грила трябва да се пече само на жар, по няколко минути от всяка страна. За да не се върти месото и да прегори от едната страна, прободете го с втори шиш, успореден на първия.   Пилешки шишчета в бекон Необходими продукти:  10 големи гъби  1 глава лук  2 чушки  500 г пилешки гърди без кожа  250 г бекон, нарязан на лентички За маринатата:   4 с.л. соев сос  4 с.л. ябълков оцет или лимонов сок  2 с.л. мед  1 с.л. дижонска горчица Начин на приготвяне:  Смесете продуктите за марината и в нея сложете пилешкото месо, което предварително сте нарязали на парченца като за шишчета. Оставете ги за около час. След това извадете месото от марината и всяко парче увийте в лентичка бекон. Редувайте на шиша месо, увито в бекон, и зеленчуци. Печете на предварително загрята скара или грил тиган. Ако ви е останала марината, докато печете, намажете леко шишчетата, за да се овкусят и зеленчуците.   Шишчета от свинско месо Необходими продукти:  1-1,200 кг свинско месо (врат без кост)  5 средно големи глави лук  1 ч.л. черен пипер  200-300 мл бира  2 зелени и 2 червени месести чушки  3 средно големи домата  200 г сланина Начин на приготвяне:  Месото за шишчета трябва да бъде с повече мазнинка – най-добре от врат. Нарежете го на средно големи хапки. Прибавете нарязани  на ситно  2 глави лук и няколко щипки смлян черен пипер. Сложете месото в купа и добавете бира, така че да го покрие. Оставете го в хладилник поне за 5-6 часа, за да стане крехко и сочно. При реденето на шишовете е препоръчително да комбинирате месото с лук, зелена и червена чушка, домат и сланина. Останалите 3 глави лук се обелват, измиват и се режат на две по оста, определена от корена и ствола, след което се разделят на люспи. Добре е доматите да са по-дребни и да не са меки. Режат се на парчета, като се използва само външната част, без сърцевината, за да не изпадат от шишовете. Доматите не са задължителен елемент. Сланината се реже на парченца с дебелина около 5 мм. Препоръчително е шишовете да се редят по подобен начин: месо, домат, чушка, сланина, лук. Скарата се намазва с мазнина. Печенето става на слаб огън като шишовете се въртят през около 5 мин. След като се свалят от огъня, се поръсват със сол на вкус и подправки по желание.   Веган шишчета Необходими продукти:  2 глави червен лук  1 глава бял кромид лук  2 тиквички  200 г червени чушки  200 г зелени чушки  300 г пресни картофи  150 г гъби  250 г чери домати  200 мл олио  1 щипка сол  1 щипка черен пипер  100 мл оцет балсамико  2 стръка розмарин, пресен  2 стръка магданоз, пресен  1 щипка риган, сушен Начин на приготвяне:   От подправките направете марината. На шишчетата нанижете всички зеленчуци, предварително нарязани на кубчета или резенчета в зависимост от особеностите им. След като сте нанизали всички зеленчуци, потопете всички шишчета в подготвената марината. Нека престоят поне 2 часа. След това изпечете шишчетата на скара или във фурната на средна температура до готовност.   Агнешки шишчета с марината Необходими продукти:  3 с.л. зехтин  2 с.л. червен винен оцет  5 скилидки чесън  3/4 ч.л. кимион  1/2 ч.л. лют червен пипер  сол  1,5 кг обезкостено агнешко месо  3-4 чушки  чери доматчета Начин на приготвяне:  Загрейте барбекюто и ако ще използвате дървени шишчета, накиснете ги за около 10 минути във вода. В голяма купа смесете зехтина, оцета, стритите чесън и кимион, лютия пипер, солта, нарязания на ситно магданоз, агнешкото месо, нарязано на малки парчета като за шишчета. Разбъркайте много добре и оставете маринатата да попие в месото за 15-20 минути. След това нанижете месото на шишчетата, като между парчетата може да добавите чушки или чери доматки. На месото ще му е необходимо около 8-10 минути печене.   Шишчета от скариди със зеленчуци Необходими продукти:  20-30 големи скариди  2 червени чушки  1 глава лук  тиквичка или други зеленчуци по желание  3 скилидки чесън  2-3 с.л. зехтин  сок от половин лимон Начин на приготвяне:  Измийте добре скаридите и премахнете крачетата и ципите им като оставите съвсем малко ципа от страна на опашките им. На дървените шишчета започнете да поставяте скаридите като между тях слагайте и парче от зеленчуците. Намажете шишчетата с малко зехтин, в който сте сложили лимон и стрит чесън. Печете до готовност на скара или грил тиган. Сервирайте със свежа салата или гарнитура от сварен ориз.   Плодови шишчета Необходими продукти:  1 ананас  1 голяма зелена ябълкa  2 кивита  300 г черно грозде  500 г ягоди  1 портокал  100 г захаросан кокос (цели парчета)  100 г бял шоколад  100 г черен шоколад  20 дървени шишчета Начин на приготвяне:  Шоколадът се разтопява на водна баня. Плодовете се нарязват на еднакви парчета и се нанизват на шишчетата в последователност по желание. Шишчетата се заливат с разтопения шоколад, като струята трябва да е с дебелина на конец. Преди да се сервират, престояват 40 минути в хладилник.", "date": "2019.09.07", "title": " Приготвянето на шишчета е забавно"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%b7%d0%b0-%d0%bb%d0%b5%d0%ba%d0%b8-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8/", "text": "Трафикът на ГКПП „Кулата“ и ГКПП „Маказа“ на границата с Република Гърция е интензивен на вход и изход за леки автомобили, по данни към 13.00 часа. Това съобщиха от ГД „Гранична полиция“. Предвид увеличението на пътникопотока се препоръчва пътуващите да използват обходните маршрути през ГКПП „Илинден“, ГКПП „Златоград“ и ГКПП „Ивайловград“. Интензивен е трафикът и на ГКПП „Калотина“ на българо-сръбската граница на изход за леки и на ГКПП „Капитан Андреево“ на българо-турската – за товарни автомобили. На границата с Румъния трафикът е трафикът е интензивен на вход за леки автомобили на ГКПП „Дунав мост-Русе“ и на вход и изход за леки коли на ГКПП „Кардам“. Преминаването през всички контролно-пропускателни пунктове на границата с Република Северна Македония се осъществява нормално. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.07", "title": " Интензивен трафик за леки автомобили на ГКПП „Кулата“ и ГКПП „Маказа“"}
{"url": "https://trud.bg/%d0%ba%d0%be%d0%b1%d0%b8%d0%bb%d0%ba%d0%b8%d0%bd%d0%b0-100-%d0%ba%d0%b8%d0%bb%d0%b0-%d0%b8-%d0%ba%d0%b0%d1%80%d0%b0%d0%b4%d0%b6%d0%be%d0%b2-%d0%be%d1%82-%d0%b1%d1%80%d0%b8%d0%b3%d0%b0%d0%b4%d0%b0/", "text": "„Големият взрив“ 2019  не е поредната конференция, която ще се проведе през ноември в зала „Арена Армеец“ в София, а най-големият форум за личностно развитие и предприемачество в Източна Европа. На него идват най-добрите експерти, за да споделят своя практически опит, умения и знания.  Събитието е насочено към предприемачи, фрийлансъри и всеки, който иска да започне свой бизнес. Основател и лектор в тазгодишното издание на „Големият взрив“ ще бъде Пламен П. Попов – социален предприемач, мастър в продажбите, автор, съосновател на „Университет за личностно развитие и предприемачество“. Има над 15 години опит и повече от 13 бизнес проекта. Една от първите му големи успешни продажби е договор за 1 000 000 лева, когато е на 25 години. През последните три години развива успешна компания за обучения по личностно развитие, предприемачество и продажби. Написал е книгата „Предприемачът“, в която разкрива практическия си опит за успеха си. Съвсем скоро излезе от печат и втората му книга „Победителят“ – единственият практически наръчник по предприемачество в България. Друг лектор на форума ще бъде Ясар Маркос – треньор, предприемач от световна класа и един от водещите лектори в България в областта на личностното развитие и най-доброто представяне. Маркос е медик по образование. След като работи като доктор в Израел, решава да се отнася към хората по друг начин. Той напуска високоплатената си работа и се посвещава на мисията да помогне на всеки, който иска да открие предприемача в себе си. Според неговата дефиниция предприемач е не човекът, който просто започва бизнес, а всеки, който иска да поеме живота си в собствените си ръце, така че всички действия да са стъпка към по-пълноценен и по-щастлив живот. За пръв път в България  ще се състои инфлуенсърски панел с едни от най-успешните родни инфлуенсъри, воден от Ива Екимова – експерт по комуникации повече от 20 години. Част от звездните лектори и изпълнители на тазгодишното издание на „Големият взрив“ 2019 са: Владимир Караджов  от „Бригада „Нов дом“, Наталия Кобилкина – сексолог и семеен терапевт, Лазар Радков – автор на книгата „Яж шоколад и отслабвай“ и човекът, благодарение на когото цяла България събира капачки за благотворителност, Михаил Христов – български лекоатлет, параолимпиец, трикратен световен шампион на скок дължина за хора с увреждания, Явор Янакиев – по-известен като 100 Кила – български рап и хип-хоп изпълнител и музикален продуцент от Варна, Маги Джанаварова – певица, победителка от третия сезон на „Мюзик Айдъл“, Биляна Йотовска – един от най-известните модели в България, създател на свой собствен спортен бранд, и Дара Екимова – певица, участничка в телевизионното шоу „Големите надежди“, както и в „Екс фактор“. „Мисията на „Големият взрив“ 2019 е да даде увереност на младите хора в България да действат. Чрез личния опит на всеки един успял лектор, участващ в събитието, да се мотивират и да изберат да се развиват в родната си страна. Защото пътят към спасяването на България минава през развитието на нашите деца“, споделя  организаторът Пламен П. Попов.", "date": "2019.09.07", "title": " Кобилкина, 100 Кила и Караджов от „Бригада нов дом“ стават лектори"}
