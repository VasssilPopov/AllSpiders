{"url": "https://trud.bg/%d0%bf%d1%80%d0%be%d1%84-%d0%b4-%d1%82-%d0%bd-%d0%b8%d0%bd%d0%b6-%d0%bd%d0%b8%d0%ba%d0%be%d0%bb%d0%b0%d0%b9-%d0%b2%d1%8a%d0%bb%d0%ba%d0%b0%d0%bd%d0%be%d0%b2-%d0%b1%d0%b8%d0%b7%d0%bd%d0%b5%d1%81/", "text": "Фирмите да се грижат за работниците  Бизнес климатът в България е на много добро ниво. Това заяви проф. д.т.н. инж. Николай Вълканов, заместник-председател на Управителния съвет на Конфедерацията на работодателите и индустриалците в България. На официална церемония в Русе бяха връчени наградите на КРИБ – „Гласът на българския бизнес” за „Социално отговорна компания – партньор на община”. У нас има много стабилни закони, добра банкова система и много работещи европейски фондове, посочи още проф. Вълканов. И подчерта, че само през тази година около 2 млрд. лева от европейските фондове са отшили в българския бизнес в три направления – енергийна ефективност, конкурентоспособност и иновации. Добре е бизнесът да се грижи за работниците и да им осигурява добро заплащане, напомни още проф. Николай Вълканов. По думите му недостиг на кадри има там, където не се плаща – например в секторите туризъм и строителство. Според него там, където се плаща добре, където се уважават работниците, проблем няма. Пред участниците в събитието заместник-председателят на КРИБ подчерта, че е важно бизнесът да бъде социално отговорен, а фирмите да работят „на светло с грижа за обществото”. Приоритет за КРИБ е също така и дуалното обучение в България, посочи проф. Вълканов. На церемонията бяха отличени 17 компании, които развиват своята дейност на територията на общините Бяла, Две могили, Иваново, Русе, Сливо поле и Ценово. Връчени бяха и три специални награди – на „Астра биоплант”, „Дунарит” и община Русе.", "date": "2019.05.30", "title": " Проф. д.т.н. инж. Николай Вълканов: Бизнес климатът е на много добро ниво"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%bf%d0%be%d0%b4%d0%b3%d0%be%d1%82%d0%b2%d1%8f-%d1%81%d1%8a%d0%b4%d0%b5%d0%b1%d0%bd%d0%b8-%d1%80%d0%b5%d1%84%d0%be%d1%80%d0%bc%d0%b8-%d1%81-%d0%ba%d0%be%d0%b8/", "text": "Президентът на Турция Реджеп Тайип Ердоган представи пакет от съдебни реформи, който показва желанието на страната за пълноправно членство в Европейския съюз, съобщава вестник Hurriyet. „Този документ за стратегията за съдебна реформа може да се разглежда като начало на последващи такива“, подчерта Ердоган на специално заседание в Анкара. „Едно от основните постижения на Турция в процеса на присъединяване към ЕС е способността за системно осъществяване на реформите. Провеждаме ги не защото ЕС иска, а защото нашата нация се нуждае от тях“, обясни Ердоган. „Въпреки че съюзът не спазва обещанията си по отношение на кандидатурата на Анкара за членство, страната все пак потвърждава ангажимента си към ЕС“, отбеляза турският президент. „Подготвихме документа за стратегията за реформа на правосъдието в рамките на засилване на независимостта и безпристрастността на правосъдието и улесняването му. Искаме да защитим правото на справедлив процес по-ефективно през следващия период. Нашият приоритет е да създадем опростени процеси в съдебната система и да въведем в превантивни и защитни правни практики“, каза Ердоган. Той добави, че правителството „предприема мерки за разумно използване на мерките за задържане“. Реформата ще проправи пътя за изпълнение на наказания за деца, възрастни и болни хора, които не са извършили насилие. За тях се предвижда да изтърпяват наказанието си вкъщи при електронно наблюдение. Съгласно стратегията, ще бъде изготвен нов план за действие в областта на правата на човека. За първи път ще бъде създадена институция на заместник-съдии и заместник-прокурори. Ще бъдат създадени и специални съдилища в области като околната среда, строителството и енергетиката. Изискването за встъпване в длъжност е юридическа правоспособност. Периодът на обучение в Юридическите факултети се увеличава до пет години, а квотите за прием по специалността в университетите се намаляват.", "date": "2019.05.30", "title": " Турция подготвя съдебни реформи, с които да стане член на ЕС"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b0%d0%bd%d0%b4%d1%80%d0%b5%d0%b5%d0%b2-%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb-%d0%bd%d0%b0-%d1%86%d0%b8%d0%ba-%d0%bf/", "text": "„При формирането на разпределението на мандатите не се вземат предвид гласувалите „не подкрепям никого“. Те се изключват. В тази връзка тези гласове няма как да вземат предвид, защото в противен случай активността, която е увеличена с „Не подкрепям никого“ е един действителен недействителен глас ще бъде в полза на някои от партиите при разпределението на мандатите при партиите. А това не е правилно.“ Това заяви пред „Труд“ Александър Андреев, говорител на ЦИК. По силата на методиката в Изборния кодекс, която е в приложенията, пише, че при разпределянето на мандатите се изключват гласовете, които са „Не подкрепям никого“, коментира говорителят на ЦИК. По този начин вече се разпределят реално действителните гласове, които са подадени за партиите, коалициите и независимите кандидати. Тъй като нямаме независими кандидати, които да са избрани, защото не покриват националната квота, в този случай вече се разпределят само между партиите и коалициите, посочи Александър Андреев.", "date": "2019.05.30", "title": " Александър Андреев, говорител на ЦИК, пред „Труд“: Разликата идва от „Не подкрепям никого“"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8%d1%8f%d1%82-%d0%b7%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d0%bb%d0%b8%d0%be%d0%bd-%d0%b5-%d0%bd%d0%b0%d0%bf%d1%80/", "text": "Основният заподозрян за атентата в Лион направи пълни самопризнания пред френските власти. 24-годишният алжирец Мохамед Хишем беше арестуван в понеделник сутринта. Пред полицията той признал, че е изработил взривното устройство, което рани миналата седмица 13 души. То беше поставено на оживена улица в хартиена торба, пълна с винтове, пирони и метални топчета. Бащата, майката и братът на атентатора са поставени под стража от съображения за сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Арестуваният за атентата в Лион е направил пълни самопризнания"}
{"url": "https://trud.bg/%d0%be%d0%bb%d0%b8%d0%b2%d0%b8%d1%8f-%d1%83%d0%b0%d0%b9%d0%bb%d0%b4-%d0%be%d1%82-%d0%b1%d1%83%d0%bd%d1%82%d0%b0%d1%80%d0%ba%d0%b0-%d0%b4%d0%be/", "text": "Актрисата Оливия Уайлд, прочула се с участието си в сериала „Д-р Хаус“, наскоро даде интервю за Vanity Fair по повод дебюта й като режисьор на тийн филма „Booksmart“. Оказва се, че самата Оливия в юношеските си години е била бунтарка и от малка се е опитвала да изпъкне, и да върви срещу тълпата. „Когато бях на 12 години, боядисвах косата си във всички възможни цветове, включително и в едно ужасяващо оранжево, което приличаше на повърнато“, признава Оливия. Освен това, актрисата е допуснала грубата грешка (както я описва самата тя) да отскубне всички косъмчета по веждите си, което е наложило постоянно да си ги рисува. „Всички го правеха, но после техните вежди пораснаха, а моите не“, допълва Уайлд. Едва след като приключва с гимназията и образованието си, Оливия осъзнава, че е време да порасне и да се държи по-зряло и отговорно. „На 18 години отидох в Холивуд и си казах, че имам 9 месеца да успея, иначе се връщам обратно в колежа“, споделя Оливия. Нещата обаче не се развиват по план и тя продължава да преследва актьорска кариера, която дълго време е в застой, а когато е на 26 се развежда и изпада в депресия. Тогава Уайлд решава, че е крайно време да се отърси от стандартите на обществото и да спре опитите да бъде перфектна. Именно това я мотивира да режисира филма „Booksmart“. Към днешна дата, Оливия твърди, че се чувства уверена в кожата си и не се притеснява от недостатъците си.", "date": "2019.05.30", "title": " Оливия Уайлд: От бунтарка до режисьор в Холивуд"}
{"url": "https://trud.bg/%d0%b1%d1%80%d0%b8%d0%b3%d0%b8%d1%82%d0%b5-%d0%b1%d0%b8%d1%80%d0%bb%d0%b0%d0%b9%d0%bd-%d1%81%d1%82%d0%b0%d0%b2%d0%b0-%d0%bf%d1%8a%d1%80%d0%b2%d0%b8%d1%8f%d1%82-%d0%ba%d0%b0%d0%bd%d1%86%d0%bb%d0%b5/", "text": "Бригите Бирлайн, председател на Конституционния съд, става първият канцлер на Република Австрия от нежния пол. Съответното бе обявено от държавния глава Александър Ван дер Белен на кратка пресконференция във Виена, предава ORF, най-голямата обществена медия в страната. Австрийският президент натовари Бирлайн със задачата да формира следващото федерално правителство. Тя ще остане на власт, докато не бъде назначен следващия кабинет във Виена. Изборите ще се проведат през есента. Ван дер Белен поясни, че под управлението на Бирлайн няма да има големи, устойчиви законодателни инициативи – нейната задача е надеждно продължаване на текущите дела. Бирлайн благодари на Ван дер Беллен за гласуването доверие и обяви, че ще започне веднага с разискванията за разпределението на министерските постове. Макар да беше изненадващо от страна на Бирлайн, тя все пак представи някои от лицата, които ще влязат в преходното правителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Бригите Бирлайн става първият канцлер жена на Австрия"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b3%d1%80%d0%b0%d0%bd%d0%b8%d1%87%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b2-%d0%b5%d0%bb%d1%85%d0%be%d0%b2%d0%be-%d0%bf/", "text": "Шефът на Регионалната дирекция на Гранична полиция в Елхово комисар Деян Моллов е главният герой за откриването на Стоян Зайков-Чане, заявиха пред   участници в снощния екшън край Долна баня. След няколко изстрела по обградилите го полицаи издирваният за две убийства бивш затворник  . До развръзката се стигна след като около 20 часа Деян Моллов обхождал района на акумулаторния завод до Долна баня заедно със свой колега граничар. Изведнъж те видяли мъжки силует в полето край пътя. Насочили се към него и поискали документи, но човекът се врътнал и побягнал. Комисар Моллов бил достатъчно близо до него и разпознал издирвания от 20 дни Стоян Зайков. Двамата служители на реда открили предупредителен изстрел, а убиецът отвърнал със стрелба по тях. С риск на живота си Моллов и колегата му хукнали да го преследват. Веднага бил подаден сигнал и до отряда на баретите, които пристигнали и обградили Чане. След няколко предупредителни изстрела 43-годишният Зайков отказал да се предаде. Малко по-късно се самопрострелял с пушка самоделка, 12 калибър. Заради престрелката втората смяна на завода за рециклиране на оловни акумулатори изкарала почти до малките часове под охрана вътре в цеховете. Мярката била взета за да се гарантира безопасността на работниците. Тази сутрин комисар Деян Моллов обясни, че при издирването на Зайков са използвани техники и прийоми, които Гранична полиция използва за да залавя нелегални мигранти, влизащи през турската граница. Моллов оглави дирекцията в Елхово през март 2017 година, а преди това беше шеф на Гранична полиция в Смолян. Преди 4 години той беше отличен с почетен знак на МВР за добра служба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Шефът на Граничната полиция в Елхово пръв открил Стоян Зайков"}
{"url": "https://trud.bg/%d0%bb%d1%8e%d0%b1%d0%be%d0%bf%d0%b8%d1%82%d0%bd%d0%b8-%d1%84%d0%b0%d0%ba%d1%82%d0%b8-%d0%b7%d0%b0-%d0%bf%d0%be%d1%80%d0%b5%d0%b4%d0%b8%d1%86%d0%b0%d1%82%d0%b0-%d0%ba%d0%b0%d1%81%d1%8a%d0%bb/", "text": "Телевизионният детективски сериал „Касъл“ е невероятен хит в цял свят. Нейтън Филиън е в ролята на Касъл, който е писател на криминални романи, помагащ на полицията в разследването на някои мистериозни убийства. Ако и вие, като него, обичате да решавате загадки, ще ви бъде интересно да научите няколко любопитни факта, свързани с поредицата. Когато Стана Катич за първи път среща Филиън, тя тъкмо излиза от грим и прическа и осъзнава, че носи блуза, която е твърде дълга. Тя моли за ножица, вижда Филиън да си взема кафе, и го поздравява. Той я пита дали иска да каже няколко реплики, на което актрисата отговаря, „Не, но като стана дума за реплики (на англ. lines – линии), можеш ли да отрежеш една права линия?“ На което той отговаря „Мога да опитам.“ И скъсява блузата й. Продуцентите виждат това и тя получава ролята. Макар че на екран между двамата герои има невероятна химия, извън снимките Нейтън Филиън и Стана Катич имат толкова сериозни проблеми с общуването, че получават препоръка да посещават терапия за двойки. Всеки път, когато стане дума за комикси, Бекет изразява своите адмирации към труда на Франк Милър, автор на комикси. Най-вероятно това е препратка към факта, че Стана Катич, която е в ролята на Бекет, преди това участва в режисьорския дебют на Франк Милър „Spirit“ Нейтън Филиън, Джон Хуертас и Шеймъс Девър са единствените актьори, които участват във всички епизоди. Моли К. Куин отсъства от 30 епизода, следвана от Сюзън Съливан – от 27 и Стана Катич – само от два. На 18-ти април 2016 г. ABC съобщават, че няма да продължат договора на Стана Катич за девети сезон. Тъй като Катич е любимка на феновете и тъй като е в главната женска роля, на която се дължи голяма част от успеха на сериала, реакцията на феновете е толкова негативна, че в почти безпрецедентни срокове те пренасят въпроса в социалната медия и стартират активна кампания за спиране на сериала. Премиерата на сериала е няколко седмици преди 38-ия рожден ден на Нейтън Филиън, а последният епизод се излъчва няколко седмици след 38-ия рожден ден на Стана Катич. Касъл прави множество препратки към Вито Корлеоне в сериала, особено когато случаят е свързан с мафиоти. Докато Бекет е единствено дете, по сценарий, Стана Катич идва от сравнително голямо семейство и е най-голямото от шест деца. В течение на сериала става ясно, че преди да започне кариера в изпълнителната власт, в желанието си да върви по стъпките на майка си, Бекет планира да стане адвокат. Всъщност Стана Катич изпълнява ролята на адвокат в телевизионния филм Sister Cities. Докато връзката на Касъл и Бекет е чисто платонична, той се обръща към нея с нейната фамилия; след като връзката им става романтична, той започва да се обръща към нея по-често с личното й име. За разлика от него, Бекет се обръща към Касъл почти непрекъснато с фамилното му име, като само няколко пъти го нарича „Рик“ и много рядко, ако изобщо има такива случаи, го нарича „Ричард“. Макар че капитан Виктория Гейтс е жена, винаги се обръщат към нея със „сър“.", "date": "2019.05.30", "title": " Любопитни факти за поредицата „Касъл”"}
{"url": "https://trud.bg/%d1%81%d0%b8%d0%bb%d0%bd%d0%b0-%d0%b3%d1%80%d0%b0%d0%b4%d1%83%d1%88%d0%ba%d0%b0-%d1%83%d0%b4%d0%b0%d1%80%d0%b8-%d1%82%d1%80%d1%8f%d0%b2%d0%bd%d0%b0/", "text": "Буря премина премина през Габрово и Трявна този следобед.   съобщава, че жители на Трявна сигнализират за изключително силна градушка, която е причинила и материални щети. Дърво е аднало върху бус в града, както и градини, които буквално са обелели от ледените парчета. По първоначална информация, пострадали няма. Щетите обаче вероятно са значителни.", "date": "2019.05.30", "title": " Силна градушка удари Трявна"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%be%d1%82%d0%be-%d1%81%d0%bf%d1%80%d1%8f-%d1%81%d0%b4%d0%b5%d0%bb%d0%ba%d0%b0-%d1%81-%d0%b1%d0%b0%d1%80-%d0%bd%d0%b0-%d0%b4%d0%bb%d1%8a%d0%b6%d0%bd%d0%b8%d0%ba/", "text": "Националната агенция по приходите попречи на варненска фирма да продаде бара си в Бяла, която искала да го спаси от надвисналия дълг за укрити данъци в големи размери. След връчване на заповед за ревизия собственикът побързал да се раздели с крайбрежното заведение, като го прехвърлил на свой близък. По този начин е направен опит да се попречи на данъчните да съберат дължимите налози, съобщиха от пресцентъра на приходната агенция във Варна. Публичните изпълнители  са поискали веднага от съда да обяви сделката за недействителна и са продали бара на търг, като в бюджета са постъпили близо 30 000 лева. От началото на годината от ТД на НАП Варна са провели 208 търга на вещи и имоти на длъжници с просрочени данъчни и осигурителни задължения. Постъпленията  в републиканския бюджет са в размер на 983 231 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Данъчното спря сделка с бар на длъжник"}
{"url": "https://trud.bg/%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d1%85%d0%b0-%d0%bc%d0%b0%d1%80%d0%b8%d0%bd%d0%b5%d0%bb%d0%b0-%d0%b0%d1%80%d0%b0%d0%b1%d0%b0%d0%b4%d0%b6%d0%b8%d0%b5%d0%b2%d0%b0-%d1%83/", "text": "Маринела Арабаджиева беше екстрадирана в България, съобщава  . В началото на месеца у нас под конвой беше върнат и съпругът й Ветко Арабаджиев. Бизнесмените бяха задържани през март край Барселона. Месеци наред те бяха издирвани с европейска заповед за арест и червена бюлетина на Интерпол. Прокуратурата у нас ги обвинява в данъчни престъпления и пране на пари. Специализираната акция срещу Арабаджиеви се проведе в края на август миналата година. При претърсването на хотел „Маринела“ в София бяха открити 10 млн. лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Екстрадираха Маринела Арабаджиева у нас"}
{"url": "https://trud.bg/%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%bd%d0%b0-%d1%84%d0%b8%d0%bd%d0%b0%d0%bb%d0%bd%d0%b8-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8/", "text": "„Левски“ се раздели с цял отбор играчи след края на тежкия сезон. Договорите на Давид Яблонски, Милош Цветкович и Жерсон Кабрал изтекоха и бе ясно, че няма да бъдат подновени. Богдан Вашчук също се сбогува със „сините“, след като бе под наем. Най-новото попълнение от 2019 година, бранителят Седрик Утонджи беше с контракт до края на сезона и няма да му бъде предложен нов такъв. Същото важи и за Луан Виан, играл под наем в „Царско село“. Преди дни пък клубът е постигнал договорка с прекратяването на взаимоотношенията с Антъни Белмонт, Серджиу Буш и Луи Нганиони. Тепърва предстоят разговори с Еркебулан Сейдахмет. Последната дума за него ще има Петър Хубчев. „Договорът на Николай Михайлов изтича на 31 май – обясни Павел Колев. – Водихме няколко разговори с него. Сега ни предстои още един. Утре (б.а днес) трябва да се срещнем. Ако всичко е наред и той е доволен от условията, които му предлагаме,  ще остане в отбора за още 2 години. Тук е мястото в момента да разкрием, че търсим вратар, за да вдигнем конкуренцията. Той знае това и го прие.“  На „Герена“ признаха, че има конкретен интерес към футболисти, но клубът няма да продава на всяка цена.", "date": "2019.05.30", "title": " Михайлов на финални преговори"}
{"url": "https://trud.bg/noviqt-levski-bez-gol-entusiazam-i-haho-hihi/", "text": " Ден първи на Петър Хубчев като треньор на „Левски“ вече е в историята. Опитният специалист бе представен официално на „Герена“ заедно с останалия му екип – помощниците Георги Донков и Левон Апкарян, както и Армен Амбарцумян, отговарящ за формата на вратарите.  С встъпването си в длъжност, доскорошният селекционер действа ва-банк, отваряйки сам темата за националния отбор.  „Знам какво ще ме питате, от сърце ви моля да не говорим излишно. Официалното изявление на БФС бе, че съм бил раздвоен. Това не е истина. Твърдо бях убеден, че не мога да бъде полезен повече на отбора. Хората там го знаеха много преди Великден. Не искам да отварям повече тази рана. В БФС вярват, че говорят винаги истината. От сърце желая успех на националния отбор. Другото, което искам да кажа – зная много ясно къде съм дошъл аз и моят щаб. Знам за напрежението, знам и какво трябва да направим. Ще се опитаме според нашите виждания да го постигнем.“ На свой ред изпълнителният директор Павел Колев също обясни процеса по преговорите между двете страни през последните месеци.  „Не мога да ви кажа точна дата на първите разговори с Петър Хубчев, но те бяха някъде около средата на март, преди мачовете на националния отбор. Тогава обаче конкретни преговори нямаше, само разговаряхме по телефона. Защо се налагаше да крием? Отговорът на този въпрос го знае всеки. В Италия от шест месеца се знае, че Лучано Спалети си тръгва след края на сезона, а на мястото му идва Антонио Конте, но никой от директорите на „Интер“ не е говорил по темата. Когато аз дойдох на работа тук, Георги Дерменджиев беше треньор на „Левски“ и аз съм работил ден и нощ по всичките му искания за промени и футболисти. Играчите, които той искаше, бяха привлечени, с някои изключения. Когато един треньор има договор с клуба, за мен това е достатъчен мотив да го браня. Това и направих. Няма друго обяснение. Най-лошото нещо в тази ситуация беше да сринем авторитета на клуба и треньора. Това е истината, не е имало нищо скрито и тайно.“  А Хубчев допълни „Едва ли ще намерите треньор, който няма да дойде пеша до „Герена“ или „Армията“, от няколко години и в Разград. Имаше много важен разговор, той беше малко по-назад във времето. Напълно открит. Казали сме нашите виждания, дори ги помолих да не взимат прибързани решения.“ През лятото на „Герена“ отново ще бъде интересно откъм входящи трансфери, а новият треньорски щаб открехна завесата по темата.  „Има визия по селекцията на ръководството и тя съвпада на 100% с моята. Искаме да привлечем 5-6 много класни чужденци, но ще съм доволен и на 3-4. Говоря обаче за играчи, които имат много по-различно мислене, такова на професионалисти, а също и правилно хранeне и поведение на обществените места. Искаме да вкараме и юноши. Под ръководството на Георги Тодоров младите футболисти получиха шанс за изява и показаха голямо желание. Има и други от школата, които до този момент не са били викани в първия отбор, сега ще имаме възможност да ги видим. Както вече казах, за мен ще е важно не само футболните качества, но и цялостното мислене, малко по-малко хахо-хихи на тренировка и в личния живот, а за мач да не говорим. Иначе знам, че е трудно да убедим играчите, които искаме, да дойдат в България. Ще се опитаме до голяма степен селекцията да бъде приключена до 18 юни, когато заминаваме за Австрия на лагер. Не се сещам за пост, на който не искаме нов футболист. Клубът обаче е в един оздравителен процес и трябва да се съобразим с това.“ Изпълнителният директор Павел Колев сам призна, че ръководството е допуснало грешки през първите си месеци на управление.  „За съжаление моето разбирания за това как се управлява един клуб не отговарят на това, което се случи до момента. За това вина нося и аз най-вероятно, защото не успях да се справя с някои неща или да предвидя, че ще се случат. Истината е, че ситуацията в „Левски“, когато аз дойдох, беше много сложна и сега продължава да бъде такава. Разбира се, много по-добра от много гледни точки от това, което заварихме. Основно говоря за физическото оцеляване на акционерното дружеството. „Левски“ като клуб има още много път да извърви, за да стигне там, където си го представяме всички ние. Знам, че на хората им изглежда като голям хаос това, което се случва в момента и през последните месеци. По всяка вероятност имат цялото основание да смятат така, особено на фона на тези 10 години, в които „Левски“ не е спечелил нищо. Истината обаче е, че пропаст не може да се прескочи с два скока. Така че ние трябваше да се засилим малко. Надявам се това да доведе до бързи резултати. Осъзнаваме, че прагът на търпението на хората, свързани с клуба, се изчерпва. На „Герена“ не изключват възможността през есента отново да прехвърчат словесни престрелки в родния футбол. По-рано през сезона босът на „Славия“ Венцеслав Стефанов обяви публично, че има директива „Левски“ да е шампион, а зад нея стои… Хасан Чинчири.  „Да, имаше един такъв истеричен дискурс в един момент, който бе свързан основно с факта, че „Левски“ малко случайно се оказа в борбата за титлата, защото не е далече времето, когато тимът зимуваше на 10 точки от „Лудогорец“. Освен това отборът губеше от „Ботев“ (Враца), не успя да победи „Септември“. По едно време изглеждаше така, сякаш тимът не е отпадал за Купата на България и бил през цялото време конкурент за първото място. Отборът и клубът си имаха проблеми и те са стари. Иначе очаквам всичко. Всякакви теории на конспирациите ще чуем, но нас това не ни интересува. Всички в България се увериха, че такава директива няма. Също така се убедиха, че сме прави, че не сме готови за титлата. Искрено се надявам да бъдем много по-готови през новата кампания, но на базата на обем извършена работа, а не гол ентусиазъм. Защото това подвежда хората. Иначе няма нищо по-хубаво за един клуб да има оптимизъм, пълни трибуни и очаквания за титла и купа. За тази цел трябва да се свърши доста работа.“ На пресконференцията, продължила нетрадиционно дълго за клуба, Хубчев призна, че има крещяща нужда от спортен човек в ръководството без значение дали той ще изпълнява функциите на спортен директор или ще има друг пост.  На свой ред Павел Колев не пропусна да благодари на временния наставник Георги Тодоров за помощта в труден момент и затова, че не е избягал от отговорност в момент, както мнозина биха го направили.", "date": "2019.05.30", "title": " Новият „Левски“ – без гол ентусиазъм и „хахо-хихи“"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d1%87%d0%b8%d1%82%d0%b0-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b0-%d0%b2%d0%b5%d0%bb%d0%b8%d0%ba%d0%b8/", "text": "С ритуал по полагане на цветя и венци благоевградската общественост ще отбележи 143 години от смъртта на гениалния български поет, публицист и революционер Христо Ботев. На 2 юни (неделя) от 10:30 часа пред бюст-паметника на Христо Ботев на площад „Народни будители“ представители на Община Благоевград, жители и гости на града ще сведат глава и ще отдадат своята почит, съобщиха от пресцентъра на общината. Точно в 12:00 часа ще прозвучат сирените в памет на загиналите за свободата на България. Сирените за деня на Ботев за първи път се използват през 1948 г., когато се отбелязва 100-годишнината от рождението му. Христо Ботев е една от най-ярките личности в българската история. В Румъния той подготвя и въоръжава чета, с която да се включи в Априлското въстание. При вестта за избухването на въстанието, четниците тръгват от Гюргево към България, качвайки се на кораба „Радецки“. На 16 май 1876 година те заставят капитана да спре на българския бряг при Козлодуй и от там се отправят към Балкана. На 2 юни 1876 година в подножието на връх Вола вражески куршум пронизва Ботев при последното сражение на неговите четници във Врачанския балкан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Благоевград почита паметта на великия български поет, публицист и революционер Христо Ботев"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%bd%d0%b0-%d0%bf%d1%80%d0%be%d0%ba%d0%be%d0%bf%d0%b8%d0%b5%d0%b2-%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d1%81%d1%8a/", "text": "Журналисти от изданието „Капитал“ и лично подсъдимият издател Иво Прокопиев нападнаха съдията от Софийски градски съд (СГС) Петя Крънчева, защото си позволила да обяви техен колега за клеветник, съобщи  . В публикация на сайта „Капитал“ се атакува решението на тричленен въззивен състав на СГС, с което зетят на Румяна Бъчварова – Росен Босев, е признат за виновен за това, че е наклеветил бившия председател на Комисията за финансов надзор (КФН) Стоян Мавродиев. В интервю за сутрешния блок на „Нова телевизия“ през 2015 г. Босев обявил, че „Стоян Мавродиев използва КФН, за да репресира „Капитал“ и „Дневник““, както и че „Господин Мавродиев има отношение към схемата за пране на пари, по която подсъдим е Евелин Банев. Чрез свои действия той е улеснил изпирането на сума, придобита от наркотрафик.“ Тези твърдения са приети за позорящи и неверни, а Росен Босев е осъден за клевета спрямо длъжностно лице, като му е наложена глоба от 1000 лв. Решението е окончателно и не подлежи на обжалване. В тази връзка журналисти от „Капитал“, включително издателите Иво Прокопиев и Теодор Захов, а по-късно и живеещата на семейни начала с Росен Босев дъщеря на Румяна Бъчварова – Лора Филева, се подписват под подписка към редакционен коментар, в който се атакува персонално съдия Петя Крънчева от СГС. За разлика от много други ситуации, в които медиите и журналистите на подсъдимия издател са изразявали удовлетворение от съдебни решения, особено по дела за клевета, които Прокопиев е водил, този път авторите на „Капитал“ и „Дневник“ заемат диаметрално противоположна позиция и отправят поредица от внушения по адрес на конкретния съдебен акт и персонално срещу съдията от СГС. Като се неглижира фактът, че решението е постановено не от един, а от трима магистрати, се внушава неговата ретроградност. Изглежда служителите на Прокопиев са недоволни от констатацията на въззивния съдебен състав, че опозоряването на Мавродиев от Босев „категорично не попада в обхвата на свободата на словото, защитена от разпоредбата на Конституцията и ЕКПЧ, и в обхвата на медийната свобода, доколкото медиите са призвани да информират вярно и точно обществото, а не да разгласяват невярна и неточна информация за определени лица“. В публикацията на „Капитал“ се твърди още, че решението на съдебния състав, председателстван от Крънчева, е тенденциозно, защото съдийката била обект на множество критични към работата й материали, автор на които е бил именно Росен Босев. Изброените статии всъщност показват, че в продължение на години Крънчева е била обект на кампания, в която съдийката дори е обвинявана в извършването на престъпления, очевидно без наличието на достатъчно доказателства за това, след като атакуваният магистрат продължава да правораздава и към настоящия момент. С мотив, че не е запозната с публикациите, Крънчева е отказала да си направи отвод по делото на Мавродиев срещу Босев, което за „Капитал“ също се явява неприемливо. Крънчева дори е обект на внушение, че била разгледала делото в изключително краткия срок от четири месеца, при положение, че била известна с това, че решавала делата си бавно. В пълен синхрон като съдържание и като време на публикуване, успоредно с редакционната позиция на „Капитал“, със становище срещу признаването на журналиста Росен Босев за клеветник излезе и т.нар. Асоциация на европейските журналисти – България. Това не е изненадващо, все пак Босев е член на Управителния съвет на финансираната с грантове от Фондация „Америка за България“ организация, с членове журналисти основно от изданията на Иво Прокопиев. В позицията на АЕЖ се отправя предупреждение, че организацията ще сезира международни институции и ще настоява влязлото в сила съдебно решение да бъде включено с коментар в предстоящия доклад на Европейската комисия по Механизма за сътрудничество и проверка. Макар през есента на 2018 г. Съдийската колегия на Висшия съдебен съвет (ВСС) да прие Стандарти за независимост на съдебната власт, които предвиждат изрична реакция при случаи, в които отделен магистрат или група съдии стават обект на организирана кампания по повод техни решения и/или присъди, към настоящия момент такава липсва. Такава реакция в защита на съдебния състав и персонално на съдия Петя Крънчева би следвало да дойде от ръководството на Софийски градски съд, от говорителя на Съдийската колегия на ВСС или ако мнозинството от кадровиците в ресорната колегия излязат с нарочна декларация. Особено активен в изискването на позиции в защита на (определени) съдии, особено през отминалата година, бе и председателят на ВКС Лозан Панов. В случая, подобен ход от негова страна не се очаква, особено след като по-рано през годината стана ясно, че Крънчева окончателно е спечелила едно от делата си пред Върховния административен съд (ВАС) за отказ за образуване на дисциплинарно производство срещу нея, именно по искане на Панов. Не би било изненада обаче, ако Панов поиска проверка по делото срещу Росен Босев, особено с оглед тоталната обвързаност на председателя на ВКС със защитаващите го автори от изданията на подсъдимия Иво Прокопиев. Парадоксалното в случая е, че в други ситуации, нападащите днес един очевидно неудобен за тях съдия, са изисквали от съответните органи на съдебната власт да декларират подкрепа за удобни съдии, основно за тези, които са сред членовете на т.нар. Съюз на съдиите в България (ССБ). Финансираната дълги години отново от Фондация „Америка за България“ съсловна организация също няма становище по отношение атаката срещу съдийката от СГС. Казусът с решението на съдия Петя Крънчева и последвалата атака срещу нея във връзка с изпълнението на служебните й задължения са пример освен за наложилия се вече като стандарт „Двойнствен морал“ за журналистите от „Капитал“ и магистратите от ССБ, но и за наличието на опасен прецедент, застрашаващ устоите на правовата държава. Защото, колкото и да не се харесва едно или друго съдебно решение, след като то е окончателно и влязло в сила, не е работа на страните по делото да организират кампания срещу постановилия го магистрат, а да го изпълнят или да търсят начин за компенсиране от „любимия“ на „моралните правозащитници“ ЕСПЧ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Журналисти на Прокопиев нападнаха съдия, защото осъдил техен колега за клевета\t"}
{"url": "https://trud.bg/%d1%80%d0%b5%d1%86%d0%b8%d0%ba%d0%bb%d0%b8%d1%80%d0%b0%d0%bd%d0%b8-%d0%bc%d0%b0%d1%82%d0%b5%d1%80%d0%b8%d0%b0%d0%bb%d0%b8-%d1%81%d0%b5-%d0%bf%d1%80%d0%b5%d0%b2%d1%8a%d1%80%d0%bd%d0%b0%d1%85%d0%b0/", "text": "Рециклирани материали се превърнаха в авторски творби. Те ще бъдат подредени в обща изложба, която ще бъде открита на 31 май (петък) в къща-музей „Георги Баев“ на бул. „Демокрация“ в Бургас. В нея са включени модернистични произведения на изкуството от бургаските автори Руси Костадинов, Добрин Вътев, Огнян Петков, Симеон Шивачев, Атанас Стоянов и Божин Божинов. Риби от глави на хард дискове, муха от вентили за велосипедни гуми и гаечно „хоро“ са само някои от творбите, които бургазлии могат да видят в периода 31 май – 7 юни в залите на къща „Георги Баев“. Изложбата се организира в рамките на фестивала „Рециклирай с фантазия“, организиран от Община Бургас по повод „Европейския ден на морето“ и „Зелени дни в Бургас“.", "date": "2019.05.30", "title": " Рециклирани материали се превърнаха в авторски творби"}
{"url": "https://trud.bg/%d0%b3%d1%8e%d0%bb%d0%b5%d1%82%d0%b0-%d0%be%d1%82-16-%d0%b2%d0%b5%d0%ba-%d0%b4%d0%be%d0%ba%d0%b0%d0%b7%d0%b2%d0%b0%d1%82-%d0%b1%d0%b8%d1%82%d0%ba%d0%b0-%d0%bd%d0%b0-%d0%b3%d1%80%d0%b0%d1%84-%d0%b4/", "text": "Гюлета от 16 век, както и множество древни монети и керамика откри проф.Николай Овчаров при разкопки на крепостта „Калето” в Свищов. Още миналата година проучвателят видял твърдината в крайдунавския град. Смятал, че е била много по-жестоко разрушена през 1810 г.при изтеглянето на руските войски, но се оказало, че тя е доста добре запазена. „Тук са правени кратки разкопки през 1961 г.от Въло Вълов, но сега с помощта на община Свищов, извършваме сериозни проучвания. Те имат за цел крепостта да бъде експонирана и да стане един от основните обекти за културен туризъм в района”, подчерта проф.Овчаров. Той изтъкна, че свищовската крепост се оказала с множество интересни данни. „Тя е една от най-добре документираните. Първото писмено сведение за нея е още от 1385 г. Но особено важно е сведението на османския хронист Мехмед Нешри, който описва завоюването на България. След превземането на Търново, османските войски се насочват към Дунав и започват да покоряват крепостите  покрай реката. Тогава пада и Свищов, но пада много героично, защото е имало силна отбрана на крепостта”, обяснява проф.Овчаров. Археологът уточнява, че има данни за замъка на крепостта,  а градът се е разпростирал по склоновете около калето. „Замъкът се вижда добре от миниатюри от началото на 19 век. Много е богата историята му от 15-18 век, когато е бил османска крепост. Знае се, че тук е бил локализиран малък гарнизон, защото през този район е минавал един от важните пътища, т.нар. свищовски път към Влахия. Не случайно около Свищов се разиграват доста драматични битки през 15-16 век, когато е бил и големия сблъсък между Османската империя и влашкото воеводство, което укрепва през този период. Знаем, че през зимата на 1461-1462 година Влад Цепеш, по-известен като Дракула обсажда крепостта и я превзема след тежка битка и както пише в едно писмо до унгарския крал, са убити 410 турци. Част от тях са умъртвени по любимия му начин чрез набиване на кол. Писмото е от февруари 1462 г. , което показва, че въпросната зима той е изкарал в замъка на свищовската крепост. Друг влашки воевода-Михаил Храбри, но вече през следващия век, прави на два пъти опити да покори крепостта. Градът е превзет, но замъкът удържа нашествениците”, обяснява проф.Николай Овчаров. Това е описано от османския пътешественик Евлия Челеби през 17 век. От неговите хроники става ясно, че замъкът е със 7 кули, вътре има цистерна за вода, къща за коменданта, джамия, а преди това и църква.  „Три гравюри се пазят във Виена от началото на 19 век, които показват замъка почти напълно запазен. След поредната руско-турска война, руснаците са навлезли дълбоко на юг, а преди да се изтеглят от Дунав, взривяват крепостите покрай реката, включително и свищовската. Оказа се обаче, че не е било много силно взривяването, а по-скоро калето е било опожарено. Така днес крепостта е в един доста запазен вид”, подчертава проф.Овчаров. Проучвателят казва, че десет дни от началото на разкопките,  вече има представа за последните периоди в археологията. „Първо попаднахме на калдъръма от  началото на 19 век, а непосредствено под него започват следите от пожарищата. Малко по-надолу пък в друг пласт от 15-16 век, излязоха много характерни ядра или гюлета за колеврина. Това е едно от първите оръдия, използвани през 16 век. Вероятно тези гюлета показват точно тези военни сблъсъци между Граф Дракула и османците. Надолу навлизаме в средновековния български пласт като открихме римски монети , монети на Андроник II, на сина му Михаил, който е византийски император, има и български монети. Натъкнахме се и на керамика, която е доказателство за доста интензивния живот, който се е водил на това място в продължение на столетия”, категоричен е проф.Овчаров. Интерес представлява друг артефакт. Върху тухла е намерен част от надпис на латински от 4-5 век. Чете се съкращението на „кохорта”. Хипотезата на проучвателя  е, че става дума за последния период от присъствието на римляните по тези земи. „Знаем, че са били в центъра на Първи Италийски легион в Нове в края на Свищов, но през 4-5 век в следствие на варварските нашествия, древно-римския град  става незащитен, изоставен е и тогава се изгражда късноантичната крепост”, казва проф.Овчаров. Местна легенда гласи, че Граф Дракула е живял по българските земи с местна жена и дори че е имал наследник, но тези данни засега не се потвърждават. Продължава проучването на архитектурата от средновековния български период. Проучванията ще са до 15 юни. За едномесечните разкопки, община Свищов е осигурила финансиране в размер на 30 000 лева. „Находките и запазените зидове задължават разкопките да продължат и през идната година”, категоричен е проф.Николай Овчаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Гюлета от 16 век доказват битка на Граф Дракула с османските орди в Свищов\t"}
{"url": "https://trud.bg/%d0%b3%d0%be%d0%bb%d1%8f%d0%bc%d0%be%d1%82%d0%be-%d0%bf%d1%80%d0%b5%d1%81%d0%b5%d0%bb%d0%b5%d0%bd%d0%b8%d0%b5-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d1%86%d0%b8%d1%82%d0%b5-%d0%b2-%d0%b5/", "text": "Федералната статистическа служба на Германия (Destatis), с позоваване на Евростат, публикува прессъобщение със списък на страните, в които отскоро постоянно пребивават притежателите на немски паспорти. От този документ се вижда че, „Австрия е най-популярната страна за гражданите на Германия като страна с постоянно пребиваване: през 2018 г. около 187 000 немци живеят в Алпийската република. Броят им нараства: само в сравнение с 2017 г. увеличението е около 5 000 души (+ 3%). Промяната на мястото за постоянно пребиваване се улеснява от териториалната близост и липсата на езикова бариера”. Великобритания е на второ място: „През 2018 г. около 156 000 немци постоянно пребивават в Обединеното кралство“. Ако Великобритания напусне ЕС, статутът на гражданите на ЕС, които са се установили там, също ще бъде преразгледан. Но засега страната не е загубила своята привлекателност, въпреки решението на референдума за Брекзит и в сравнение с 2017 г. броят на немците, живеещи в Обединеното кралство, се е увеличил с около 8 000 (+ 6%).“ “Испания е на трето място в класацията на страните, популярни за немските емигранти”, продължава Destatis. Но привлекателността на тази страна намалява от няколко години. През 2018 г. около 139 000 немци са живели в Испания, което е с около 2000 по-малко в сравнение с 2017 г. (- 2%). В същото време, ако възрастните немци се преселват в Испания, то немската младеж предпочита Австрия. В другите страни от ЕС картината е следната: през 2018 г. 39 200 притежатели на немски паспорти са живели в Белгия, 24 800 в Дания, 36 800 в Холандия, 75 000 в Холандия, 90 777 във Франция, 21 300 в Чешката република и 29 000 в Швеция. Както беше отбелязано в съобщението, „няма данни за Малта и Кипър в Евростат“. От европейските страни, които не са членки на ЕС, миналата година най-популярна сред германците беше Швейцария. 315 000 немци са се преселили тук, а ако броите и хората с двойно гражданство, то броят им е 450 000. Общо през 2018 г. около 900 000 немци са със статут на постоянно пребиваващи в други европейски страни. Но това не означава, че всички тези 900 хиляди са напуснали своята родина миналата година. Този брой е натрупан през годините и непрекъснато се актуализира. Според Дестатис през 2016 г. например 281 000 немски граждани са сменили своята адресна регистрация с чуждестранна. През предходните години средно около 140 000 души годишно напускат страната. При това, немците са едва на пето място по числеността на групите емигранти в страните от ЕС. Сред завинаги напуснали родината си, най-голям е броят на румънците. През 2018 г. около 3,4 милиона румънци са пребивавали в други страни на ЕС. Не знам как гледат на тази голяма емиграция в Букурещ, но за Германия 900 000 отток на нейните граждани не е толкова критичен. Защото, изглежда, в страната се появил силен резерв (виж карето). Ако сериозно анализираме прессъобщението на Destatis, като реализират правото си на свободно движение, гражданите на ЕС изразяват по този начин своето отношение към реда и условията на живот в собствените си страни. Защо тогава от много проспериращи на пръв поглед европейски държави, техните жители се разпръскват в различни посоки? Да видим, какво показват данните от проучването на германския клон на британската международна интернет компания за пазарни проучвания, и анализ на данни YouGov. Като най-честа причина за емиграцията си анкетираните от Германия посочват „желанието да живеят в по-спокойна среда”. Това изглежда, много странно за страна с универсален и отдавна установен “ordnung”. Изглежда обаче, че терминът “по-спокойна среда” е евфемизъм, предназначен да ретушира всички негативни ефекти от миграционната криза, която удари Германия през 2015–2016 г. И в светлината на това става ясно, защо стотици хиляди немци с обидени чувства желаят да „тръгнат по света, за да намерят това, което им липсва в тяхната родина”. За щастие, реализирането на това желание се улеснява с правото на свободно движение, предоставено на гражданите на ЕС.   Ще признаят ли полигамията? Според таблоида Bild на 8 май 40-годишният сириец Абуд Свейд, живеещ със семейството си в един от малките градове на Северен Рейн-Вестфалия, по неговите думи “би бил щастлив да получи германско гражданство”. А семейството на Абуд е забележително и се състои от три съпруги и четиринадесет деца на възраст от 14 до една година! Нещо повече, засега са четиринадесет деца, защото втората му жена трябва да роди в близките дни. Така при благоприятен изход за Абуд, разгорещената дискусия за признаването в Германия на полигамията, която сега сериозно се преследва по законите на федералното правителство, общият брой на гражданите на тази страна може само с един подпис да се увеличи с 19 души. И ако примерът на Абуд бъде последван от другите негови единоверци, то тогава не бива да се тревожите за статистиката на гражданите на Федералната република, да не говорим за демографията на Германия. (Превод за „Труд“ – Павел Павлов)", "date": "2019.05.30", "title": " Голямото преселение на германците в Европа\t"}
{"url": "https://trud.bg/%d0%bd%d0%b5%d0%b1%d0%b5%d1%81%d0%bd%d0%b0%d1%82%d0%b0-%d1%80%d0%be%d0%bc%d0%b0%d0%bd%d1%81%d0%ba%d0%b0-%d0%b8%d0%bc%d0%bf%d0%b5%d1%80%d0%b8%d1%8f/", "text": "БАКУ – През 2003 година футболът видя първия истински олигарх, захванал се да гради династия. Почти две десетилетия по-късно Роман Абрамович не спира да се наслаждава на своята Небесна синя империя.  Повече от година руският милиардер не бе гледал официален мач на своя „Челси“, защото Великобритания отказва да му поднови визата. В Баку обаче проблеми няма – Абрамович дойде, видя и вдигна третата си европейски купа. И как само! „Челси“ отвя „Арсенал“ с 4:1 на олимпийския стадион с 4 гола за 23 минути през второто полувреме. Веднага след края олигархът слезе в тунела, за да поздрави всички един по един. За последно Абрамович гледа своя тим в контрола срещу „Ню Инглънд Революшън“ в Щатите след края на сезона. Сега той изглеждаше по-щастлив от всякога, а УЕФА разпространи снимки как се поздравява със своите играчи.  „Челси“ наистина е империя. В ерата на Абрамович отборът отвоюва 5  титли във Висшата лига, по 3 пъти взе купата на Англия и на лигата, два пъти триумфира с Лига Европа. И най-важното – „Челси“ е европейски шампион за 2012 година. Откакто 4 сезона по-рано загуби от „Манчестър Юнайтед“ финала в Москва, „синият“ клуб не допуска грешки в мачове за титлата от евротурнирите. Падна само от „Атлетико“ и „Байерн“ за Суперкупата на Европа, но малцина отдават значение на този дуел. По нищо не личи, че Абрамович има намерение да продава своето футболно дете.  Днес „син“ Лондон ликува, „червен“ – плаче. Абрамович започва да гради нова глава от своята Романска империя. Еден Азар, най-добрият футболист на „Челси“, каза „Сбогом“ с два гола. „Мечтата ми беше да играя във Висшата лига и попаднах в един от най-великите клубове на света – каза белгиецът. – Време е за ново предизвикателство. Исках да си тръгна с купата. Сега зависи „Челси“ и „Реал“ да се разберат за трансфера. Аз чакам.“  Когато Азар напусна терена в 88-ата минута, всички фенове на „Челси“ изригнаха. В знак на благодарност за седемте му години с тях! Сега Азар ще се събере с идола си от детинство – Зинедин Зидан, треньора на „Реал“. „Той беше моето вдъхновение, но никога няма да мога да съм елегантен като него“, призна белгиецът.  Новата империя ще има и нов предводител. По всичко личи, че Маурицио Сари отива в „Ювентус“. Президентът на „Старата госпожа“ Андреа Аниели беше в Баку за финални преговори с „Челси“. Сари така и не спечели сърцата на „сините“ фенове, но ще си тръгне като герой. Заклетият пушач дори извади пура от анцуга си след финала още на терена, показа я на футболистите си, но бързо я прибра – до крайности не стигна. Трофеят е първи в кариерата на Сари.  Английският бойкот на финала успя. Седмици наред от Острова бълваха огън и жупел срещу УЕФА и Баку. Накрая хиляди места останаха свободни. Азербайджанската столица обаче може да е горда – организацията беше на световно ниво. И дори консервативните британци признаваха, че с парите за една вечеря в Лондон в Баку могат да живеят като баровци една седмица. А УЕФА няма намерение да спира с търсенето на нови географски ширини – „Челси“ вече е част от мача за Суперкупата на Европа. В Истатбул на стадион „Водафон“, дома на „Бешикташ“. Чака се съперникът – „Ливърпул“ или „Тотнъм“. „Арсенал“ е европейски неудачник „Арсенал“ окончателно се бетонира с прозвището евронеудачник. „Артилеристите“ влязоха в черна серия от 4 загубени финала.  Само веднъж в историята си „Арсенал“ е стъпвал на европейски връх. През 1994 година тимът победи „Парма“ с 1:0 за КНК. В следващия сезон и в същия турнир „Арсенал“ падна в спора за короната с 1:2 от „Сарагоса“. Последва поражение от „Галатасарай“ след дузпи в битката за Купата на УЕФА през 2000 година. Най-високото стъпало за „Арсенал“ бе финалът на Шампионската лига. През 2006-а тимът загуби с 1:2 от „Барселона“. А сега дойде и поражението от „Челси“.  „Горд съм с последния си мач“, каза вратарят Петер Чех, допуснал за финал на славната си кариера 4 гола. Чешкият страж нямаше вина за нито един от тях. Най-вероятно Чех ще стане спортен директор на „Челси“. А Унай Емери, испанският треньор на „Арсенал“, падна за първи път във финал на Лига Европа след 3 трофея със „Севиля“. Педро влезе в историята Има само един Педро на света! След победата на „Челси“ във финала на Лига Европа испанският нападател, вкарал втория гол, се записа със златни букви в историята. Педро е единственият футболист, спечелил Шампионската лига, Лига Европа, Висшата лига, станал още световен и европейски първенец с националния си отбор.  Освен трофеите с „Челси“ и Испания голмайсторът има още 5 титли с „Барселона“, три кралски купи, три пъти е ликувал със Суперкупата на Европа, два пъти е ставал световен клубен шампион.  Педро е едва петият футболист, вкарал голове и в двата финала на евротурнирите. Преди него са успявали Алан Симонсен, Ернан Креспо, Дмитрий Алейничев и Стивън Джерард. Но само Педро има гол и в мач за Суперкупата на Европа.  Оливие Жиру пък откри резултата срещу бившия си тим „Арсенал“ и това бе гол №200 в кариерата му. Французинът е първият след Алън Шийрър („Нюкасъл“) с 11 попадения за английски тим в един сезон от евротурнирите.  Сегашният финал изравни рекорд. На терена излязоха футболисти от 15 различни националности. Рекордът щеше да падне, ако Хенрик Мхитарян не бе останал в Лондон по политически причини. С играчи от 15 държави минаха финалите „Атлетико“ – „Фулъм“ (2010-а в Лига Европа) и „Аякс“ – „Манчестър Юнайтед“ (2016-а в Лига Европа).  „Челси“ е първият тим след „Интер“ от финала през 2010-а срещу „Байерн“, който стартира мач за евротрофей без футболист от своята държава. Англия остана с 4 отбора в Шампионската лига Висшата лига на Англия се гордее с 4 отбора в двата финала на евротурнирите този сезон. Но няма да се радва на 5 представителя в Шампионската лига през следващия. Това можеше да стане, ако „Арсенал“ бе победил „Челси“.  Тимът на Унай Емери остана на пето място в първенството и за трети сезон поред ще се утешава с битки в Лига Европа редом до „Манчестър Юнайтед“. В Шампионската лига английските тимове ще са „Манчестър Сити“, „Ливърпул“, „Тотнъм“ и „Челси“.", "date": "2019.05.30", "title": " Небесната романска империя"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b0%d0%ba%d1%82%d1%8c%d0%be%d1%80-%d0%bf%d0%b0%d1%80%d1%82%d0%bd%d0%b8%d1%80%d0%b0-%d0%bd%d0%b0-te%d0%be%d0%b4%d0%be%d1%80%d0%b0/", "text": "След като в началото на тази година поп фолк певицата Теодора направи голямото си завръщане на музикалната сцена, сега е готова да зарадва почитателите си и с нов проект. Както обеща, макар да живее в САЩ, тя активно работи и не спира да поднася изненади на българската публика. Звездата на „Diapason Records“ отново се спира на балада, озаглавена „Страх ме е от любовта“, която можете да гледате ексклузивно в ефира на ФЕН ТВ. За новия си проект тя отново се доверява на композитора Дидо Калпаков и текстописеца Йордан Гергов, с които работи и по предишната си песен. Видеото е заснето в Лас Вегас – любимия град на певицата. Този път тя залага на сюжетен клип, в който освен нея участва и един от най-известните актьори в Лас Вегас – Mark Justice. Първата локация, която използвали, е туристическата атракция 7 Magic Mountains. Това са 7 големи камъка, разположени в средата на пустинята Невада, украсени в различни цветове. Втората сцена се развива в един от луксозните хотели в Лас Вегас, а третата е в сърцето на града на хазарта. Певицата сменя 3 тоалета във видеото, като отново залага на стилна визия с дълги рокли. Olena Z Films е компанията, която заснема и двата клипа на певицата в Лас Вегас.", "date": "2019.05.30", "title": " Американски актьор партнира на Teодора в клип"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d1%81%d0%be%d0%bb%d0%be%d0%b2%d1%8c%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d1%81%d1%8a%d1%8e/", "text": "Какво става на Балканите, докъде стигна русофобската вълна и свободата на словото. За българските, руските и световните медии, за цензурата, фалшивите новини и медийната агресия – по всички тези въпроси разговаряме с един от най-известните руски журналисти Владимир Соловьов.  – Познавате ли българските медии, господин Соловьов, интересувате ли се какво пишат и какво мислите за тях?  – Макар и не толкова добре, но познавам българските медии, както и световните. Много години съм работил на Балканите и понякога гледам телевизии от балканските страни – Сърбия, Босна, Черна гора, Хърватия. Не съм идвал в България от много години. В Сърбия бях ръководител на кореспондентския пункт на Първи канал от 1991 до 1997 г., когато на територията на бивша Югославия започнаха трагичните събития с американските бомбардировки. Неотдавна бях в Сърбия на международна конференция и отбелязахме 20-годишнината от тях. – Запознат сте със ситуацията на Балканите, какво става сега тук според вас?  – Ситуацията на Балканите сега е сложна, сериозна е обстановката в Босна и Херцеговина, скоро бях в Белград, където бяха отбелязани 20 години от бомбардировките на радио-телевизионния център. Най-сериозна е обаче обстановката в Косово, където напрежение предизвиква предложението за неговата подялба. Как ще завърши всичко това, никой не знае. Ще ми се да споделя и какво виждам в България. За няколкото дни, в които съм тук, всяка вечер гледах български телевизии и честна дума – изненадан съм в добрия смисъл на думата. – Изненадан – защо? Бихте ли споделили кое ви впечатли най-много?  – Смятам, че свободата на словото в доста български телевизионни канали е много по-голяма, отколкото в съседни вам балкански страни. Има канали, където откровено говорят и дебатират, и то без всякакви премълчавания за всичките важни проблеми в страната и света, и най-вече тези, засягащи отношенията с Русия, Украйна, западните страни. За съжаление, това, което говорят някои от телеканалите в България, сега е невъзможно да се чуе в други балкански страни. Много съм впечатлен от това. – Любопитно е да обясните това ваше чувство. Сега в България има ярко забелязваща се и чуваща се на висок глас русофобска вълна, особено това може да се види и усети в някои от средствата за масова информация.  – Това не е само в България, а в много страни по света. Да, ние бяхме „братушки“, но се надявам, че все пак сме останали такива. С президента Румен Радев, с когото се срещнах, общувахме много интересно. Той ме разпитваше на много добър руски за ситуацията в Русия, сподели ми, че смята да присъства на големия световен икономически форум в Санкт Петербург през юни. Попита ме за икономическата и политическата ситуация в Русия. Разбира се, и за президента ни Владимир Путин. Споделих му нещо, което го впечатли – че също като него имам отношение към самолетите МиГ. Той като пилот на изтребителя МиГ-29, а аз – като военен авиомеханик на МиГ-25. Всъщност аз бях последно тук през 2003 г. по време на посещението на Путин на Шипка – тогава бях кореспондент на Първи канал на Руската телевизия. Отношенията по това време бяха сложни… – Какво мислите за русофобията не само в България, а и в останалите бивши съюзници от Източния блок? Повлияни от това или не, но и сред коментарите в руските социални мрежи има доста крайни изказвания за българите.  – Най-напред бих ви казал да не приемате толкова присърце това, което се пише в соцмрежите. Защото хората, които пишат там, не отговарят за думите си, затова има и толкова много обиди, който естествено се чуват най-силно. Що се отнася до отношенията с България, те бяха доста хладни след спирането на „Южен поток“. И това се забелязваше, защото нямаше как да не се види на какъв огромен натиск беше подложено ръководството на България от страна на вашите сегашни партньори. Сега всичко се подновява, тръбопровода, газопровода… Но аз мисля, че отношението на руския към българския народ е много топло и братското чувство е запазено. Що се отнася до официалната ви и сериозна преса, не наблюдавам някаква изявена русофобия – изключвам времето на спиране на Южен поток, всичко си се развива нормално. – Да поговорим за руските медии – като човек, начело на Съюза на руските журналисти, има ли свобода на словото при вас, има ли цензура, какви са проблемите на гилдията при вас?  – Разбира се, при нас има свобода на печата, свобода на словото. Това важи и за тези медии, в които се твърди обратното, че в Русия няма свобода на словото. Интересно, как те тогава могат да твърдят, че липсва свобода? Ако това беше вярно, нямаше да могат да го кажат. У нас наистина има такива медии, каквито в други страни просто не могат да си представят, че е възможно да пишат по този начин. В Русия се пускат такива обидни текстове, заради които в други страни тези журналисти биха попаднали веднага в ареста или затвора. Дори не говоря за големите и известни опозиционни медии, а за регионални – от Калининград до Владивосток. В тях така ругаят президента и официалната власт, че не мога да си представя какво би им се случило, ако бяха в някоя западна държава. Но все пак бих споделил, че понякога има проблеми в страната. – Какво имате предвид?  – В Русия цензурата е забранена от конституцията. Но у нас понякога регионалните ръководители забравят, че не те ръководят пресата. И ако някой си помисли, че може той да назначи главен редактор или какво да пише в пресата, то при нас в Съюза на журналистите пристига сигнал и ние го разглеждаме веднага чрез главната прокуратура или губернатора на съответната област. Той се произнася как трябва да се отнасят към пресата и това работи, има ефект. Така че ние стоим на стража за свободата на разпространение на информацията. Ние защитаваме всички журналисти, независимо дали са в държавните, опозиционните или регионалните медии и не принадлежим към някаква част на политическия спектър. – У нас е популярна тезата, че Путин е човекът, който дърпа конците на медиите, че критиката срещу него веднага води до затваряне на издания или уволнение на журналисти. Каква е истината?  – Прекрасно познавам начина на работа на президента, защото доста години съм работил в Кремълския пул. Няколко пъти седмично влизах в кабинета на президента, виждах как работи той и пресслужбата му. Повярвайте, той няма никакво време да командва средствата за масова информация и никога не би си го позволил. Нито пък би наредил това на помощниците си. Та в цял свят държавните медии отразяват държавната гледна точка. Нима Би Би Си могат да си позволят за иронизират или обиждат премиера или кралицата. Някои наши държавни медии понякога критикуват и президента, и правителството, макар че тяхната роля е да отразяват властта. Частните и опозиционните медии са напълно свободни да пишат тяхната гледна точка. И никой не им пречи да го правят. – Медийната агресия на Запад срещу Русия е явна. Повече от година на висок глас се разискваше как руските служби са отровили бившия руски агент Скрипал и дъщеря му, което предизвика лавина от санкции срещу Русия. За медийната кампания срещу президента Путин да не говорим.  – Ще добавя и колко тонове мастило се изляха за това, че Донълд Тръмп е руски шпионин. Неотдавна завърши и огромно разследване на прокурора Мълър срещу американския президент и евентуалната руска намеса в техните избори. И всичко, което американските журналисти написаха – например „Ню Йорк таймс“, как Тръмп работи за Русия и т.н., а се оказа лъжа. Но те все пак получиха пулицърски премии и това е позор! На български език имате хубавата дума „срамота“. А що се отнася до Скрипал, според мен жената, която напусна поста премиер министър на Великобритания, с този случай прикриваше провала на външната си политика, а може би и на вътрешната. Знаете ли, че Скрипал излезе от прикритието си и позвъни на свои роднини в Русия за  9 май? Той им казал, че е добре, че е жив, дъщеря му също и ги поздравил… с Деня на Победата, представяте ли си! Значи бившият шпионин поздрави близките си с 9-и май, какво нещо е животът, а… – Какво ви притеснява днес в световните медии?  – Когато през 1990 г. завърших Факултета по журналистика, помня какви бяха нашите ориентири – Си Ен Ен, Би Би Си – те бяха недостижими журналистически височини. Помня как Тед Търнър – владетелят на Си Ен Ен, се разхождаше по жилетка на комунистическа територия в Москва и ни казваше, че телевизията му може да каже дори преди ЦРУ, че войната е започнала. И да, беше така. Това беше невероятна медийна висота. Но случващото се сега с някои от най-важните американски средства за масова информация, е позор за журналистиката. – Не е ли пресилено това, което казвате?  – Ще задам въпроса каква е тази свобода на словото там? Имам чувството, че всичко се е преобърнало в главата надолу. Все едно сега ЦК на партията им дава указания, както беше при нас едно време. И ако някой се отклонява от общия медиен моден мейнстрийм, както говореха преди у нас в съветско време – отклонява се от партийната линия, то го наказват. Вижте какво се случва с руските медии, които работят навън – „Русия тудей“ (RT) и „Спутник“. Казват за тях, че били пропагандни. Е, да – когато не можеш да се пребориш и да покажеш друга гледна точка, това е пропаганда! От тяхна страна обаче също върви пропаганда против нас и тя е много остра и зла. Все едно са им раздали на всички една и съща листовка с опорни точки, с която да работят против нас. – Вие със сигурност общувате и с много западни журналисти, какво Ви казват те?  – Миналата година участвах в отбелязването на 100-годишнината на най-големия френски журналистически синдикат в Париж. На форума бяха и се изказаха министърът на културата, кметът на Париж, министърът на печата, главните им синдикати, а след тях дадоха думата на мен. Поздравих ги и им казах: Уважаеми колеги, ние наблюдаваме какво се случва в западната и френската преса. Тя пише за Русия само в два варианта – или лошо, или нищо. Разбираме, че на френските журналисти им е много трудно да влязат в руслото на англосаксонския мейнстрийм, отнасяме се към тази ситуация с ирония и се надяваме, че здравият смисъл и свободата на печата, която винаги е присъствала във Франция, да се почувства във френското обществено мнение“. За казаното получих много големи аплодисменти. Те сами разбират, че не правят това, което трябва, на тях им е много неудобно да ни гледат в очите, когато се срещнем по международни форуми, което е тъжно и жалко. – Каква е ролята на Съюза на журналистите в Русия?  – Нашият съюз играе много голяма роля, Международният съюз също. Виждам удивителни изменения в световната журналистика, такива преобръщания, които мисля, че чакат своето научно обяснение и изучаването им. – А какво ще кажете за констатацията, че в Русия убиват журналисти?  – А кого бихте дали за пример? Навярно Анна Политковская… А помните ли годината, когато това се случи – 2006-а. Изминаха повече от 10 години от убийството u. И оттогава в Русия не е убит нито един журналист. Да, това наистина се случи, а хората, които я убиха, са в затвора. В Русия има премия „Камертон“ на нейно име. И всяка година връчваме в деня на Международната солидарност с журналистите награда за тези, които не са в безопасност. Разбира се, е имало случаи на оскърбление на журналисти. Ние сме в много добри отношения с МВР в Русия, защото работата на журналиста и работата на полицията се пресичат много често, особено, когато се отразяват неразрешените митинги. Някои журналисти не успяват да покажат пропуск и понякога са… надлежно арестувани. Ние разглеждаме всеки случай, извиняват се генерали, както се случи в Екатеринбург – генерал от полицията събра журналистите, извини им се и наказа полицаите, нападнали колегите им. – И на Изток, и на Запад вече не рядко се използват фалшиви новини за идеология. Трудна е борбата с тях…30  – Сега сме във време на информационна война, и слава Богу, че не е гореща война. Трябва да се опитаме да видим какво и защо така става. Има голям поток от фалшиви новини срещу Русия. За пример веднага ще дам Франция и САЩ, където се пишат само две опции за нея – или само лошо, или нищо. Ще се повторя, но сме свидетели как на Запад ограничават свободата на медиите и как искат да запушат устата на сериозни руски медии, които предлагат информация за събития, които се игнорират или прикриват. И се получи обратното. Ако през онези години руските граждани слушаха западните радиостанции, сега на Запад слушат и руските програми. Това е удивително! Просто, всичко се преобърна. Нашият гост  Владимир Соловьов е сред най-популярните руски телевизионни журналисти, политически наблюдател, продуцент. Роден е през 1964 г. Дългогодишен кореспондент на Русия на Балканите по време на най-горещите събития, случили в бивша Югославия. Като военен кореспондент е отразявал 7 войни. Председател на Съюза на журналистите в Русия, член на Съвета за развитието на гражданското общество и правата на човека при президента на Руската федерация.", "date": "2019.05.30", "title": " Владимир Соловьов, председател на Съюза на журналистите в Русия, пред „Труд“: Медиите в САЩ работят така, че все едно ЦК им дава указания\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%81%d0%bc%d0%b5-%d0%b2-%d0%b3%d1%80%d0%b0%d1%84%d0%b0%d1%82%d0%b0-%d0%b4%d1%80%d1%83%d0%b3%d0%b8/", "text": "По-голямо лицемерие и демагогия не може да има Благодаря на моя приятел от Скопие, журналиста Виктор Канзуров, че ми обърна внимание във ФБ на една публикация на сайта Инфо +. Признавам, пропуснал съм я, но пък тя е от този тип, на които задължително трябва да се обръща внимание и да се реагира. Което се опитвам да правя. Та, ето и информацията: „Ще бъдат въведени десет нови празника на общностите, които в Преамбюла на Конституцията са определени като „други“. Свой ден за празнуване ще получат словенците, унгарците, поляците, балканските египтяни, хърватите, черногорците, арменците, българите, гърците и руснаците, които живеят в Македония. Това е предложение на група депутати за изменение и допълнение на Закона за празниците в Република Македония. Депутатите предлагат промяна и промяна на името на закона в Закон за празниците на Република Северна Македония. В аргументацията за въвеждането на десет нови празници се посочва, че покрай общностите, които са изброени и записани в Преамбюла на Конституцията, на основата на данните от последното преброяване на населението, живеят още и членове на етническите общности на египтяните, черногорците, хърватите, словенците, поляците, унгарците, украинците, руснаците, арменците, българите и гърците. Тези общности са организирани в съответни сдружения на граждани, в които се грижат за своята културна и етническа идентичност. С приемането на предложените изменения и допълнения на Закона за празниците ще се сложи край на дискриминацията и изключването, съдържащи се в Закона за членовете на общностите, познати в Преамбюла като „други“. В рамките на духа на изграждането на концепцията за развитието на едно общество на всички и тази категория граждани ще бъдат равноправни и с еднакви възможности заедно с останалите граждани, които имат право на свой неработен ден, важен за съответната собствена история, култура, идентичност на отделната общност. Предложението за изменение на Закона за празниците вече е внесен в Събранието, а под него има подписи на депутати от всички парламентарни групи“. В допълнение – за неработен ден на „членовете на българската общност“ е предложен 22 септември, Денят на независимостта на България. Така. Да въздъхнем няколко пъти и да успокоим нервите. Ще ни е нужно, защото по-голямо лицемерие и демагогия от съдържащите се в предложението, отдавна не бях срещал. Макар че през годините, с които на място, в Скопие, съм се занимавал с тамошните работи, нерядко съм попадал в подобни ситуации – да се чудя ли, да се мая ли. Но да я караме подред. Първо, посочените десет етнически общности, определени като „други“ , били „на основата на данните на последното преброяване на населението“. Хей, последното и единствено засега преброяване на населението в суверенна и независима Македония се проведе през октомври 2002 г., а данните от него бяха официално съобщени няколко месеца по-късно, през 2003 г. Задържането на обявяването на резултатите имаше чисто политически характер, колкото и то да е несъвместимо с една нормална и рутинна статистическа операция. Проблемът беше да бъдат така натъкмени процентите за албанците в държавата, че те да отговарят на постоянните претенции на лидерите на тази общност за повече колективни права. И което е по-важно и съществено – да са в духа на подписания преди малко повече от година Охридски рамков договор, поставил край на въоръжения конфликт през лятото на 2001 г. и политически, и административно предизайнирал изцяло тогавашната Република Македония. Според Охридския договор, във всяко населено място, в което живеят най-малко 20% от една етническа общност, в случая албанската, нейните „припадници“ (членове) имат право да ползват майчиния си албански език като служебен. По-късно, през годините това локално правило се разпростря върху територията на цялата държава и във всички държавни институции. Това стана чрез Закона за езиците, който предишният президент Георге Иванов не пожела да подпише, но новият – Стево Пендаровски, изрови от чекмеджетата и сложи парафа си под него веднага, щом като в парламента бе обявен за нов държавен глава. Както и да е, най-после голямото закъснение и натаманяване приключи през пролетта на следващата 2003 г. и албанците получиха „своите“ 25,7%. Значи, една четвърт от общия двумилионен брой на населението в страната. Което пък те приеха като квота, според която на всички нива и институции на управлението всеки четвърти назначен и работещ трябва задължително да бъде албанец. Така е и досега, макар че като гледам, „квотата“ на местата, където ръководителят е албанец -министерство, държавно предприятие или някоя друга институция, тя отдавна е надхвърлена. През 2011 г. тогавашният премиер Никола Груевски реши да повтори преброяването. Дадоха му европейски средства, пратиха му европейски наблюдатели и уж всичко тръгна добре, но четири дни преди края на операцията, лично той – Груевски, го прекъсна. Бил се уплашил от временните анализи на резултатите, според които в населените предимно с албанци градове и села в Западна Македония, пък и отсам Вардар, анкетьорите работели недобросъвестно и изкарвали албанците много повече, отколкото са. Щели да повишат „квотата“. Сега, внимание: и в двете преброявания – едното относително успешно, но политизирано, а другото – провалено, хората с българско самосъзнание в Република Македония наистина бяха в графата „други“. Ако не се лъжа, през 2002 г. като българи се бяха декларирали някъде около 1700-1800 души, повечето от Западните покрайнини, живеещи в Република Македония. Страхът за откровена проява на българската си принадлежност, трупан и насаждан толкова години по времето на Титова Югославия, си беше казал своето. Това пък даде основание на властите да потриват доволно ръце, защото с посочения резултат можеха достатъчно лицемерно да отклоняват всеки опит, колкото и плах да е той, за регистриране на сдружения на българите или за повече равноправие. Я се вижте колко сте, стига сте пискали! Сега, 17 години по-късно, нещата очевидно са се променили, но няма официални данни това да бъде потвърдено. Властите, поне вербално, обещават еднакво равноправно и цивилизовано отношение и към българите в страната, каквото и да означава това. В интервюто, което взех за БНТ веднага след избирането на Стево Пендаровски за президент, той обеща, че със старата практика на тормоз и преследване към българите в държавата вече е приключено. Да видим… Хиляди са онези македонци с българско гражданство и колкото в Скопие да се опитват да наложат тезата, че те са поискали паспорти предимно от икономически съображения, все пак цифрата на убедените в принадлежността си сигурно е много по-голяма от онези от преброяването от 2002 г. Извинете, ама да сложиш нашите хора в една кошница заедно с „балканските египтяни“ – гюпците, както ги наричат в моя роден Петрич, или с поляци, руснаци, унгарци, украинци, пък и с арменци, много моля… Моят приятел Еди Емирян преди години беше дошъл на гости в Скопие и когато го попитах колко са арменците в Македония, той вдигна рамене и отговори, че едва ли има едно-две семейства, или поне той не знае за повече. Да не говорим за поляци, унгарци и руснаци, поне аз не съм чул за тях, а ни вкарват в компанията им. Не ни е там мястото. Но къде е – ето това е тема за истински дебат. Второ, как пък не избраха да ни „дадат“ някакъв празник, който да свързва българите с македонците. Има ги толкова много, съвместната комисия спори за тях. Да определиш 22 септември (никак не го подценявам, разбира се!) като неработен ден за българите в Северна Македония по лицемерие е равно на това да пратиш на първото съвместно честване на делото за християнизацията на славяните на светите братя в Рим в „Сан Клементе“ начело на държавната си делегация албанеца Талат Джафери. Нищо против човека, естествено…", "date": "2019.05.30", "title": " Българите сме в графата “Други”\t"}
{"url": "https://trud.bg/%d0%bc%d1%8a%d0%b6-%d1%81%d0%b5-%d1%81%d0%b0%d0%bc%d0%be%d0%b7%d0%b0%d0%bf%d0%b0%d0%bb%d0%b8-%d0%ba%d1%80%d0%b0%d0%b9-%d0%b1%d0%b5%d0%bb%d0%b8%d1%8f-%d0%b4%d0%be%d0%bc-%d0%bf%d0%be%d1%87%d0%b8%d0%bd/", "text": "Мъж се запали край Белия дом и починал в болница, съобщи полицията във Вашингтон, цитирана от Ройтерс. Инцидентът се е случил вчера. Мъжът бе хоспитализиран след инцидента в район, популярен сред туристите. Починал е по-късно през нощта. Инцидентът бе заснет на видеоклип, на който се вижда как неидентифицираният мъж се запалва и спокойно се разхожда, докато полицията се опитва да потуши огъня с пожарогасител. Предполага се, че е носил защитен костюм. В болницата е бил приет с 85 процента изгаряния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Мъж се самозапали край Белия дом, почина в болница"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d1%82-%d1%86%d1%83%d0%bd%d0%b0%d0%bc%d0%b8-%d1%81%d0%bb%d0%b5%d0%b4-%d1%81%d0%b8%d0%bb%d0%bd%d0%be/", "text": "Салвадорските власти издадоха предупреждение за цунами след земетресение с магнитуд 6,6 край тихоокеанското крайбрежие, предадоха Асошиейтед прес и Франс прес. Земетресението беше усетено преди разсъмване. Според Геофизическия институт на САЩ трусът е бил с магнитуд 6,6 и епицентър на 40 км южно от столицата Сан Салвадор, на дълбочина 65 км. Земетресението накара жители на столицата да напуснат домовете си, като си светеха с фенерчета. Някои райони на столицата останаха без електричество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Обявиха опасност от цунами след силно земетресение край бреговете на Салвадор"}
{"url": "https://trud.bg/%d0%bf%d0%be%d1%82%d1%8a%d0%bd%d0%b0%d0%bb%d0%b8%d1%8f%d1%82-%d0%ba%d0%be%d1%80%d0%b0%d0%b1-%d0%b2-%d0%b4%d1%83%d0%bd%d0%b0%d0%b2-%d0%b5-%d0%b1%d0%b8%d0%bb-%d1%83%d0%b4%d0%b0%d1%80%d0%b5%d0%bd-%d0%be/", "text": "Осем са вече жертвите а   докато броят на изчезналите продължава да е 21 човека, предава македонският „Фокус“. Корабчето потънало, след като било ударено от луксозен круизен кораб, който, според информацията на унгарските медии, тежи 1000 тона, дълъг е 135 метра и е широк 12 метра. Шансът да има оцелели сред тези, които се издирват, са малки,  казват местните спасителни служби.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Потъналият кораб в Дунав е бил ударен от друг плавателен съд\t"}
{"url": "https://trud.bg/%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%bf%d1%80%d0%be%d0%bc%d0%b5%d0%bd%d1%8f%d1%82-%d0%bd%d0%b0%d1%80%d0%b5%d0%b4%d0%b1%d0%b0-%d0%bf%d1%83%d1%81%d0%ba%d0%b0%d1%82/", "text": "Предложения за промени в местната наредба за организация на движението публикува на сайта си общината в Търговище, за да обезпечи нормативно разчистването на улиците от превозните средства на нарушителите, с помощта на репатриращ автомобил. Новите текстове определят реда, по който ще става принудителното преместване на неправилно паркирали коли. За осигуряването на дейността се предвижда наемането или закупуването на т.нар. „паяк”, с който ще бъдат ангажирани служителите от общинското предприятие, което отговаря и за паркингите. Промените предвиждат преместването на неправилно паркиран, или изоставен от години, автомобил да струва на собственика му 40 лв. Репатрираните коли ще бъдат оставяни на специален паркинг, където престоят ще струва 1,20 лв. на час. До предложенията за промени се стигна, след като от местната администрация повече от година предупреждаваха, че ще се премине към принудително премахване на стоящи от години коли, които заемат места за паркиране, пречат на почистването и създават други неудобства. Въпреки предприетата кампания с предупреждения, по улиците все още има множество коли, а безразборното спиране по тротоари и паркове е непрекъснато. Увеличеният в пъти брой на превозните средства, недостигът на зони за паркиране, както и затрудненията за движението и безопасността, принудиха администрацията за премине към по-сериозни мерки, като предлаганите сега. За да станат факт, те трябва да бъдат приети от общинския съвет и да се осигурят нужните средства за дейността. В едномесечен срок гражданите могат да правят предложения по съответни ред в общината за допълване или промени в предлаганите текстове.", "date": "2019.05.30", "title": " В Търговище променят наредба, пускат „паяк” срещу безразборното паркиране\t"}
{"url": "https://trud.bg/%d0%be%d0%bc%d1%8a%d0%b6%d0%b5%d0%bd%d0%b8%d1%82%d0%b5-%d0%b6%d0%b5%d0%bd%d0%b8-%d0%b4%d0%be%d1%81%d1%82%d0%b8%d0%b3%d0%b0%d1%82-%d0%b4%d0%be-%d0%be%d1%80%d0%b3%d0%b0%d0%b7%d1%8a%d0%bc-%d0%bf%d0%be/", "text": "Проучване, публикувано в   (The Journal of Sexual Medicine), в което са се включили 1 700 участници, доказа, че 46% от мъжката аудитория мислят, че жените им достигат до оргазъм по-често отколкото всъщност самите дами твърдят, че го правят. В изследването са се включили току що оженени двойки, от които всеки партньор е отговорил на 2 въпроса: „Колко често достигате до оргазъм?“ и „Колко често вашият/ата съпруг/а достига до оргазъм?“. Резултатите показват, че 87% от съпрузите и 49% от съпругите твърдят, че редовно изпитват оргазъм. 43% от женените мъже имат грешна представа за това колко често техните съпруги достигат до сюблимния момент. От тях, 17% са съобщили по-малка от реалната цифра, а 26% са надценили своите партньорки. Според екипа учени от САЩ, причината за този висок процент е погрешната интерпретация на мъжете затова как изглежда оргазмът при жените. Повечето съпрузи разчитат като оргазъм по-учестеното дишане, пъшкане и викане, което според техните съпруги не винаги означава, че са достигнали до кулминацията. Освен това, жените често симулират оргазъм, водени от различни мотиви, като главните са: не искат да наранят чувствата на партньора си/да предизвикат скандал/проблем при липсата на оргазъм, искат да бъдат харесани от половинката си или искат половия акт да приключи по-бързо. Проучването доказва още, че жените имат по-точна преценка от своите съпрузи, като разликата в процентите учените отдават на това, че мъжкият оргазъм завършва с еякулация, което прави разчитането му по-лесно и видно. Статистиката показва, че едва 14% от нежния пол не може да каже със сигурност кога партньора им е получил оргазъм, като 6% от тях са подценили, а 8% надценили половинките си. В заключение, учените насърчават двойките по-често да коментират тази тема и да търсят начини да си доставят взаимно повече удоволствие, за да може в дългосрочен план да запазят сексуалния си живот и либидо по-високи.", "date": "2019.05.30", "title": " Омъжените жени достигат до оргазъм по-рядко отколкото съпрузите им си мислят\t"}
{"url": "https://trud.bg/%d0%b1%d0%be%d1%82%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%82%d0%b8%d1%82%d0%bb%d0%b0%d1%82%d0%b0-%d1%86%d1%8f%d0%bb%d0%b0-%d0%bd%d0%be%d1%89/", "text": "Ботевград отбеляза подобаващо титлата на „Балкан“ в мъжкото баскетболно първенство. „Зелените“ надиграха „Левски Лукойл“ с 90:75 в четвъртия мач от финалите и затвориха серията с 3-1 победи.  „В момента не знам дали има по-щастлив град на света от Ботевград“, заяви президентът на клуба Михаил Михайлов.  Титлата е първа за „Балкан“ от 30 години, а празненствата се пренесоха от препълнената зала на централния площад. Кметът на града Иван Гавалюгов обеща, че чакането до следващия триумф няма да е толкова дълго и разкри, че тимът ще участва в Шампионската лига идния сезон.  След бурно парти под звуците на духов оркестър, завършило с пищна заря в зелено всеки от треньорския екип и играчите каза по няколко думи. С феновете се сбогува сръбският треньор Небойша Видич.  „Играя професионално от шест години и никога не съм имал такива фенове“, призна американската звезда Брендън Браун, най-полезен играч на финалната серия. Този път той вкара „само“ 20 точки, най-резултатен с 23 т. беше Димитър Димитров. За „сините“ пък Деян Иванов се отчете с 14 т.  „Балкан“ заслужено е шампион“, призна и наставникът на „сините“ Константин Папазов.", "date": "2019.05.30", "title": " Ботевград празнува титлата цяла нощ"}
{"url": "https://trud.bg/%d0%b7%d0%b0-%d0%bc%d0%b5%d1%81%d0%b5%d1%86-640-%d1%81%d0%b0-%d0%bd%d0%b0%d0%bc%d0%b5%d1%80%d0%b8%d0%bb%d0%b8-%d1%80%d0%b0%d0%b1%d0%be%d1%82%d0%b0-%d0%b2-%d1%88%d1%83%d0%bc%d0%b5%d0%bd%d1%81%d0%ba/", "text": "640 безработни лица от област Шумен са постъпили на работа през април, съобщават от Агенцията по заетостта. Назначени са били 109 младежи до 29-годишна възраст. Устроени са били и 125 продължително безработни лица, с регистрация в бюрата по труда над 1 година. През април 2019 г. в бюрата по труда от Шуменско са заявени 448 работни места – най-много в сферата на преработващата промишленост (184). Следват селско стопанство (58), търговията (34), хотелиерство и ресторантьорство (25). Броят на регистрираните в бюрата по труда от областта безработни лица през април е 7 055 души или с 365 по-малко спрямо предходния месец. Равнището на безработица в Шуменска област е 9,31%. В сравнение с преди година безработните са с 1276 по-малко, а равнището на безработицата спада с 1,6%. В град Шумен броят на регистрираните безработни през месеца е 1 431, със 110 по-малко спрямо предходния месец. Равнището на безработица в града е 3,2%. През април 2019 г. за едно свободно работно място, обявено на територията община Шумен, са се конкурирали средно по 4 безработни лица", "date": "2019.05.30", "title": " За месец 640 са намерили работа в Шуменско"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d0%bc%d0%be%d0%bd%d1%82%d0%b0%d0%bd%d0%b0-%d1%81%d0%bf%d0%b5%d1%87%d0%b5%d0%bb%d0%b8%d1%85%d0%b0-%d0%bd%d0%b0%d0%b3%d1%80%d0%b0%d0%b4%d0%b8/", "text": "Кристиан Димитров от Природо-математическа профилирана гимназия „Св. Климент Охридски“ в Монтана е победителят от северозападната област в Националния онлайн конкурс за млади предприемачи „Имам бизнес идея“. Младият математик презентира с видеоклип проекта си за работилница за ретро автомобили в Северозападна България. Разказът и снимките в клипа показват голямата му страст към овехтелите, но пълни с емоция и история коли, която от години се е превърнала в негово хоби. На второ място в конкурса се класира Екатерина Илиева от Професионална гимназия по строителство, архитектура и геодезия „Проф. арх. Стефан Стефанов“ в Монтана, която представи идея за екологичните соларни батерии. Нейното видео очертава важната роля, която има човекът не само като консуматор на техническите постижения, но и като пазител на природата. Победителите бяха определени след гласуване от потребителите на специално създадената за събитието страница. Кристиан и Екатерина бяха наградени от кмета на Монтана Златко Живков. Те ще разгледат първия научно-технологичен парк в България – „София Тех Парк“, изграден със средства по Оперативна програма „Конкурентоспособност“.", "date": "2019.05.30", "title": " Ученици от Монтана спечелиха награди за бизнес идеи"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bb%d0%be%d0%bd%d0%b4%d0%be%d0%bd-%d1%81%d0%b1%d1%8a%d1%80%d0%ba%d0%b0-%d0%b3%d0%b8%d0%b3%d0%b0%d0%bd%d1%82%d1%81%d0%ba%d0%b0-%d0%ba/", "text": "Предполагаема невзривена бомба на брега на река Темза се оказа гигантска коледна топка. Сигнал за боеприпас, който се е появил близо до Уапинг, източен Лондон, вдигна полицията на крак. Пристигналите на място специални екипи установили, че бомбата всъщност е празнична украса, пише Си Ен Ен. Властите разпространиха снимка в социалните мрежи. Това се случва няколко дни, след като в Кингстън на Темза е открита бомба от Втората световна война. Наложило се студентите от местния университет да бъдат евакуирани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Полицията в Лондон сбърка гигантска коледна топка с бомба"}
{"url": "https://trud.bg/%d1%81%d0%bd%d0%b8%d0%bc%d0%ba%d0%b8-%d0%bd%d0%b0-%d1%82%d1%80%d1%83%d0%b4-%d0%b2-%d1%82%d0%be%d0%bf-50-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5/", "text": "Две снимки на в. „Труд“ попаднаха сред най-добрите 50 фотоса на Балканите в конкурса на сръбската агенция БЕТА. Засега кадърът, заснет от Юлиан Тодоров, на боксовия мач между Кубрат Пулев и Хюи Фюри пред октомври 2018-а държи третото място. А за 36 часа дори бе и на  първо. Гласуването е до 4 юни във фейсбук страницата на агенцията Novinska agencija BETA. В топ 50 място намери и снимка на друг фотограф на „Труд“. Фотосът, направен от Денислав Стойчев, е момиче държи свещ в църква, заобиколено от възрастни жени. Победителят в читателския вот ще бъде обявен на церемония в Белград на 6 юни. Ако искате и вие да се включите в гласуването, може да но направите на следните линкове:    ", "date": "2019.05.30", "title": " Снимки на „Труд“ в топ 50 на Балканите"}
{"url": "https://trud.bg/%d0%ba%d0%b0%d1%81%d0%be%d0%b2-%d0%b0%d0%bf%d0%b0%d1%80%d0%b0%d1%82-%d0%b7%d0%b0-%d1%87%d1%83%d0%b6%d0%b4%d0%b0-%d0%b2%d0%b0%d0%bb%d1%83%d1%82%d0%b0-%d0%b8-%d1%80%d0%b5%d0%b3%d0%b8%d1%81%d1%82%d1%80/", "text": "Някои търговци искат да приемат плащания в чужда валута. Затова в рубриката на „Труд“ “Данъчна консултация” представяме позицията на НАП за това на какви условия трябва да отговарят фискалните устройства в този случай. До 29 юни онлайн търговците трябва да се регистрират в НАП, затова разглеждаме и случай, при който търговец продава чрез ebay. Димитрина Захаринова е управляващ съдружник в одиторско дружество „Захаринова Нексиа“ ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Фискално устройство за плащане в чужда валута Дружеството има запитване от клиенти за изработка на система за платен контрол на достъп до сервизни помещения (тоалетни, бани и др.). Желанието на клиента е системата да приема лева и евро и да връща ресто в български монети. За целта монетният механизъм ще бъде настроен да приема еврова валута с курс към лева 1:2. Цената на услугата ще бъде 1 лев, като за отчитане на приходите ще се използва Фискално устройство за автомат на самообслужване (ФУВАС), който ще отчита направените продажби (както е при кафемашините на самообслежване). При приемане на евро то ще се калкулира по зададения курс. Например: пуска се едно евро, а системата отчита два лева, като се извършва автоматична продажба за един лев и системата връща един лев ресто. Поставен е следният въпрос: Законово възможно ли е да се смесват двете валути и отчитането им от ФУВАС? Редът и начинът за издаване на фискални касови бележки и за установяване на дистанционна връзка с Националната агенция за приходи са определени с Наредба №Н-18/2006 г. По отношение на плащане в брой с чуждестранна валута на територията на страната във Валутния закон (ВЗ) не се съдържа изрична разпоредба. От друга страна, за тези плащания е валиден принципът, съдържащ се в чл.2, ал.1 на ВЗ, по силата на който всички действия, сделки и плащания между местни и чуждестранни лица се извършва свободно, доколкото в закона не е предвидено друго. В §1 от допълнителните разпоредби към Наредба № Н-18/2006 г. на Министерството на финансите с ДВ, бр.111 от 2013 г., в сила от 01.01.2014 г. е въведена точка 12, с която се уточнява, че „автомат на самообслужване“ е устройство, позволяващо на потребител да получи от автомата срещу заплащане на принципа на самообслужване стоки и/или услуги, включително и услуги с развлекателен характер. В случая се касае за система за платен контрол до сервизни помещения (тоалетни, бани и др.) на монетен принцип, отговарящ на спецификите на „автомат на самообслужване”, определени с §1, т.12 от допълнителните разпоредби към Наредба № Н-18/2006 г. на МФ. В този случай продажбите следва да бъдат регистрирани от фискално устройство, вградено в автомата за самообслужване, като същото задължително следва да има техническа възможност за установяване на дистанционна връзка с Националната агенция за приходите и по този начин да подава информация за дневните си обороти. Основното предназначение на фискалните устройства е регистрация и отчитане оборотите от извършваните продажби на стоки и услуги в търговските обекти на задълженото лице. Програмирането и регистрирането на конкретен вид стока или услуга като артикул (с точно наименование и програмирана цена) или артикулна подгрупа (обобщено наименование) трябва да бъде извършено в съответствие с разпоредбите на Наредба №Н-18/2006 г. Следва да се има предвид разпоредбата на чл.26, ал.4 от Наредба №Н-18/2006 г., съгласно която за регистриране и отчитане на продажби в търговските обекти чрез фискални устройства, всички регистрирани и натрупани суми във фискалните устройства се изразяват в левове и стотинки, поради което за случаите на плащания във валута сумите се преизчисляват и натрупват в левовата им равностойност. ФУВАС като вид фискално устройство е необходимо да отговаря на определени функционални и технически изисквания. В разпоредбата на чл.8, ал.1 е указано, че фискалните устройства трябва да отговарят на: 1. функционалните изисквания съгласно приложение №1, и 2. техническите изисквания съгласно приложение №2. Съгласно Приложение №2 към чл. 8, ал.1, т.2 „Технически изисквания към фискалните устройства”, раздел VIIа „Специфични изисквания към ФУВАС“, т.1, б.„в“, ФУВАС, което е със свидетелство за одобрен тип от Български институт по метрология (БИМ), трябва да представлява пломбиран блок, който да има най-малко три интерфейса, разположени под заключения корпус на автомата, като единият следва да е за приемане и предаване на обменяната информация между разплащателния и управляващия блок на апарата за самообслужване. Връзката между ФУВАС и апарата на самообслужване следва да се осъществи с помощта на вграден в устройството интерфейсен адаптер, съответстващ на типа на разплащателния блок на автомата на самообслужване. От цитираните по-горе законови разпоредби може да се направи извод, че чрез ФУВАС от одобрен тип от БИМ технически е възможно разпознаване на вида на валутата, пусната в монетния механизъм. Съгласно чл.15, ал.1 от Наредба №Н-18/2006 г. всеки производител или вносител на фискални устройства (ФУ) е длъжен да продава и/или разпространява ФУ само от одобрен тип и с определен гаранционен срок. Следва да се изиска официален отговор от Българският институт по метрология, както и от съответния производител на ФУВАС дали е налице одобрен тип на ФУВАС, годен за вграждане в описаният в запитването автомат на самообслужване за достъп до сервизни помещения. II Регистрация на търговец, който продава през ebay Фирмата осъществява електронна търговия чрез чужди платформи – amazon, ebay и др. Няма собствена платформа или хостнат магазин. Продава само през упоменатите чужди платформи. Клиентите заплащат с дебитна, кредитна карта или чрез PayPal. В Амазон плащат на амазон, който превежда парите по банков път, а в Ebay заплащат директно през системата PayPal. Поставен е следният въпрос: Трябва ли дружеството да подаде информация в НАП съгласно приложение №33 към чл.52м, ал.1 от Наредба №Н-18/2006 г. за регистриране и отчитане чрез фискални устройства на продажбите в търговските обекти, изискванията към софтуерите за управлението им и изискванията към лицата, които извършват продажби чрез електронен магазин? Съгласно чл.118, ал.4, т.8 от Закона за данък върху добавената стойност (ЗДДС), Министърът на финансите издава наредба, с която се определят изискванията към лицата, извършващи продажби чрез електронен магазин. Съгласно §1, т.87 от Допълнителните разпоредби (ДР) на ЗДДС, „електронен магазин“ е интернет-сайт, чрез който се извършва продажба на стоки/услуги чрез сключване на договор от разстояние по чл.45 от Закона за защита на потребителите и който има вградена функционалност за избор, включване и изключване на стоки/услуги в потребителска кошница, за въвеждане на информация за купувача, адреса на доставка и за избор на метод за плащане. По смисъла на чл.52м, ал.1 от Наредба № Н-18/2006 г., лице, което извършва продажба на стоки или услуги чрез електронен магазин, независимо дали използва собствен домейн, нает домейн или домейн на друго лице, предоставящо платформа за извършване на продажби в интернет, преди започване на дейност по продажби на стоки/услуги чрез електронен магазин подава информация по електронен път с квалифициран електронен подпис по реда на ДОПК чрез електронна услуга в Портала за е-услуги на Националната агенция за приходи, достъпен на интернет страницата на НАП, съгласно приложение №33. Предвид така посочените текстове на ЗДДС и Наредба №Н-18/2006 г., за дружеството е налице задължение за подаване на информация по реда на чл.52м, ал.1 от Наредбата.", "date": "2019.05.30", "title": " Касов апарат за чужда валута и регистрация на онлайн магазин"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%bd%d0%b8-%d0%b2%d1%80%d1%8a%d1%89%d0%b0%d1%82-%d0%b3%d0%b0%d0%b1%d1%80%d0%be%d0%b2%d0%b5/", "text": "Български гражданин, обявен за международно издирване с ЕЗА, ще ни бъде предаден от британските съдебни власти, по искане на Районна прокуратура – Габрово. Д. К. е обявен за международно издирване въз основа на Европейска заповед за арест, издадена на 2 октомври миналата година от Районна прокуратура – Габрово. Спрямо него има влязла в сила присъда, която следва да изтърпи. Осъден е за това, че на 19 октомври 2017 г. управлявал лек автомобил след употреба на канабис на една година лишаване от свобода при строг режим и глоба в размер на 500 лв. и е лишен да управлява МПС за срок от една година. Със същата присъда спрямо Д.К., на основание чл. 68, ал 1 от НК, е приведено в изпълнение и отложеното му наказание по присъда на Окръжен съд Габрово – две години лишаване от свобода при строг режим. Наложеното наказание е за това, че 10 март 2015 г. държал в колата си 4,226 грама коноп на стойност 25.35 лв. и разпространявал на публични места в града дрогата. След отклоняването си от правосъдие в България, Д.К. е установен на територията на Обединено кралство Великобритания и Северна Ирландия, където е задържан. В изпълнение на издадената европейска заповед за арест на Района прокуратура – Габрово, издирваното лице ще бъде предадено на българските съдебни власти, за изтърпяване на наложеното му наказание лишаване от свобода.", "date": "2019.05.30", "title": " Британските власти ни връщат габровец, осъден за притежание и употреба на дрога"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b0%d0%bd%d0%be-%d0%bf%d0%be%d0%b1%d0%b5%d0%b4%d0%b0%d1%82%d0%b0-%d0%bd%d0%b0%d0%b4-%d1%87%d0%b8%d0%bb%d0%b8%d1%87-%d0%b5-%d0%bf%d0%be%d0%b2%d1%80%d0%b0/", "text": "Григор Димитров отново имаше нужда от 5 сета, за да преодолее противника си на Ролан Гарос. Но за разлика от драмата със сръбския ветеран Янко Типсаревич на старта, сега родният тенис ас се справи с хърватския ас Марин Чилич – 6:7(3), 6:4, 4:6, 7:6(2), 6:3.  „Това със сигурност беше един от най-добрите ми мачове от много време насам – заяви Григор, който прояви невероятна борбеност на корта и не се отказа дори когато губеше в резултата. – На клей в три от пет сета може да изоставащ с два сета и пробив, и пак да се случи нещо. Виждах, че играя добре, но изпускам възможности. Рамото остава малък проблем, ако мислиш за него. Ще продължа в същия дух и се надявам този мач да се окаже повратна точка за мен.“  Днес Димитров играе в третия кръг със Стан Вавринка (Швейцария).", "date": "2019.05.30", "title": " Григор: Дано победата над Чилич е повратната точка"}
{"url": "https://trud.bg/%d0%bf%d0%be%d1%82%d0%be%d0%bc%d1%86%d0%b8%d1%82%d0%b5-%d0%bd%d0%b0-%d0%b1%d0%be%d0%bb%d1%8f%d1%80%d0%b8%d0%bd%d0%b0-%d0%ba%d1%8a%d1%80%d1%88%d0%be-%d1%81%d0%b5-%d1%81%d1%8a%d0%b1%d0%b8%d1%80%d0%b0/", "text": "За  девета поредна година в събота в Елена ще се съберат на родова среща  потомците на болярина Кършо, които отново поканиха в нея да участват и потомци на други стари еленски родове.  Срещата е под надслов „Бунтовни поколения“ и ще бъде открита официално от Кристалина Георгиева, председател на Инициативния комитет за провеждане на срещите на рода Кършовски, Изпълнителен директор на Световната банка. Тези срещи винаги са пълни с радост, градивни идеи и спонтанен анализ на живота в днешна България, в Европа и в света. И както досега, г-жа Георгиева и нейните родственици ще обединят в едно света, видян от нейната „глобална камбанария“, докато еленчани и другите членове на Кършовското семейство от цяла България ще добавят цветовете на живота от техните родни места. Наследниците на прочутата възрожденска фамилия са над 1500, сред тях известни български революционери, държавници и творци. Според преданията, историята на рода започва от болярина Кършо, който след падането на Търново под турско робство, се преселва в Елена. Сред неговите потомци са петимата братя революционери Кършовски. Най-големият от тях – Иван Попхристов Кършовски, прадядо на Кристалина Георгиева,  участва в двете български легии и е един от основателите на БРЦК, съратник и близък приятел на Левски. Стана традиция на тези срещи да се отбелязват значими годишнини, свързани с историята на родовете. Пред участниците ще бъдат изнесени исторически доклади/съобщения за живота и делото на Иван Стоянов Кършов, Иван Попхристов Кършовски и д-р Йордан Брадел. Тази година датата на родовата  среща, по традиция насрочвана за първата събота на м. юни, съвпада с 1 юни – Международния ден на детето. В тази връзка, Инициативният комитет отправи предизвикателство към най-малките, както и към вече порасналите, но все още в ученическа възраст, потомци на славните еленски родове – да проучат и направят кратко представяне на един или няколко от своите прадеди под формата на кратко есе или презентация. Идеята е  по този начин да станат в по-голяма степен съпричастни към опазването на родовата памет, тъй като в идните години все повече ще трябва да се разчита и на тях, за да пребъде традицията на родовите срещи. Инициативата е под надслов „Син съм на юнашко племе“. По време на родовата среща ще бъде  обсъдена възможността през следващата година тя да прерасне в едно по-мащабно предизвикателство, насочено към младите хора не само от тези родове, свързано с осмислянето на глобалните въпроси – какво сме получили от предците, как ще го съхраним и развием, какво ще завещаем на идните поколения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Потомците на болярина Кършо се събират в Елена"}
{"url": "https://trud.bg/%d0%b1%d1%8e%d1%80%d0%be-%d0%bf%d0%be-%d1%82%d1%80%d1%83%d0%b4%d0%b0-%d1%81%d0%b5-%d0%bc%d0%b5%d1%81%d1%82%d0%b8-%d0%b2-%d0%b7%d0%b0%d0%ba%d1%80%d0%b8%d1%82%d0%be-%d1%83%d1%87%d0%b8%d0%bb%d0%b8%d1%89/", "text": "Сградата на V-то ОУ в Шумен, което е закрито преди десет години, ще бъде предоставена безвъзмездно на Агенцията по заетостта за срок от 10 г. Това решиха на сесия в четвъртък общинските съветници на Шумен. Класните стаи и физкултурният салон ще бъдат преобразени, за да се нанесе там Бюрото по труда. Сега трудовите посредници са в сграда в центъра на Шумен, която се продава от съдия изпълнител. Общината от години търси стопанин на школската постройка. Веднага след като до кметството постъпило искане, градоначалникът Любомир Христов внесъл докладната в сесийна зала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Бюро по труда се мести в закрито училище"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d0%b7%d0%bb%d0%b0%d1%82%d0%bd%d0%b0-%d0%bd%d0%b0-%d0%b1%d1%83%d1%85%d0%b0%d0%bb%d0%ba%d0%b8/", "text": "Катрин Тасева отвя конкуренцията на бухалки и за силното си изпълнение получи над 22 точки – 22,750 на турнира в Холон (Израел). Във финала на обръч националката също игра на ниво и бе оценена с 20,950 т., което й отреди бронз. Гимнастички взеха общо 8 медала. Капитанката Невяна Владинова се окичи с бронз на лента –(19.150), а нелепа грешка на топка я остави извън призовата тройка – четвърта. Боряна Калейн завърши 7-а на обръч. На съпътстващия турнир Татяна Воложанина взе сребро в многобоя, злато на бухалки и 3 сребърни медала на останалите уреди.", "date": "2019.05.30", "title": " Катрин „златна“ на бухалки"}
{"url": "https://trud.bg/%d0%be%d0%b1%d0%bb%d0%b0%d1%81%d1%82-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-15-%d1%82%d0%b0-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%bf%d0%be-%d0%b7%d0%b0%d0%bf/", "text": "На 15 място в страна е област Търговище по показателя средна работна заплата за първото тримесечие на годината, съобщиха от статистиката. През март средната брутна месечна заплата е била 966 лв., като се отчита ръст спрямо предходните два месеца на годината. Въпреки това по този показател Търговище изостава от средната стойност за страната, която в този период е била 1 208 лв. Статистиката отчита постепенно нарастване на възнагражденията в областта спрямо заплатите от края на предходната година. Икономическите дейности, в които е регистрирано най-голямо увеличение са  в сферата на селското, горско и рибно стопанство и други. Най-голямо намаление пък е било регистрирано в  производството и разпределението на електрическа и топлинна енергия, както и на газообразни горива. Спрямо първото тримесечие на 2018 г., средната месечна работна заплата е увеличена с 14.1%. В обществения сектор ръстът е с 11.8%, а в частния  с 14.7%. В област Търговище в началото на тази година с най-високо средно месечно трудово възнаграждение са работещите в образованието, където се отчитат 1 149 лв., а най-ниско платени са била заетите в хотелиерството и ресторантьорството, където средните заплати са били около 560 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Област Търговище 15-та в страната по заплати\t"}
{"url": "https://trud.bg/%d0%b2%d1%8a%d1%80%d1%85%d0%be%d0%b2%d0%bd%d0%b0%d1%82%d0%b0-%d1%80%d0%b0%d0%b4%d0%b0-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%80%d0%b8%d0%b5%d0%bc%d0%b5-%d0%be%d1%81%d1%82%d0%b0/", "text": "Върховната рада не прие оставката на премиера на Украйна Владимир Гройсман, съобщава  . Молбата на министър-председателя бе подкрепена в четвъртък от 97 депутати при необходими 226. Това означава, че правителството ще продължи да изпълнява задълженията си в пълен състав до парламентарните избори на 21 юли. Преди гласуването Гройсман заяви, че ще приеме всяко решение, което Върховната рада. „Приемам това, което ще се случи с уважение. Моето решение не прибързано, никога в живота си не съм прехвърлял отговорностите си на друг“, каза украинският премиер. Гройсман обяви решението си да подаде оставка на 20 май, след като президентът Владимир Зеленски, по време на своята инагурация, заяви, че правителството трябва да си отиде. Според украинската конституция правителството автоматично подава остава когато Върховната рада смени състав си, а не при встъпване в длъжност на нов държавен глава. По тази причина Зеленски няма правомощието да разпуска кабинета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Върховната рада отказа да приеме оставката на украинското правителство"}
{"url": "https://trud.bg/%d0%b2-%d1%87%d0%b5%d1%82%d0%b8%d1%80%d0%b8-%d0%b3%d1%80%d0%b0%d0%b4%d0%b0-%d0%b1%d1%8f%d0%b3%d0%b0%d1%82-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%be/", "text": "Жители на четири града тази събота ще дарят от времето си за недоносените бебета на Бургас. София, Варна, Пловдив и Бургас се включват в благотворителното бягане на 5kmrun. Бягането ще се проведе в пет парка в градовете, като в Бургас стартира на 1 юни, в 9 ч. пред Пантеона. Всеки, който желае да подкрепи Отделението по неонатология на УМБАЛ Бургас, като дари време и средства, може да се включи. Това е традиционната благотворителна инициатива на 5kmrun, като тази година е определено средствата, събрани във всички градове, да бъдат за недоносените бебета на Бургас. Със събраната от бягането сума ще се купи термолегло, което се използва при прехода от кувьоз към нормално легло. С помощта му бебетата по-лесно се адаптират към нормалната температура в помещението. То е снабдено с датчици, както и с лампа за фототерапия. Цената на леглото е 14 400 лв. Лекари от Отделението по неонатология също ще се включат в бягането. Годишно в УМБАЛ Бургас се раждат около 1800 бебета, като 20% от тях са преждевременно родени и недоносени. „За изминалите 3 години, от нашите благотворителните бягания, участници и приятели на 5kmrun, сме дарили и събрали суми над 35 000 лв., а сме закупили и предоставили живото спасяваща медицинска техника за деца в София, Варна и Пловдив на стойност над 50 000 лв. Поздравления и благодарности за всички, които се включват в нашите събития“, сподели основателят на 5kmrun Георги Станоилов. Как протича събитието: всеки, който реши да бяга благотворително, дарява сума, равностойна на пробяганото време. Напр., ако е финиширал за 10 мин, дарява 10 лв., за 20 – 20 лв. и т.н. На мястото на финиша ще бъде поставена урна за дарение и всеки, който реши, може да дари сума според своите възможности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " В четири града бягат благотворително за недоносените бебета на Бургас"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b4%d0%b5%d1%86%d0%b0%d1%82/", "text": "Кметът на община Благоевград д-р Атанас Камбитов изпрати поздравителен адрес за всички деца по случай 1 юни – Деня на детето, съобщиха от общината. Скъпи деца, Честит първи юни – Ден на детето!  Това е Вашият празник, Вашият ден!  Бъдете винаги усмивките, топлината и щастието в живота ни!  Бъдете безгрижни, здрави и весели!  Вярвайте в чудесата, за да се случват! Честит празник! Д-р Атанас Камбитов  Кмет на община Благоевград АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Кметът на Благоевград поздрави децата по случай 1 юни"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%bd%d0%b0%d0%b7%d0%bd%d0%b0%d1%87%d0%b8-%d0%be%d0%b4%d0%b8%d1%82-%d0%b2-%d0%b3%d0%bb%d0%b0%d0%b2/", "text": "Министърът на транспорта, информационните технологии и съобщенията Росен Желязков назначи одит в Главна дирекция „Гражданска въздухоплавателна администрация“ (ГД ГВА). Одиторите ще проверят изпълнението на контролните и регулаторни функции на главната дирекция, свързани с осигуряване на безопасността на гражданското въздухоплаване, съобщават от транспортното министерство. Предметът на проверката включва и изследване на капацитета за изпълнение на контролната и административнонаказателната дейност, функциите по сертифициране и надзор, както и управлението на работните процеси в администрацията. Министър Желязков разпореди на ГД ГВА да извърши пълен анализ на нормативната уредба, регламентираща безопасността на гражданската авиация, включително и регулацията на т.нар. лека авиация. Резултатите от анализа ще дадат необходимите данни за предприемане на промени, които биха засегнали и Националния план за безопасност в гражданското въздухоплаване, одобрен през ноември 2018 г. Също така е възложена проверка на всички летателни площадки на територията на страната. Предстои да бъде подписано Споразумение за взаимодействие между Европейската агенция за авиационна безопасност, ГД „Гражданска въздухоплавателна администрация“ и всички национални контролни органи на държавите членки. Чрез него ще се гарантира установяването и поддържането на високо ниво на безопасност в гражданското въздухоплаване в Европейския съюз. За набелязване на допълнителни мерки за подобряване на безопасността на гражданското въздухоплаване министърът поиска среща с директора на Европейската агенция за авиационна безопасност. С предложения за промени в Закона за гражданското въздухоплаване е предвидено създаването на Национален борд за разследване на произшествия във въздушния, водния и железопътния транспорт. След приключване на проверките министърът ще представи резултатите пред Министерския съвет и ще предложи конкретни мерки в сектора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Министър Желязков назначи одит в Главна дирекция „Гражданска въздухоплавателна администрация“"}
{"url": "https://trud.bg/%d0%b2%d0%b8%d0%ba%d1%82%d0%be%d1%80-%d0%be%d1%80%d0%b1%d0%b0%d0%bd-%d0%bd%d0%b5-%d0%b2%d0%b8%d0%b6%d0%b4%d0%b0-%d1%88%d0%b0%d0%bd%d1%81-%d0%b7%d0%b0-%d1%81%d1%8a%d1%82%d1%80%d1%83%d0%b4%d0%bd%d0%b8/", "text": "Управляващата партия ФИДЕС на унгарския премиер Виктор Орбан не вижда много шансове да работи с крайнодясната група на италианския вицепремиер Матео Салвини в Европейския парламент. Това заяви началникът на щаба на Орбан, Гергели Гуляс, аъобщава БГНЕС. “Уважаваме италианския вицепремиер и италианското правителство, както и резултата, който отбеляза най-силната партия на Италия, Лига, в изборите за Европейски парламент”, заяви Гуляс на пресконференция. “Въпреки това не виждам много шансове за сътрудничество на партийно ниво или в съвместна парламентарна група”, каза Гуляс.", "date": "2019.05.30", "title": " Виктор Орбан не вижда шанс за сътрудничество с Матео Салвини в европарламента"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-46-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%be%d0%bf%d1%80%d1%8f%d0%bb-%d0%bf%d0%b8%d1%81%d1%82%d0%be%d0%bb%d0%b5%d1%82/", "text": "46-годишен мъж е задържан в Стара Загора, след като отправил закани за убийство на дете, а и на съседите си, съобщиха от държавното обвинение. Случката се разиграла на 25 май, като мъжът опрял в главата и гърдите на 14-годишното дете пистолет. Според прокуратурата това заканване би могло да възбуди основателен страх за осъществяването му. В хода на образуваното срещу него досъдебно производство е установено, че избеснелият мъж не се е познавал с пострадалите. На 25 май пострадалите се нанасяли в наето от тях жилище, което било в съседство с дома на обвиняемия. Докато те пренасяли багаж, обвиняемият, употребил вече алкохол, излязъл от дома си с регистрираното си оръжие и отправил закани към двамата пострадали. Мъжът е криминално проявен, конфликтен, с агресивно поведение спрямо съседите си и извършител на други противообществени прояви. Престъпленията, за които е привлечен в качеството на обвиняем и задържан Д.М. се наказват с лишаване от свобода до шест години. Районен съд – Стара Загора е преценил, че от събраните по делото доказателства може да се направи обосновано предположение, че обивняемият е извършил престъпленията, за които са привлечен като обвиняем и съществува реална опасност да се укрие или да извърши друго престъпление. Взетата спрямо него мярка за неотклонение може да се обжалва и протестира пред Окръжен съд – Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Задържаха 46-годишен мъж, опрял пистолет в главата на дете в Стара Загора"}
{"url": "https://trud.bg/%d1%80%d0%b8%d1%86%d0%b0%d1%80%d0%b8-%d0%bf%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b3%d0%be%d0%bb%d1%8f%d0%bc%d0%b0-%d0%ba%d0%b0%d0%bc%d0%b1%d0%b0%d0%bd%d0%b0-%d0%b2-%d1%81%d0%be%d1%84/", "text": "Голяма камбана по случай 900-годишнината от създаването на Ордена на рицарите тамплиери на Йерусалим бе поставена в София от българските Рицари. Поставянето на произведението днес в парк Камбаните бе извършено със специална церемония от Великият Приор на Велик Приорат България на Ордена на Рицарите Тамплиери акад. Румен Ралчев и от членове на Ордена. „Тази камбана ще напомня на нас и на тези след нас за хората, създали така наречените рицарски правила и рицарският начин на държание“, коментира пред „Труд“ Великият Приор на Велик Приорат България акад. Румен Ралчев. Той изрази убеждението си, че тези създадени преди векове ценности са актуални и днес.  Така камбаната на Ордена на Рицарите Тамплиери застана редом до останалите в парка-комплекс в софийското село Бистрица. Официалното име на комплекса е Международен парк на децата от света. Открит е през 1979 г. по идея на Людмила Живкова във връзка с домакинството на България на Международната детска асамблея “Знаме на мира” под егидата на ЮНЕСКО. На първата асамблея участват деца от 79 държави и са поставени 68 различни камбани. Инициативата е планирана като еднократна, но заради положителния международен отзвук е решено срещите да се провеждат през 3 г. През 1990 г. обаче са закрити изградените 18 чуждестранни структури „Знаме на мира“. През 1999 г. Евгения Живкова – дъщерята на Людмила Живкова, възстановява асамблеята. Комплексът се състои от един основен монумент от 4 вертикални пилона и два хоризонтални полукръга, които приютяват повечето от камбаните. Вертикалните бетонни структури се издигат на 37м височина и сочат към четирите посоки на света. На върха си образуват куха сфера, която представлява планетата Земя, а вътре са закачени спираловидно седем камбани, символизиращи седемте континента и символ на мира. В долната част на четирите пилона има други 18 камбани. Около високия монумент се разгръщат множество по-малки единични структури събрани в два бетонни полукръга. На всеки от 186-те постамента може да се закачи камбана, като в момента камбаните в комплекса са около стотина. Да бият камбаните е разрешено само на децата посетители на комплекса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Рицари поставиха голяма камбана в София\t"}
{"url": "https://trud.bg/%d0%b0%d1%89%d1%8a%d0%bd-%d0%ba%d1%8a%d1%87%d1%8a%d1%80-%d1%81%d0%b2%d0%b8%d0%b4%d0%b5%d1%82%d0%b5%d0%bb%d1%81%d1%82%d0%b2%d0%b0-%d0%bf%d0%be-%d0%b4%d0%b5%d0%bb%d0%be-%d0%b7%d0%b0-%d1%83%d0%b1%d0%b8/", "text": "През 2001 г. актьорът Ащън Къчър има връзка с Ашли Елерин, когато тя става една от предполагаемите жертви на убиеца Майкъл Гарджуло. В сряда Къчър отиде в съда, за да разкаже за случилото се във фаталната вечер. Той даде показания за около 35 минути в съдебната зала. Той разказа, как е трябвало да отиде в дома на Елерин в нощта, когато е убита, за да излязат на среща. Къчър каза, че последно е говорил с нея около 20:24 часа на 21 февруари, за да ѝ каже, че закъснява. Елерин използвала телефона на приятел, защото нейният бил развален. Около 22 часа Къчър решил да отиде до Елерин, защото било станало доста късно, а телефонът на Елерин и на приятеля й не отговаряли. Той пристигнал между 22:30 и 22:45 и забелязал, че блиндираната врата е отворена, почукал, но никой не отговорил. Аштън решил, че Ашли е останала с приятеля й, защото е станало късно. Той обаче вижда, че лампите светят, въпреки че вратата била заключена. Той почукал няколко пъти, но не получил отговор. „Помислих си, че е странно, че лампите светят, не исках да бъда човекът, който наднича през прозорците ѝ“ и добави, че забелязал бъркотия в къщата. Тогава видял нещо червено на килима, което решил че е вино от някое парти. След като открил какво всъщност се е случило с Елерин, се обадил в полицията и се „побъркал“ при мисълта, че неговите отпечатъци от пръсти са на вратата, но той никога не е бил заподозрян. Елерин е била намушкана 47 пъти според полицейския доклад. Гарджуло е обвинен в убийството на Елерин и на Мария Бруно, както и в опит за убийство на Мишел Мърфи през 2008 г. Той е заплашен от доживотна присъда без право на замяна.", "date": "2019.05.30", "title": " Ащън Къчър свидетелства по дело за убийство на бивше гадже"}
{"url": "https://trud.bg/%d0%bf%d0%be%d0%bb%d0%b5%d1%82%d1%8a%d1%82-%d1%81-%d0%ba%d0%be%d0%b9%d1%82%d0%be-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%ba%d0%b0%d1%86%d0%bd%d0%b5-%d0%bc%d0%b0%d1%80%d0%b8%d0%bd%d0%b5/", "text": "Очаква се на летище София, със самолет от Испания, да кацне Маринела Арабаджиева. Редовният полет от Мадрид закъснява с около 45 минути и се очаква да бъде у нас малко след 17 часа, съобщи  . Днес по обяд испанските съдебни власти са предали на българските си колеги Маринела Арабаджиева. Това е станало в полицейския участък на летище „Барахас“ в Мадрид. Испанските власти връщат Арабаджиева в България 25 дни след съпруга ѝ. Двамата бяха задържани в Барселона след няколкомесечно издирване с европейска заповед за арест и червена бюлетина на Интерпол. Семейството, заедно със сина им Вълчо, е обвинено за участие в организирана престъпна група за пране на пари и данъчни престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Полетът, с който трябва да кацне Маринела Арабаджиева, закъснява с 45 минути"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%be%d0%b1%d0%bd%d0%be%d0%b2%d0%b8%d1%85%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f-%d0%bf%d0%b0%d0%b7%d0%b0%d1%80/", "text": "Доброволческа акция за подобряване на градската среда се проведе в Павликени. Жители на града, сред които и служители на Общинска администрация, помогнаха за боядисването на стоте търговски маси на Общинския пазар, както и за поставянето на осем нови метални кошчета за отпадъци. Доброволческата инициатива продължи през целия ден и допринесе за освежаването на любимия за жителите на град Павликени общински пазар. Инициативата беше подпомогната от международната организация Habitat for Humanity в рамките на най-голямата глобална кампания за достъп до жилище и жилищни права – Build Solid Ground. Кампанията започна със серия срещи в български общини, посветени на предизвикателствата и възможностите на урбанизацията. В сградата на община Павликени се проведе информационна работна среща, в която се включиха 20 участника, представители на общинската администрация. Събитието откри заместик-кметът инж. Анастасия Вачева. По време на работната среща се разгледаха възможностите за обновяване на бедните квартали – а именно, подобряване на условията на живот и осигуряване на достъп до базови санитарни условия. В момента, един от всеки седем души на планетата живее в неправомерно застроени и пренаселени градски територии, с недостатъчна инфраструктура, често без достъп до електричество, вода и канализация, стана ясно по време на срещата. Тема на дискусията бе и нуждата от подобряване на правата върху земята. В световен план, 75% от хората в света нямат подходяща документация за земята, на която живеят и милиони живеят в постоянен страх от изселване, нежелаейки да напускат домовете си, в които са живели понякога цял живот. Експертите на Habitat for Humanity са категорични, че с осигурена собственост или право на ползване, хората живеят без страх от изселване и инвестират повече в своите семейства, общности и бъдеще. Чрез проведеното мероприятие в Павликени, „Хабитат България“ цели да покаже, че пътят към устойчивите градове и достойния живот за всеки минава не само през държавни и общински политики, но и през личната ни отговорност и действията ни като граждани и съседи. В рамките на тригодишната си кампания, „Хабитат България“ ще посети общини в цялата страна. Планираните за 2019 г. общини са: Симитли, Павликени, Горна Оряховица, Лясковец, Лом, Ботевград, Правец, Стара Загора, Троян, Самоков и Септември. През 2018 г. в кампанията участваха Смядово, Търговище, Антоново, Габрово, Кюстендил, Дупница, Несебър, Бургас, Сунгурларе и София, като в информационните дни се включиха близо 1000 участници и доброволци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Доброволци обновиха Общинския пазар в Павликени"}
{"url": "https://trud.bg/%d0%bf%d0%b5%d1%82%d1%8f-%d0%b9%d0%be%d1%82%d0%be%d0%b2%d0%b0-%d1%84%d0%b0%d0%b4%d0%be-%d0%b0%d0%b4%d1%80%d0%b5%d0%bd%d0%b0%d0%bb%d0%b8%d0%bd-%d0%b8-%d0%bb%d1%8e%d0%b1%d0%be%d0%b2/", "text": "Поетесата Петя Йотова представи петата си поред стихосбирка в Националната библиотека „Св. св. Кирил и Методий” на 19 май. Елегантното издание на нейните стихове е озаглавено „Вечното очакване” (2019) и е дело на „Сатори Ко”. Събитието се водеше от Стефка Рангелова – ръководител на клуб „Писмена” към библиотеката, а сред публиката можеха да бъдат видени писатели, учени, журналисти. Специален гост беше украинският поет и издател Микола Мартинюк. Издателят Бойко Беленски говори за необходимостта от разбираема, свежа, оптимистична поезия в нашето огрубяло и нихилистично време. По доста от стиховете на Петя Йотова са написани песни от Боби Мирчев, който изпълни на живо няколко от своите композиции. В отделното стихотворение на Петя Йотова обиковено има едно ядро – оксиморон или оригинална метафора – около което се събира емоционалната енергия на цялата творба. За стила ѝ е характерна шансонната приповдигнатост, френската артистичност и фриволност, която зове за наслада от живота. В експозето си поетът Димитър Христов подчерта въздействието на емоционалния заряд в поезията на Петя Йотова, както и нейния слънчев характер, който привлича голяма група от искрени приятели: „Това не е чисто интимна поезия, а се възприема като духовно общуване”. Авторският рецитал се редуваше с добре поднесен рецитал от актрисата Катя Анастасова. Прозвучаха творбите: „Фадо”, „Любовта е любов”, „Искам да бъда щастлива”, „Кое защо се случва”, „Адреналин” и др. В предговора на редакторката Нели Горанова се казва: „Музиката в поезията на Петя, породена от класическия стих, я прави лека и ефирна като възприятие, а дълбокият емоционален заряд докосва сърцето. Самоиронията и приятното чувство за хумор, умението на авторката да се усмихне на неудачите и да намигне на света, се преплита с мечтателно-романтичния ѝ изказ и обгръща с интимност, която ще те накара да съпреживееш написаното”. От книгата „Вечното очакване”: Петя Йотова Нещо  „… като нож, нещо като цвете,  изобщо като нищо на света.”  Уилям Сароян  Нещо тъжно крие всяко лято,  нещо топло пази есента…  Зимна радост има, без която  няма да пристигне пролетта. Нещо старо в новото начало,  нещо смело в плахата ти длан,  тайна сила в слабото ми тяло –  нещо твое искам да ти дам. Нещо свое искам да получа,  да достигна връх от падина…  Нещо трудно лесно да се случи  и дано любов да е това!", "date": "2019.05.30", "title": " Петя Йотова – фадо, адреналин и любов"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%be/", "text": "Благоевград за пореден път ще посреща спортисти за европейски турнир. Тенис шампиони от цяла Европа ще пристигнат в Благоевград за турнира Европейска отборна лятна купа по тенис за девойки до 14-годишна възраст. 3 дни, кортовете в парк „Бачиново“ ще приемат тенис шампиони не само от България, а и от Европа. Турнирът започва на 30 юни и ще продължи до 2 юли, включително. Първенството се организира от Община Благоевград, БФТенис и ТК „Мачпойнт“. Не за първи път Община Благоевград е домакин на състезание от толкова висок ранг. Десетки пъти Благоевград е посрещал спортисти от цял свят за световни, европейски, републикански и държавни първенства. Градът се превърна в предпочитано място за провеждане на такива състезания, благодарение на отлично поддържаните бази, изграждането на нови зали, терени и игрища. За първи път български отбор има възможност да бъде домакин на европейска зимна и лятна купа в рамките на една година в Пловдив и Благоевград, като Пловдив прие мачовете от Европейската отборна зимна купа за девойки до 14 години. В момента, за България, най-предно класираните българки в ранглистата на Тенис Европа до 14 години са Анастасия Александра Николова, Йоана Радулова, Александра Габровска и Ангела Ганева. През миналата година девойките на България до 14 години спечелиха 9-то място на Световното и 6-то място на Европейското първенство.", "date": "2019.05.30", "title": " Благоевград е домакин на Европейска отборна лятна купа по тенис за  девойки до 14-годишна възраст"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%be%d0%b1%d0%bb%d0%b0%d1%81%d1%82%d0%b8-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%80%d1%83%d0%bc%d1%8a%d0%bd%d0%b8%d1%8f-%d0%bf%d0%be%d0%ba/", "text": "Туристическо изложение в Монтана представи природните богатства в седем гранични крайдунавски региона в България и Румъния. Във фоайето на Младежкия дом в областния град са подредени 15 щанда с рекламни, информационни материали, които показват най-красивите местности и туристически атракции в областите Видин, Враца, Монтана, Плевен, Олт, Долж и Мехединци. Експонирани са и предмети от традиционни за двете страни занаяти, както и макети на защитени птици и животни. Инициативата е по проекта „Мрежа за устойчиво използване на природното наследство и ресурси в трансграничния регион”, реализиран от Агенцията за регионално развитие и бизнес център 2000 – Монтана, АРРБЦ – Видин и Румънската асоциация за технологичен трансфер и иновации в Крайова. Кметът на Монтана Златко Живков поздрави участниците в изложението и им пожела да поддържат високо нивото на съвместните си изяви. „Фактът, че река Дунав, която разделя България и Румъния, е втората по дължина граница в Европа, е добра предпоставка за разширяване на трансграничното ни сътрудничество”, подчерта градоначалникът. По проекта досега са издадени пътеводител, албум със забележителностите на седемте региона, направен бе демонстрационен тур от двете страни на Дунав и бе изработено приложение за мобилни устройства, което функционира като навигатор за туристическите забележителности. Приложението може да се изтегли безплатно от Apple App Store и Google Play под наименованието NATURE IN HAND. Трансграничният проект е на стойност 511 696 евро, осигурени от Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Седем области в България и Румъния показаха природни богатства в Монтана"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%b2-%d0%b1%d1%83%d1%80%d0%b3%d0%b0%d1%81-%d1%80%d0%b5%d0%bf%d0%bb%d0%b8%d0%ba%d0%b8-%d0%bd%d0%b0-%d0%b7%d0%bb%d0%b0%d1%82%d0%bd%d0%b8-%d0%bd%d0%b0/", "text": "Министрите на туризма на България и Египет подписаха меморандум Морският град ще се побратимява с Александрия Реплики на златни находки открити в пирамидата на египетския владетел Тутанкамон ще бъдат показани това лято в Бургас. Новината съобщи кметът на морския град Димитър Николов. Той бе домакин на срещата на министъра на Арабска република Египет д-р Рания Ал-Машат и министъра на туризма на България Николина Ангелкова. Двете подписаха в Община Бургас Меморандум за разбирателство между Министерството на туризма на Република България и Министерството на туризма на Арабска република Египет. „Целта е да ползваме експертизата на колегите в Египет и да работим за насърчаваме на туризма между двете страни. През октомври предстои да посетя Египет заедно с народни представители, кметове и да организираме двустранен българо-египетски форум. Инициирахме и побратимяване между Бургас и Александрия“, каза министър Ангелкова. Министър д-р Рания Ал-Машат сподели, че с българския си колега се познават още преди тя да стане министър на туризма в своята страна. Тя припомни за визитата на българския президент Румен Радев и на българския министър председател Бойко Борисов в родината й в началото на тази година. „През 2018 година стартирахме нова програма и имаме желание да я споделим и с Вас. Нашите взаимоотношения могат да доведат и до разкриване на нови работни места и в двете страни“, каза египетския министър д-р Рания Ал-Машат. На този етап туристическият поток между двете страни не е голям. Но двамата министри изразиха надежда това да се промени с времето. „За нас е чест да бъдем домакин на подписването на меморандума“, сподели кметът на Бургас Димитър Николов. Той разказа на министъра на туризма на Египет поверието, че египетската богиня Бастет е погребана в Странджа. „Никой не знае дали това е истина, но е повод за привличане на туристи“, допълни Николов.", "date": "2019.05.30", "title": " Показват в Бургас реплики на златни находки от пирамидата на Тутанкамон"}
{"url": "https://trud.bg/%d0%b2%d0%b8%d0%b5%d1%82%d0%bd%d0%b0%d0%bc%d1%81%d0%ba%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%86%d0%b5%d0%bd%d1%82%d1%8a%d1%80-%d0%bf%d1%80%d0%b8%d0%b2%d0%bb%d0%b8%d1%87/", "text": "Интерес има и в областта на туризма Директорът на представителството на Виетнамско-българския център у нас Иван Кашукеев с колеги при откриване на центъра в Ханой.  Посланичката на България в Ханой Маринела Петкова пожела успех на Виетнамско-българския център за насърчаване на търговията и инвестициите и обеща съдействие от посолството в реализацията на инициативите му. Търговско представителство у нас открива Виетнамско-българският център за насърчаване на търговията и инвестициите. То ще се намира в София на ул. „Добруджа” 1. В края на миналата година центърът откри седалище в Ханой, Виетнам, а сега такова вече ще има и в България, обясни за „Труд” директорът на представителството у нас Иван Кашукеев. Целта ни е да подпомагаме български фирми, които да намерят партньори във Виетнам и да засилим сътрудничеството между двете страни, посочи той. Вече има интерес от българския строителен, туристически и други браншове, които търсят бизнес контакти и кадри от Виетнам. Родният бизнес изпитва сериозни затруднения в намирането на кадри и това е един от начините да се справи с недостига на работна ръка, коментира Иван Кашукеев. Българското представителство на центъра ще съветва фирмите как да осигурят необходимия набор от документи, защото азиатският пазар е друг свят, но ние можем да съдействаме, категоричен беше той. Има голям интерес и от фирми, които искат да привличат български туристи във Виетнам и техни туристи у нас. Виетнам е в топ 5 на Азиатските икономически тигри. Страната вече е топ дестинация, защото цялата държава има огромна брегова ивица с отлични плажове и курорти. Туристическият бизнес там прави големи инвестиции в морските курорти. Вече има и самолетна линия София – Доха – Дананг, която също спомага за осъществяването на екскурзии и почивки във Виетнам. В центъра има запитвания и от виетнамски фирми, които се интересуват в кои области в България да инвестират. За официалното откриване на новото търговско представителство в София пристигат Нгуен Труонг Сон, председател на Управителния съвет на новоучредения център, вицепрезидентът на новата организация Нгуен Те Хънг и генералният директор Лиен Дук Лиен.   Създателите са предприемачи, завършили в България  Виетнамско-българският център се създава по инициатива на преуспели виетнамски предприемачи и професионалисти, завършили образованието си в България, които сега са членове на Българо-виетнамската асоциация за приятелство. Според Нгуен Труонг Сон, председател на Управителния съвет на новоучредения център, е налице голям потенциал за насърчаване на търговските връзки, на отношенията между Виетнам и България, на контактите между хората от двете страни в областта на туризма, културата и спорта. Надяваме се, че центърът ще бъде фактор в осъществяването на споразумения и за сътрудничеството между двете страни в духа на спазването на закона и развитието на традиционните ни приятелски отношения, допълни той. По думите на заместник-председателя на новосформирания център – Нгуен Те Хънг, той ще помогне на водещи виетнамски и български компании да изпълняват съвместни икономически проекти. България все повече се възприема като привлекателна дестинация за виетнамски инвестиции, благодарение на благоприятната си бизнес среда и ниските данъчни нива, тъй като страната има едни от най-ниските данъчни ставки в Европейския съюз.   Изнасяме лекарства за азиатския пазар Експортът ни се оценява на 71 млн. долара  Търговският стокообмен между България и Виетнам достига 109,16 милиона щатски долара през 2017 г., от които износът на България за Виетнам беше оценен на 71 милиона щатски долара, главно в областта на лекарствата. Виетнамският износ за България включва ориз, ядки кашу, кафе, пипер, замразени морски храни, дрехи и потребителски електронни устройства. Азиатската страна е сред най-бързорастящите икономики в света. Тя е производствен и експортен център с огромна работна сила (57,5 млн. души) и има голям интерес от свободна търговия с Европа. Виетнам е политически стабилен, расте силно и устойчиво и привлича множество чуждестранни инвеститори. Макроикономическите показатели на Виетнам са впечатляващи – ръст на БВП от 6,8%, привлечени инвестиции от около 9 млрд. щ. д. за 2018 г., ръст на износа от около 17% и др. Това дава самочувствие на виетнамския бизнес да гледа към инвестиционни дестинации не само в Азия , но и на други континенти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Виетнамско-български център привлича инвестиции у нас\t"}
{"url": "https://trud.bg/%d0%b5%d0%ba%d1%81%d0%bf%d0%be%d0%bd%d0%b8%d1%80%d0%b0%d1%85%d0%b0-%d0%b1%d0%b5%d0%bb%d0%be%d0%b3%d1%80%d0%b0%d0%b4%d1%87%d0%b8%d1%88%d0%ba%d0%b0%d1%82%d0%b0-%d0%ba%d1%80%d0%b5%d0%bf%d0%be%d1%81%d1%82/", "text": "Белоградчишката крепост вече може да се види в Парка на миниатюрите „Търновград – духът на хилядолетна България“ под крепостта Царевец във Велико Търново. Макетът е най-новото попълнение на колекцията Мини България, в която вече са представени над 67 исторически и природни забележителности от цялата страна. Миниатюрата на Белоградчишката крепост и околните и скални фигури бяха изработени на място в парка от екип украински макетчици през последните два месеца. През март в парка под крепостта Царевец бяха експонирани макетите на софийската митрополия църквата „Света Неделя“, Дряновския манастир „Св. Архангел Михаил“, Троянския манастир „Успение Богородично“ и Доходното здание в Русе. Разширяването на сбирката продължава с изработване на нови миниатюри, включително и на задграгични български исторически паметници. Макетите, изработени по фотометрични заснемания от PVC, са в мащаб 1:25 и са експонирани на открито през цялата година. Като подарък на Празника на детето, 1-ви юни, от 12,00 до 14,00 ч. всеки малък посетител в парка ще получи безплатен сладолед.", "date": "2019.05.30", "title": " Експонираха Белоградчишката крепост в Парка на миниатюрите под Царевец"}
{"url": "https://trud.bg/%d0%b1%d0%b4%d0%b6-%d0%bf%d0%be%d0%b4%d0%b0%d1%80%d1%8f%d0%b2%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%bf%d1%8a%d1%82%d1%83%d0%b2%d0%b0%d0%bd%d0%b5-%d0%bd%d0%b0-%d0%b4%d0%b5/", "text": "По повод Международния ден на детето БДЖ и тази година ще спази добрата си традиция и ще подари безплатно пътуване на всички български деца на възраст до 14 години. Младите пътници могат да се възползват от тази възможност от 00:00 ч. до 24:00 ч. на 1 юни във всички пътнически и бързи влакове (2-ра класа). При условие, че пътуването започва с нощен влак, който заминава преди 24:00 ч. на 1 юни, безплатното пътуване важи до пристигането на влака в крайната гара на следващия ден. На празничния ден безплатното пътуване за децата до 14 години ще важи и за влака по маршрута Пловдив-Одрин-Пловдив. Възрастта на децата се удостоверява с копие на акт за раждане или друг документ, доказващ възрастта, както и с железопътни карти „Дете” и „Учащ”. Запазените места за всички категории влакове и спалните места се заплащат. Децата на възраст до 10 години задължително пътуват с придружител. БДЖ поздравява своите най-малки пътници с предстоящия празник – Международния ден на детето, и им пожелава щастливо детство, усмивки и весели игри през лятната ваканция! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " БДЖ подарява безплатно пътуване на децата по случай 1 юни"}
{"url": "https://trud.bg/%d0%bc%d0%b5%d0%bd%d0%b4%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%bd%d1%8f%d0%bc%d0%b0-%d0%b3%d1%80%d0%b5%d1%88%d0%ba%d0%b0-%d0%bf%d1%80%d0%b8-%d0%be%d0%bf%d1%80%d0%b5%d0%b4%d0%b5/", "text": "Няма грешка при определянето на размера на партийните субсидии. Това заяви председателят на Бюджетната комисия в парламента Менда Стоянова в коментар на  , съобщава  . За да се избегнат подобни тълкувания, комисията прие на първо четене промените в Закона за политическите партии, с които се определя, че партиите и коалициите ще получават субсидия на база на действителните гласове, спечелени от самите тях. По време на заседанието стана ясно, че не само през последните няколко години, но от 2001 година има подобни неточности –  . На въпрос на „Хоризонт“ дали тогава не трябва да се направи ревизия от 2001 година, Стоянова отговори: „Не виждам причина да се прави и тази ревизия, ако трябва да бъдем точни, защото в крайна сметка законът е спазен. Но, след като общественото мнение счита, че неправилно са получавани, поне някакво частично връщане на пари да има“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Бюджетната комисия прие спирането на надписването на партийните субсидии"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b0%d0%bf%d1%83%d1%81%d0%bd%d0%b0-%d0%bf%d0%be%d1%81%d1%82%d0%be%d0%b2%d0%b5%d1%82%d0%b5-%d1%81%d0%b8-%d0%b2-%d0%b3%d0%b5%d1%80%d0%b1-%d0%be/", "text": "Остава редови член Цветан Цветанов подаде оставка от всички ръководни постове в ГЕРБ. Оставката е приета от лидера на партията Бойко Борисов. Той е благодарил на Цветанов за свършената работа през годините, съобщиха от пресцентъра на ГЕРБ. Бившият зам.-председател на партията подаде на 29 март оставка като народен представител и лидер на парламентарната група на управляващите. Това стана след скандал с луксозен апартамен с персонален асансьор в София, който Цветанов е придобил срещу заменки и на цена по-ниска от пазарната. В емоционално съобщение във Фейсбук, бившият зам.-председател на управляващата партия заяви, че е забавил подаването на оставката заради предизборната кампания за Европейския парламент. Цветанов подчерта, че е обмислял това решение дълго време и взел окончателното решение след като е разговарял с премиера Борисов. Въпреки оставката си от всички постове в партията, Цветанов ще остане редови член на ГЕРБ. Зам.-председателят на парламентарната група на „Обединени патриоти” Искрен Веселинов коментира пред журналисти в парламента, че идеята на Борисов е да скъса с лицата, които по една или друга причина са създали лош имидж на партията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Цветанов напусна постовете си в ГЕРБ (обзор)\t"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d1%81%d0%b2-2/", "text": "Българите са умни хора, страната ни е в много добро икономическо състояние. Това заяви в четвъртък във Велико Търново Главният изпълнителен директор на Световната банка Кристалина Георгиева. Тя посети Великотърновския университет, където изнесе лекция „Светът и ние“. „Страната ни е в един свят, който се среща с много повече трудности днес, отколкото вчера. И можем да кажем: Свят, готви се, българите идват!”, заяви Георгиева. Тя допълни, че вижда две неща, в които България стои много добре. „Първо позиционирането на страната ни в IT-и сектора. Това е важно, защото бъдещата икономика е дигиталната икономиката. Страните, които са готови за нея днес, ще успеят утре. И второ, тук сме в един град като Велико Търново, където най-сетне демографската тенденция се обръща от свиване към увеличаване. Много се надявам тези тенденции да ги видим и на други места в България”, коментира Кристалина Георгиева. Тя направи кратък коментар и за резултатите от евровота у нас. „Видяхме, че у нас хората гласуваха за проевропейските партии и това е много добре. От предишния си опит в Европейската комисия знам, че предстоят месеци, през които ще трябва да се формира програма, която да обединява проевропейските партии. Убедена съм, че това ще се случи”, каза Георгиева. По повод на това, че отново името и се спряга за председател на ЕК, Кристалина Георгиева отговори: „Аз имам работа, много интересна, много трудна работа. Преди да дойда във Велико Търново, имахме с колегите във Вашингтон обсъждане за това какво правим занапред за страните, които са изправени пред климатични изменения”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Главният изпълнителен директор на Световната банка Кристалина Георгиева: България е в много добро икономическо състояние"}
{"url": "https://trud.bg/%d0%b5%d0%b2%d1%80%d0%be%d1%85%d0%be%d0%bb%d0%b4-%d0%bf%d0%bb%d0%b0%d1%89%d0%b0-%d0%b7%d0%b0-%d1%87%d0%b5%d0%b7-%d1%81-%d1%82%d1%80%d0%b8-%d0%b7%d0%b0%d0%b5%d0%bc%d0%b0/", "text": "„Еврохолд” ще използва финансиране от три западни банки за придобиването на българските активи на ЧЕЗ, съобщи председателят на Надзорния съвет на компанията Асен Христов в интервю за „Лидове новини”. По думите му са водени разговори със седем банки, пет от които са изразили готовност да финансират покупката на българските активи на ЧЕЗ. Избрани са три от тях, които са западни и са в топ 10. „Еврохолд” възнамерява да използва одиторските услуги на „Грант Торнтон”, както и експертизата на руската „Ренесанс Кепитъл”. Христов, обаче, подчертава, че тя няма да участва с финансиране в сделката. От борда на директорите на компанията са подчертали, че при тази сделка „няма руски пари и руско влияние”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " „Еврохолд” плаща за ЧЕЗ с три заема\t"}
{"url": "https://trud.bg/%d1%83%d0%b4%d0%b0%d1%80%d0%b8%d1%85%d0%b0-%d0%b1%d0%b0%d0%bd%d0%b4%d0%b0-%d0%b7%d0%b0-%d1%80%d0%b5%d0%ba%d0%b5%d1%82-%d0%b8-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8-%d0%be%d0%b1%d0%b7/", "text": "Тарторът арестуван преди 6 г. при „Килърите-2” Мащабна акция на ГДБОП и спецпрокуратурата разби банда, която се е занимавала с рекет, палежи, побоища и наркотици. 15 души са арестувани в София и Монтана, съобщи в Монтана зам.-главният прокурор Иван Гешев. При операцията спецченгетата с маски завардиха входовете и изходите на Монтана. „Претърсени са 25 обекта в столицата и Монтана. Открити са наркотици, пари и хладни оръжия”, каза зам. главният прокурор. По предварителна информация, начело на бандата бил известният в подземния свят Мартин Антов от Монтана. Според осведомени Антов, който от години живее в София, е организирал нападения и изнудване на бизнесмени в Монтана и региона. Набелязаните жертви, които не се подчинявали и не плащали, са били сплашвани с бой и палежи. „Антов е задържан в София. Има данни, че е на ръководно ниво в тази група. Знае се, че той стои зад известна охранителна фирма, която тормози земеделски производители. Притежава бизнеси – пряко или с подставени лица в Монтана, занимава се с рекет и наркотици!”, потвърди Иван Гешев. Неутрализирането на престъпни групи, които тормозят хората в различни градове на България, е приоритет на прокуратурата и МВР, увери Гешев. „Правим всичко възможно да няма недосегаеми от т. нар. мутри. Престъпници, които пречат на хората да живеят спокойно и да развиват бизнес, създават криминални и феодални владения. От 6-7 години дейността на тези криминални авторитети се разследва от спецпрокуратурата. И „творческата им кариера” ще приключи бързо!”, закани се Гешев. Соченият за тартор на бандата Мартин Антов бе задържан и през 2013 г. при разследване на групата за мокри поръчки „Килърите -2”, заподозряна за 8 екзекуции. Според полицаи и прокурори, групата, сред чийто лидери са били Антов и Валентин Янев-Вальо Бореца, извършвала убийства, грабежи, побоища и кражби. В младежките си години Мартин Антов е тренирал кикбокс в Монтана. После се включил в свободните боеве (ММА). Според криминалисти в онези години той се свързал с пласьори на дрога и започнал да участва в завземането и разширяването на наркопазарите в Северозапада.", "date": "2019.05.30", "title": " Удариха банда за рекет и наркотици (обзор)\t"}
{"url": "https://trud.bg/%d1%81%d0%bc%d1%8a%d1%80%d1%82%d0%be%d0%bd%d0%be%d1%81%d0%bd%d0%b8%d1%8f%d1%82-%d0%b8%d0%b7%d1%81%d1%82%d1%80%d0%b5%d0%bb-%d0%b7%d0%b0-%d1%87%d0%b0%d0%bd%d0%b5-%d1%81-%d0%bf%d1%83%d1%88%d0%ba%d0%b0/", "text": "На 20-ия ден граничари засекли издирвания за две убийства край Долна баня Водел първенци на лов, ял и пил с тях Всички в Костенец са знаели, че Стоян Зайков-Чане носи незаконно оръжие от години, но не са предприемали нищо, разказаха за „Труд” местни хора. На 20-ия ден от издирването заподозреният за две убийства беше засечен от гранични полицаи край град Долна баня. От МВР твърдят, че той открил огън по униформените, те му отвърнали, бил обграден и се самоубил. Смъртоносният изстрел бил с пушка в гърдите от упор. За да няма съмнения, че куршумът е полицейски, делото за смъртта му се води от следовател, а не от дознатели, колеги на участниците в екшъна. Разследването се наблюдава от Окръжна прокуратура-София и са назначени експертизи, включително на гладкоцевното 12-калиброво оръжие, с което ръководството на МВР твърди, че е извършено самоубийството. За да се гръмне с него в сърцето, цевта му би трябвало да е била рязана, смятат оръжейни специалисти. Много от жителите на Костенец се съмняваха, че Чане сам е посегнал на живота си. Описват го като нагъл и арогантен и не могат да си представят такава ситуация, която да го принуди да избере смъртта. Чане често ходел на лов с местната дружинка и носел свои оръжия, за които нямал разрешителни. Незаконни пушки имало във всяка втора къща в Костенец и околните села. Десетки пъти Стоян Зайков бил виждан въоръжен и от кметове и дори местни полицаи, но никой не си е мръднал пръста. Нещо повече – Зайков бил изключително полезен на ловците, защото на пръсти знаел района и ги водел на места, където има дивеч. Ядял и пиел с първенците и се смятал за безнаказан. В издирването му, което продължи 20 дни, МВР е използвало всяка информация, макар и най-незначителна, за да се докопат до някаква следа. През последната седмица Чане бил засечен от фотокапани, които се използват освен за лов, и за охрана на границата. 78 от тях били разположени в района, като 5 снимали беглеца, но той все успявал да се изплъзне. Смата се, че е сменял скривалищата си, като е изминавал по 20 км на ден. В сряда около 20 ч вечерта шефът на „Гранична полиция” в Елхово комисар Деян Моллов и негов колега мернали в далечината Чане, който вървял през поле близо до реката на Долна баня в посока към Костенец. Насочили се към него, Чане гръмнал по тях и те отвърнали на огъня. Според думите им стреляли във въздуха и извикали подкрепление. Свидетелка, която живее близо до мястото на престрелката, твърди, че се чули само 4 изстрела. „Бяха първо два поредни приглушени гърмежа, а след кратка пауза още два един след друг”, казва жената. Много хора в района вече се прибират по домовете си, след като се бяха изнесли при близки и приятели от страх. Между тях е и майката на убитата Милена Шишкова, която сега се грижи за 14-годишния си внук Стивън, който е син на Чане. „Докато издирваха Стоян, бяхме на квартира в Боровец и Пазарджик. Страхувахме се”, разказа жената. За днес е насрочено погребението на Милена. Тялото є 20 дни не било предавано на близките. Полицаите им обяснили, че ще могат да се простят с Милена едва, след като Зайков бъде заловен – жив или мъртъв.   МВР: Беглецът няма помагачи Ченгетата отвличали внимание  „Най-вероятно Стоян Зайков се е криел в гората. До момента няма данни да е подпомаган от някого, или да бил извън района. Към момента доказателствата сочат, че той е извършителят и на второто убийство на съседа му”, каза главният секретар на МВР Ивайло Иванов. Тепърва обаче ще се проверяват маршрутите и скривалищата му. Вътрешния министър Младен Маринов благодари на полицаите, участвали в акцията. „Доволен съм, че в крайна сметка никой от тях не пострада. Разбирам, че гражданите бяха под страшен стрес, но вече могат да си отдъхнат. Предприехме различни издирвателни мероприятия с технически средства, фотокапани, направихме анализ на движението, където е бил. Бяха установени къщи, от които е взимал храна. На база на този анализ предприехме действия по отвличане на вниманието”, каза той. Цялото ръководство на МВР е категорично, че никой от полицаите не е стрелял с цел да убие Чане и смъртта му е резултат от самоубийство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Смъртоносният изстрел за Чане – с пушка в гърдите от упор\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b3%d0%b5%d1%80%d0%b1-%d0%b2%d0%ba/", "text": "Тактилните ленти на „Графа“, които водят незрящите в стената, са олицетворение на управлението на ГЕРБ в София, каза лидерът на БСП в столицата на първата сесия на СОС след евроизборите. Управлението на ГЕРБ вкара София в задънена улица. Това заяви лидерът на БСП – София и председател на групата на социалистите в СОС Калоян Паргов на първата сесия след евроизборите. Повече от месец Столичният общински съвет не работеше заради кампанията по избор на български представители  в Европейския парламент. „Тактилните ленти на „Графа“, които водят незрящите в стената, са олицетворение на управлението на ГЕРБ в София, каза още той. – Резултатите за столицата на евроизборите ясно показват мнението на софиянци за това, което се случва в града в последната година, а и повече. Сагата около ремонта на „Граф Игнатиев“ върви към финал, а ние с изненада разбрахме, че гръмките закани за големи санкции от по няколко  милиона за некачествено изпълнение на ремонтните работи, всъщност са се смалили само до 106 000 лева. Затова имаме въпрос към кмета Йорданка Фандъкова – така ли управлява парите на столичани? Очевидно и доказано некачествен ремонт за няколко десетки милиона е приет срещу санкция от 106 000 лева?! Това ли е оценката на Столична община за качеството на ремонта на „Граф Игнатиев“? Защото оценката на гражданите на София, която всеки ден виждам в медиите и социалните мрежи, е коренно противоположна“. Калоян Паргов призова кмета Йорданка Фандъкова да застане пред столичани и да каже истината за този ремонт. „И да наложи реални санкции за некачественото изпълнение, както и да настоява за корекции вместо да замазва нещата и тихомълком да се измъква от неудобната ситуация, добави той. – Недопустимо е да се примирим с факта, че плочките са неравни и криви и ще си се спъваме в тях, докато ходим. Когато човек прави ремонт в дома си и види, че изпълнението е некачествено, настоява майсторите да си свършат работата и едва тогава им плаща. Столична община е длъжна да има същото отношение към ремонтите в София. Защото това е нашият дом. Управляващите нямат право да си затварят очите пред некачественото  изпълнение и да подминават с „Айде, карай да върви! Следващият път – по-добре“. Това е скандално безотговорно поведение! Затова ние ще настояваме до последно да си свършат работата. Искаме качество на  ремонтните работи, което напълно да отговаря на европейските стандарти“. Лидерът на БСП – София добави, че управляващото мнозинство в столицата очевидно е делегитимирано, предвид резултатите от евроизборите в неделя. „Ако погледнем числата, разликата между ГЕРБ и БСП в София е едва 15 000 гласа на фона на 1,2 милиона избиратели, коментира той. – БСП печели три  района, а в дузина разликата в полза на ГЕРБ е само между 100 и 500 гласа. Едно е сигурно – очертава се повече от оспорван местен вот наесен. Затова предлагам на управляващите в София, след всичките тези  скандали около ремонтите, до края на мандата този Столичен общински съвет да вземе няколко конструктивни решения, касаещи наболели проблеми в дневния ред, и с това да приключи този мандат. Нека да не се захващат повече с мащабни ремонти и да се излагат още!“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Калоян Паргов: Управлението на ГЕРБ вкара София в задънена улица"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d1%85%d0%b0-%d0%bc%d0%b0%d1%80%d0%b8%d0%bd%d0%b5%d0%bb%d0%b0-%d0%b0%d1%80%d0%b0%d0%b1/", "text": "Днес, с полет от Мадрид, бе осъществено предаването на Маринела Арабаджиева, съобщават от пресцентъра на МВР. Тя бе обявена за международно издирване в Шенгенска информационна система от 31.08.2018 г. въз основа на Европейска заповед за арест, издадена от Специализираната прокуратура, за участие в организирана престъпна група, укриване на данъци в особено големи размери и пране на пари. В резултат на проведените действия на българските и испанските полицейски структури, както и своевременния обмен на информацията чрез бюрата „СИРЕНЕ“ на България и Испания, Маринела Арабаджиева и съпругът й Ветко Арабаджиев бяха задържани от испанската полиция в Барселона на 07.03.2019 г. Предаването на й е реализирано на основание влязло в сила решение на компетентния съд в Кралство Испания, с което се допуска изпълнението на издадената от Специализираната прокуратура Европейска заповед за арест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Вижте как екстрадираха Маринела Арабаджиева в България (СНИМКИ и ВИДЕО)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-413/", "text": "Пълен хаос в броенето 4773 грешки са открити в 1919 изборни протокола. „Труд” откри още сбъркани документи. Сметките на ЦИК за окончателните резултати не излизат.         Тотален провал на партийните „еколози“ 0.34% са гласували с преференция за петимата „природозащитници“, които бяха в листата на „Демократична България“.               Грешни пари за нашия човек Кой плати кампанията и как осигури гласовете за Радан Кънев? По следите на „Типинг пойнт“ – анализ на „Труд“.               София може да поеме още 500 000 души без разширяване Инвеститорите да погледнат изоставени територии, жп гари, военни поделения или бивши индустриални зони, казва главният архитект на София Здравко Здравков в интервю за „Труд“.         Танц с факли върху килим от барут Косовската операция в Митровица има логично обяснение, реакцията – също – анализ на Емил Спахийски.         Юни идва с дъжд и гръмотевици Средните минимални температури са 13-15 градуса, а максималните – между 25 и 28 – месечна прогноза за времето от Петър Янков, дежурен синоптик на TВ-MET, специално за „Труд”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Вижте акцентите в броя на вестник „Труд“ в петък, 31 май 2019"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d1%80%d0%b0%d0%b9%d0%be%d0%bd-%d1%81%d0%b5%d0%b2%d0%b5%d1%80%d0%b5%d0%bd-%d0%b2-%d0%bf/", "text": "Кметът на район „Северен“ в Пловдив е арестуван преди минути, съобщава  . Ральо Ралев е задържан в района зад Университета по Хранителни технологии при акция на КПКОНПИ и Криминална полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Арестуваха кмета на район „Северен“ в Пловдив Ральо Ралев"}
{"url": "https://trud.bg/%d0%bf%d1%8a%d0%bb%d0%b5%d0%bd-%d1%85%d0%b0%d0%be%d1%81-%d0%b2-%d0%b1%d1%80%d0%be%d0%b5%d0%bd%d0%b5%d1%82%d0%be/", "text": "ЦИК публикува , минути преди да обяви окончателните резултати от изборите за Европейски парламент в България късно вечерта в сряда. Т. нар. анализ на несъответствията включва неточности в отчитането на вота, допуснати от секционни и районни избирателни комисии на територията на всички области у нас, както и в 10 страни по цял свят. От документа се вижда, че голям брой грешки при въвеждането на данните е допуснала и самата ЦИК и крайна сметка е прието за вярно записаното от РИК. За сравнение – на балотажа за президент през 2016 г. е имало 167 грешки в 89 протокола, а на референдума, който се проведе заедно с първия тур – 558 грешки в 345 протокола. На парламентарния вот през 2017 г. грешките са били около 3000 (точният им брой им не е съобщен от ЦИК). Повече са грешили секционните комисии, в които е имало машинно гласуване, което за пръв път се проведе масово. Но най-много са грешките в отчитането на преференциите в хартиените бюлетини. Например в секция №262000006 в Ихтиман в районната комисия не е отчетена нито една преференция, въпреки че в протокола са записани бюлетини с предпочитания за всяка една от листите. Грешката е коригирана от ЦИК. „Труд” обаче откри и грубо сгрешен протокол (виж карето за секция във Варна), който не е в списъка и вероятно сбърканите данни са влезли в окончателните резултати на ЦИК. В някои протоколи число в дадена графа е задрасквано и поправяно толкова много пъти (виж карето за секция в Благоевград), че не се разбира как в крайна сметка е определено кое е вярното. На 24 май ЦИК обяви в прессъобщение, че общият брой избиратели по избирателни списъци е 6 355 633. В решението на комисията за окончателните резултати пише, че броят на избирателите според избирателните списъци при предаването им на СИК е 6 288 656. Активността на изборите от 32.64% (2 095 575 гласа), според окончателни данни на сайта на ЦИК, е изчислена на базата на 6 419 472 избиратели. Несъответствия и в данните на ЦИК В решението си за обявяване на окончателните данни  , че действителните гласове, подадени за кандидатите на партии, коалиции и инициативни комитети са общо 1 954 291. От които намерени в избирателната кутия действителни гласове – 1 800 800 и действителни гласове от машинно гласуване – 153 501. Сборът от двете числа е 1 954 301 – с 10 гласа повече. Според ЦИК заедно с вота „Не подкрепям никого” общият брой на действителните гласове (бюлетини и машинно гласуване) е 2 015 341. От които подадени за кандидатите на партии, коалиции и инициативни комитети са 1 954 291, а „Не подкрепям никого” – 61 029. Сборът от двете числа е 2 015 320 – с 21 гласа по-малко. Същевременно броят на намерените в избирателните кутии действителни гласове (бюлетини) с отбелязвания „Не подкрепям никого” е 55 192, а на гласовете против всички от машинното гласуване – 5837. Тук сметката излиза – общо 61 029 гласа.   Радан Кънев влиза с клизма в ЕП Водачът на листата на „Демократична България – обединение” Радан Кънев става евродепутат благодарение на вота „Не подкрепям никого”. С получените 118 484 гласа коалицията е с 65 гласа под изборния праг от 5,88%, ако бъде изчислен на базата на всички действителни бюлетини – 2 015 341. Според методиката за определяне на резултатите от гласуването и разпределяне на мандатите при избори за членове на Европейския парламент от Република България (Приложение № 3 към чл. 355 от Изборния кодекс), бариерата се смята, като преди това се извади вотът против всички, който е 61 029 гласа. Така прагът спада от 118 549 на 114 959 гласа и „Демократична България” го прескача с 3 525 гласа. Повече преференции, отколкото гласове „Труд” се натъкна на сбъркан протокол, в който грешките не са поправени от ЦИК. В секция №030603271 във Варна четливо и без никакви задрасквания е записано, че „Коалиция за България” има 2 действителни гласа. И същевременно има 10 преференции за водача на листата Боян Дуранкев, 1 – за втората Пламена Заячка, 4 – за осмата Калина Найденова, 1 – за десетия Емил Стоименов и 1 – за дванайсетия Антон Коджабашев. Общо 17 преференции при отчетени 2 гласа за коалицията. Според протокола изборите са проведени при „добра” обстановка. Не е имало спорове в броенето, нито жалби и възражения. Данните са отразени едно към едно в числовия протокол.   13 поправки в един протокол 13 вида грешки са допуснали в секция №010300009 в Благоевград, показа проверка на „Труд” в произволно избран протокол.  Числата са зачерквани и дописвани по няколко пъти в най-съществени графи като тази за общия брой на действителните гласове. Поправян е и броят на гласовете (в посока нагоре) за ГЕРБ, БСП, ДПС, „Воля” и „Възраждане”. Всичко това е довело до объркване при въвеждането на данните в ЦИК. Чак при финалната проверка централната комисия е приела за окончателни данните, въведени от районната.   Александър Андреев, говорител на ЦИК, пред „Труд”:  Разликата идва от „Не подкрепям никого” Биляна Веселинова, ТРУД „При формирането на разпределението на мандатите не се вземат предвид гласувалите „не подкрепям никого”. Те се изключват. В тази връзка тези гласове няма как да вземат предвид, защото в противен случай активността, която е увеличена с „Не подкрепям никого” е един действителен недействителен глас ще бъде в полза на някои от партиите при разпределението на мандатите при партиите. А това не е правилно.” Това заяви пред „Труд” Александър Андреев, говорител на ЦИК. По силата на методиката в Изборния кодекс, която е в приложенията, пише, че при разпределянето на мандатите се изключват гласовете, които са „Не подкрепям никого”, коментира говорителят на ЦИК. По този начин вече се разпределят реално действителните гласове, които са подадени за партиите, коалициите и независимите кандидати. Тъй като нямаме независими кандидати, които да са избрани, защото не покриват националната квота, в този случай вече се разпределят само между партиите и коалициите, посочи Александър Андреев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Пълен хаос в броенето"}
{"url": "https://trud.bg/%d0%bf%d0%be%d1%80%d0%b5%d0%b4%d0%b8%d1%86%d0%b0%d1%82%d0%b0-%d0%b2%d0%b5%d0%bb%d0%b8%d0%ba%d0%b8%d1%82%d0%b5-%d0%be%d0%bf%d0%b5%d1%80%d0%bd%d0%b8-%d0%b3%d0%bb%d0%b0%d1%81%d0%be%d0%b2%d0%b5-%d0%bd/", "text": "„Великите оперни гласове на България“ оживяват в ексклузивна поредица от албуми, издадени за пръв път у нас от Gega New. С подкрепата на мецената Светомир Парапанов компанията се заема със задачата да издири, събере и възстанови култови записи на артисти, превърнали се най-успешния ни културен експорт от аналоговата ера на соца – Любомир Бодуров, Юлия Винер-Ченишева, Асен Селимски и Лиляна Барева. „Великите оперни гласове на България“ стартира с най-доброто от репертоара на Димитър Узунов – тенорът, чиито творчески път започва от хора на Богословския факултет и столичния Музикален театър, за да покори най-престижните театри в Европа и САЩ. Албумът събира 10 великолепно интерпетирани партии на Узунов, изпълнявани през 50-те и 60-те години на XX век в Софийска опера и записвани от БНР. Ще чуем арията на Отело,която критиката в Ню Йорк описва с репликата „На такъв глас не може да се устои, той побира галактика от чувства!“. В бутиковата селекция място намира и арията на Момчил от едноименното произведение на Любомир Пипков, което превръща Узунов в звезда в Москва. Потенциалът си на драматичен актьор роденият в Стара Загора тенор разгръща и в „Канио“ от Палячи, Герман от „Дама пика“ и Водемон от „Йоланта“. С осанка на гръцки алтет, глава на римлянин и горещият си български темперамент Узунов се превръща в природно явление в културния афиш на Русия, Германия, Франция. Италия, Виена и САЩ. В диска е включена и арията на Дон Хозе от „Кармен“, след чието изпълнение в Миланската скала в пресата четем: „Гласът на Узунов блести като слънце: искрящ във височините, разкошен, с изумителна палитра от багри… Пламък сякаш излиза изпод стъпките на певеца, когато е на сцената.“ В личния си свят Узунов минава през два брака –първият е с оперната певица Катя Георгиева, а вторият с негова почитателка от Австрия. Именно тя сбъдва мечтата му да стане баща и го дарява с усещане за семеен уют и сигурност в последните години от живота му. Искрата между Катя Георгиева и Узунов пламва в Музикалния театър и в началото на 60-те двамата се установяват във Виена. Превръщат се в добър сценичен тандем с роли в Софийската, Виенската опера и Театър де ла Моне в Брюксел. На върха на славата си Узунов претърпява неуспешна операция на гласните връзки, в резултат на което губи диапазон и изпада в тежка депресия. Завръща се в България като режисьор и поставя с успех в оперните театри на Русе, Варна и София, където стига и до директорския пост на институцията. След 1972 г се връща в своя втори дом – Виенската държавна опера, в която има общо 235 изяви в големи и малки роли.", "date": "2019.05.30", "title": " Поредицата „Великите оперни гласове на България“ стартира с албум на великия тенор Димитър Узунов"}
{"url": "https://trud.bg/8-%d0%b3%d0%be%d0%b4%d0%b8%d1%88%d0%bd%d0%b8-%d0%b1%d0%bb%d0%b8%d0%b7%d0%bd%d0%b0%d1%86%d0%b8-%d1%80%d0%b5%d0%b4%d1%8f%d1%82-%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d0%b0%d0%bf%d0%b5%d0%bb/", "text": "8-годишните близнаци Павел и Симона Тотеви представят първата си самостоятелна изложба в арт-салона на Апелативния съд във Варна. Тя ще бъде открита в навечерието на 1 юни и носи очарователното име „ЛАПИ“. В 32 картини – графика, живопис и акварел, малките художници от школата по изкуства #Дедал пресъздават мистичния свят на котките. Дебютът на Павел и Симона съвпада с края на втората им учебна година в ОУ „Антон Страшимиров“. От 2 години те посещават #Дедал и обожават не само да рисуват котета, но и да играят с тях. Мечтата им е техните родители да склонят да си вземат живо приятелче у дома. Освен с изобразително изкуство, талантливите близнаци се занимават и с театър в школата на Общинския детски комплекс във Варна. „ЛАПИ“ е деветата поред изложба на малки творци от #Дедал в единствения у нас съдебен арт-салон. Той бе създаден в рамките на социален проект в подкрепа на даровити деца в неравностойно положение.", "date": "2019.05.30", "title": " 8-годишни близнаци редят изложба в Апелативния съд"}
{"url": "https://trud.bg/%d0%b3%d0%b0%d1%80%d0%b0%d0%bd%d1%86%d0%b8%d1%8f%d1%82%d0%b0-%d0%bd%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d1%83%d0%bb-%d0%b3%d1%80%d0%b0%d1%84-%d0%b8%d0%b3%d0%bd/", "text": "Увеличават децата в забавачките в столицата  Специални системи за оросяване ще бъдат поставени на спирките на градския транспорт и други обществени места в София. Целта е чрез охлаждане в жегите на откритите пространства да се намали риска за здравето на хората при високи температури. Анализ на подобна мярка е предвиден в Плана за адаптация към климатичните промени 2019-2025г, приет от Столичния общински съвет днес. Пилотното изграждане на подобна система би струвало 100 хил. лв. и е възможно да се търси европейско финансиране. Като срок на изпълнение е посочен периодът 2019-2022. В плана влизат още множество мерки за облекчаване на ефектите от глобалното затопляне в столицата. Част от тях са освен озеленяване на покриви, изграждане на чешми и фонтани, различни стимули за градското земеделие, засаждането на голям брой дървета в зони в които няма, развитие и изграждане на трамвайния транспорт. Широко коментирана тема на сесията днес бе и ремонтът на столичната улица „Граф Игнатиев“, който официално приключи вчера. 290 хил. лв станаха общо глобите, наложени от Столичната община след края на ремонта на ул. „Граф Игнатиев“, пл. „Славейков“, пл. „Гарибалди“, градината „Св. Седмочисленици“, и ул. „Солунска“. Днес за отстраняването на дефектите бе потърсен коментарът на председателят на комисията по култура в Столичния общински съвет Малина Едрева. „Гаранцията на този ремонт е 8 години и в рамките на тези 8 г. фирмата изпълнител има ангажимента да отстранява всички дефекти по извършената дейност. За първи път кмета на София Йорданка Фандъкова удържа половината от гаранцията в бюджета на Столична община, така че няма никакъв риск ако станат промени във фирмата откъде ще се търсят средства за ремонта“, каза Едрева. Столичният общински съвет прие и доклад на кмета на София Йорданка Фандъкова, според който общината ще вложи 204 500 лв. от бюджета си в изграждането и поддръжката на четири църковни храма в града. 78 хил. лв. ще бъдат дадени за реставрация на храма „Свети вмчк. Георги Победоносец“ в район „Средец“. Храмът е най-старият архитектурен паметник в София и е единствената запазена до покрив постройка в града, датираща от началото на ‎IV в. За църквата „Успение Богородичо“ в Курило са предвидени 36 500 хил. лв. Там ще бъдат обновени стени, тавани, дограма и електрическа инсталация. За църквата ще бъде изработен иконостас. За довършване на строителството на храм „Свето Благовещение“ в „Дружба“ общината отделя 50 хил. лв., а за арменската църква „Света Богородица“ в „Красно село“ са нужни 40 хил. лв. Общинският съвет прие и Столичната община да завиши броя на децата в общинските детски градини в София над максималния с до 3 деца. Това ще стане в случаите, когато броят малчугани в групите е по-малък от 12 за ясла и 18 за градина. В случай че Столичният общински съвет приеме промяната, тя ще важи за учебната 2019/2020 г. и ще помогне за намаляване на недостига на близо 6000 места в градините в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.30", "title": " Слагат системи за охлаждане по спирките в София\t"}
