{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d1%81%d0%b5-%d1%81%d1%82%d1%8f%d0%b3%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b1%d0%b5%d0%b7-%d1%81%d0%b4%d0%b5%d0%bb%d0%ba%d0%b0/", "text": "За Вебер случващото се е “истинско бедствие” ЕС е готов да посрещне предизвикателствата, които ще създаде излизането на Великобритания от Обединена Европа без сделка, след като във вторник вечерта Камарата на общините на британския парламент за пореден път отхвърли текста на споразумението между Лондон и Брюксел. Това заяви в сряда пред членовете на Европарламента главният преговарящ на ЕС за Брекзит Мишел Барние по време на извънредния дебат, посветен на Брекзит. Той допълни, че единственото, което интересува Брюксел оттук-нататък, е какви доводи може да представи премиерката Тереза Мей, че може да събере конструктивно мнозинство в британския парламент, за да се съгласи ЕС на удължаване на срока за Брекзит. “Защото тези преговори вече са приключили и Брюксел разглежда сделката като завършена. От Лондон зависи да убеди ЕС, че има смисъл в удължаване на срока”, разясни Барние. На подобна позиция застанаха и мнозинството от лидерите на големите парламентарни фракции в ЕП. Водещият кандидат на Европейската народна партия (ЕНП) Манфред Вебер нарече случващото се и възможността за Брекзит без сделка “истинско бедствие за ЕС и Великобритания”. Председателят на европейските социалисти Удо Булман подчерта загубата на време за сериозни въпроси, които са коствали на ЕС преговорите за Брекзит. Главният преговарящ на ЕП за излизането на Великобритания от ЕС Ги Верхофстад призова британските политици да демонстрират отговорност към своите граждани и бъдещите поколения, на които предстои да носят на гърба си последствията от Брекзит без сделка. Сценарият за Брекзит без споразумение се приближава, обяви външният министър на Германия Хайко Маас. Той упрекна Великобритания, че “нехайно си играе с благоденствието на гражданите, както и с икономиката”. Но все пак изрази надежда, че “в следващите 17 дни (до планирания за 29 март Брекзит) ще можем да избегнем хаотично излизане на Великобритания от ЕС”. Във вторник вечерта депутатите в Лондон отхвърли със 149 гласа мнозинство споразумението на Мей за Брекзит – “за” гласуваха 242-ма, а против – 391. Това бе втори удар по Мей, чиято сделка вече бе отхвърлена от депутатите през януари. За тази вечер е насрочено гласуване дали кралството да напусне ЕС без сделка.", "date": "2019.03.13", "title": " Брюксел се стяга за Брекзит без сделка\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bc%d0%be%d0%bd%d0%b5%d1%82%d0%b8-%d0%b8-%d1%86%d0%b5%d0%bd%d0%bd%d0%be%d1%81%d1%82%d0%b8-%d0%be%d1%82-%d0%b4%d1%80%d0%b5%d0%b2%d0%b5%d0%bd-%d1%80%d0%b8/", "text": "350 монети и културно-исторически ценности, датиращи от периода Рим, древна Гърция и Византия са открити в дома на 35-годишен айтозлия, съобщиха от пресцентъра на Областна дирекция на МВР в Бургас. Мъжът е подготвял сделка с незаконно придобитите монети и ценности. Опитът му е предотвратен при специализирана полицейска акция, извършена от служители на сектор „Криминална полиция“ при ОДМВР. По време на разследването в дома на мъжа в айтоското село Карагеоргиево са открити ценните находки, които са движимо културно-историческо наследство. Намерени и иззети са и два метал-детектора, с които вероятно са откривани старинните артефакти. Предотвратен е незаконният трафик на ценностите, които са част от културното наследство на България. Мъжът е задържан за срок до 24 часа, като по случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Откриха монети и ценности от древен Рим в дома на айтозлия"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d0%be%d0%bf%d1%80%d0%be%d1%89%d0%b0%d0%b2%d0%b0%d1%82-%d0%b1%d0%be%d1%80%d1%87%d0%be%d0%b2%d0%b5%d1%82%d0%b5-%d0%bd%d0%b0-%d0%b8%d0%bc%d0%b0%d0%bc%d0%b8%d1%82/", "text": "Разсрочват задълженията  Втори заден след връщането на бариерата за преференциите в Изборния кодекс даде днес ГЕРБ. “Предлагаме в Закона за вероизповеданията да няма амнистиране на дълговете към 31 декември 2018 г., а да има отсрочване.” Това обяви на брифинг в Народното събрание  председателят на ПГ на ГЕРБ Цветан Цветанов, който заедно с председателя на ДПС Мустафа Карадайъ внесе промяната за опрощаване на дълговете на вероизповеданията. Цветанов поясни, че новият текст за разсрочването на задълженията на мюфтийството ще бъде внесен между първо и второ четене. ГЕРБ промениха позицията си след остра реакция на обществото и на коалиционните им партньори “Обединени патриоти”.  “Труд” научи, че във вторник от 16 до 17.30 часа в стаята на Цветан Цветанов се е провела среща между ръководствата на ПГ на ГЕРБ и ОП. Патриотите  предложили няколко варианта за излизане от ситуацията. Днес Цветанов подчерта, че нито парламентарната група на ГЕРБ, нито Министерски съвет “имат някаква договорка или извиване на страна с ДПС”. Запитан дали премиерът е наредил обрата в позицията на ГЕРБ Владислав Горанов отговори, че лидерът на партията участва във всички решения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.03.13", "title": " Няма да опрощават борчовете на имамите (обзор)\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-13/", "text": "Министър-председателят Бойко Борисов пристигна в Азербайджан, където ще участва в Седмия глобален бакински форум. По време на посещението си в Баку премиерът Борисов ще се срещне с президента на Азербайджан Илхам Алиев. Основна тема на разговорите ще бъде енергетиката. България разглежда Азербайджан като основен източник за диверсификация на доставките на природен газ с цел повишаване на енергийната сигурност на страната ни и в региона на Югоизточна и Централна Европа.   Втората важна тема, която ще дискутират премиерът Борисов и президентът Алиев, е възможността за участие на Азербайджан в хъба „Балкан“. Отчитайки стратегическото енергийно партньорство между двете държави, българската страна визира Азербайджан като един от източниците на газ за хъба „Балкан“ и предлага по-тясно сътрудничество по реализацията на този проект. Миналата година стартира предпроектно проучване на проекта за изграждане на регионалния газов разпределителен център „Балкан“, което е съфинансирано от ЕС. По време на срещата си с президента Алиев, премиерът Борисов отново ще постави въпроса за включването на Азербайджан в газификацията на България за битови цели. Въпросът бе обсъждан в рамките на посещението на българския министър-председател в Баку през януари 2018 г. Премиерът Борисов и президентът Алиев ще обсъдят още транспортната свързаност на България и Азербайджан, възползвайки се от геостратегическото разположение на нашите страни при изграждането на транспортна инфраструктура между Европа и Азия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.13", "title": " Министър-председателят Бойко Борисов пристигна в Азербайджан"}
{"url": "https://trud.bg/%d0%be%d0%bf%d1%80%d0%b0%d0%b2%d0%b4%d0%b0%d1%85%d0%b0-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d0%b0%d0%bd%d1%82%d0%b8%d0%bc%d0%b0%d1%84%d0%b8%d0%be%d1%82%d0%b8-%d0%b7/", "text": "Десет години след смъртта на арестанта Пламен Куцаров, делото срещу бившите антимафиоти Божидар Проданов и Ирен Вълев приключи окончателно и те бяха оправдани от Върховния касационен съд. Според съда двамата не са причинили смъртта на арестанта, а той е починал заради приет амфетамин и уголемено сърце, но заболяването не е било установено приживе. Пламен Куцаров издъхна в бус на ГДБОП при арест на 21 януари 2009 г. Той бил задържан в дома си, след което седнал на детектор на лъжата в Института по психология, а по пътя към ГДБОП му прилошало и издъхнал. Проданов и Вълев бяха обвинени, че са причинили смъртта му поради немарливо изпълнение на задълженията си при конвоирането му.", "date": "2019.03.13", "title": " Оправдаха окончателно антимафиоти за смъртта на Пламен Куцаров"}
{"url": "https://trud.bg/7-%d1%80%d1%8a%d1%81%d1%82-%d0%bd%d0%b0-%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d1%81%d0%bb%d0%b5%d0%b4-%d0%bc%d0%b5%d1%80%d0%ba%d0%b8%d1%82%d0%b5-%d0%b7%d0%b0-%d0%b3%d0%be%d1%80%d0%b8/", "text": "Анализ на Комисия за защита на конкуренцията показва, че конкретни текстове в закона водят до липса на конкуренция в сектора, обяви министър Емил Караниколов Бизнесът с нови предложения Приходите от горивата са със 7% повече. Мерките действат. Това каза министър-председателят Бойко Борисов при откриването на редовното правителствено заседание. В началото на миналия месец тази година на работно съвещание в ГДБОП беше представена нова система за наблюдение и контрол на горивата. Информацията ще се събира и анализира в Междуведомствения координационен център за противодействие на контрабандата и контрол на движението на рискови стоки и товари към ГДБОП. Системата ще следи горивата от входа до изхода. Осигурява се 24-часово видеонаблюдение на всички процеси. Междувременно нов проект на закона за горивата ще бъде разгледан на заседание на Консултативния съвет към Министерството на икономиката тази седмица. Това стана ясно от думите на икономическия министър Емил Караниколов. Той коментира секторния анализ на горивата, направен от Комисия за защита на конкуренцията (КЗК), според който няма картел на пазара на горива в страната. „Секторният анализ на Комисия за защита на конкуренцията (КЗК) показва, че конкретни текстове в Закона за горивата водят до липса на конкуренция в сектора”, каза Караниколов. Той визира изискването в Наредба №Н-18 касовата бележка да съдържа покупна цена на горивото без акциз и ДДС, което би могло да засегне конкурентната среда на пазарите на едро и дребно на търговия с горива. “Ако законопроектът се измени изцяло, наредбата също ще трябва да претърпи промени”, допълни Караниколов. Срок за приемане на законопроекта не беше даден, но според икономическият министър ще се справят до влизането на сила на наредбата – юни. На въпрос какви ще са мерките за борба с нерегистрираните бензиностанции, Караниколов заяви, че никой до сега не си е признал, че е “на тъмно”, а за данъчната амнистия, която КЗК предложи, той коментира, че е въпрос на анализ. Бизнесът предлага ново задължение на министерството на икономиката, което всяка година до 31 март да прави секторен анализ на бизнеса с горива. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " 7% ръст на приходите след мерките за горивата (обзор)"}
{"url": "https://trud.bg/%d0%b4%d0%b2%d0%b5-%d0%bf%d0%b0%d1%80%d0%be%d0%bb%d0%b8-%d0%bf%d1%80%d0%b8-%d0%be%d0%bd%d0%bb%d0%b0%d0%b9%d0%bd-%d0%b1%d0%b0%d0%bd%d0%ba%d0%b8%d1%80%d0%b0%d0%bd%d0%b5/", "text": "Сигурността при онлайн банкирането ще бъде затегната от есента. Това стана ясно от думите на подуправителя на БНБ и ръководител на управление “Банково” Нина Стоянова при откриването на “Годишна Fintech конференция, 2019”. Най-късно до 14 септември 2019 г. доставчиците на платежни услуги трябва да прилагат по отношение на услугите, извършвани по електронен път, задълбочено установяване на идентичността на платеца, което се основава на използването на поне два независими елемента за идентификация при извършване на плащане. Пример за такава идентификация са парола и еднократен динамичен код, генериран чрез токен устройство или съобщение през мобилния телефон, каза Нина Стоянова. Възможно е да се използват и биометрични данни за идентификация като пръстов отпечатък или ирис на окото. През последните години в България се наблюдава постоянно нарастване на безкешовите плащания, в това число наредените по електронен път. За периода 2015 – 2017 г. броят на плащанията, извършени с карти, е нараснал с 63%, а тяхната стойност – с 82%.", "date": "2019.03.13", "title": " Две пароли при онлайн банкиране\t\t\t"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0%d0%bd%d0%ba%d0%be%d0%b2-%d0%be%d0%b1%d0%b5%d1%89%d0%b0-%d0%bd%d0%b0-%d1%88%d1%83%d0%bc%d0%b5%d0%bd%d1%86%d0%b8-%d0%bf/", "text": "В Шумен за съжаление цената на водата е много висока, а качеството не е добро. Управителят на ВиК-дружеството като независим ръководител може да я понижи. Това обяви пред журналисти в Шумен в сряда зам.министър Николай Нанков и обясни, че e станало някакво обърква с насрочено общо събрание по темата. В момента тече конкурс за избор на нов управител, след като досегашният подаде оставка. Не е сигурно дали ще спечели единственият одобрен кандидат за участие в конкурса, но колкото по-скоро, по-добре. Новият шеф може да върне цената на старото ниво от 3,30 лв. за кубик, уточни зам.министър Нанков. Той коментира, че „ВиК“-Шумен е сред отличниците относно проекта си за строеж на Пречиствателна станция за питейни води и за подновяване на довеждащ водопровод и първи стартирал обществената поръчка за избор на изпълнител. Строителството може да стартира и без да е налично нужното съфинансиране от страна на ВиК-оператора. МРРБ обаче, ще създаде условия дружествата да получат нисколихвени заеми. Освен това пет дружества в страната били в тежко финансово състояние и ще се прибегне до увеличаване на капитала им – със свеж финансов ресурс да се погасят най-спешните задължения. Зам.министър Нанков е в Шумен за среща с представители на местните власти. По думите му този мандат е на Северна България и за това говори стартиралото строителство на магистрала „Хемус“. Обсъдени бяха потижения и проблеми на региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Зам.министър Нанков обеща на шуменци по-евтина вода"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d1%80%d0%b0%d0%b4%d0%be%d1%81%d0%bb%d0%b0%d0%b2%d0%b0-%d0%bc%d0%b0%d0%b2%d1%80%d0%be%d0%b4%d0%b8%d0%b5%d0%b2%d0%b0-%d0%b7%d0%b0-%d0%bf%d0%be/", "text": "Европейската шампионка по тласкане на гюле Радослава Мавродиева е предложена да бъде удостоена със званието „Почетен гражданин на Сливен“. Предложението е на общинските съветници от ГЕРБ, съобщиха от местната партийна централа. Мавродиева е номинирана заради изключителния си прино за популяризиране името на Сливен и общината в областта на спорта. „“Убедени сме, че едно такова отличие ще насърчи повече деца от града ни да се занимават със спорт и че ще допринесе за бъдещи успехи на състезателите ни“, заяви общинският председател на партията Здравко Костадинов. Радослава Мавродиева стана европейска шампионка навръх Трети март, националния празник на България. 31-годишната състезателка от Сливен триумфира в тласкането на гюлле на първенството в Глазгоу. Тя стигна до златния медал, след като постигна личен рекорд от 19,12 метра. Шампионката е родена на 13 март 1987 г. в Града под Сините камъни. Завършва Спортното училище „Димитър Рохов“ в Сливен. През цялата си спортна кариера се състезава единствено за АСК по лека атлетика в родния си град, с треньор Валентина Желязкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Предлагат Радослава Мавродиева за „Почетен гражданин на Сливен“"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b1%d1%81%d0%bf-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b4%d0%be%d0%ba%d0%bb%d0%b0%d0%b4%d0%b0/", "text": "БСП ще подкрепи Доклада на кмета Йорданка Фандъкова за увеличение на основните заплати на шофьорите на 1150 лева само срещу гаранция, че ще има следващо повишение на възнагражденията на работещите в столичния транспорт през юни или септември. Това заяви председателят на БСП – София и на групата на социалистите в Столичния общински съвет Калоян Паргов след края на продължилите близо три часа спорове и дебати между членовете на Комисията по транспорт и туризъм и представители на протестиращите шофьори. Той предложи в Доклада на кмета Йорданка Фандъкова да бъде добавен текст, с който тя поема ангажимента, че при актуализацията на бюджета на СО на 6-месечието и/или на 9-месечието ще бъдат отделени средства за ново увеличение на заплатите и основната ще стигне до 1250 лева. Това предложение беше отхвърлено, а представителите на шофьорите напуснаха залата ядосани и със закани, че протестите ще продължат. Предвид бурните освирквания на събралите се пред входа на Столична община протестиращи шофьори, Андрей Иванов от ГЕРБ стигна до идеята, че предложението на Калоян Паргов може да бъде прието като решение на Комисията по транспорт и туризъм. При последвалото гласуване всички членове бяха „За“. „На заседанието на Комисията се въздържах от подкрепа на Доклада на кмета Фандъкова, защото не чух да са удовлетворени от предложенията в него работещите, които ни потърсиха за помощ от името на всичките над 1200 протестиращи, коментира Калоян Паргов, който е заместник-председател на Комисията по транспорт и туризъм. – Но ако на сесията в четвъртък, Общинският съвет потвърди приетото от Комисията по транспорт решение при актуализацията на бюджета на СО на 6-месечието и/или на 9-месечието да бъдат отделени средства за ново увеличение на заплатите и основната да стигне до 1250 лева, БСП ще подкрепи Доклада на кмета. При това положение ние ще смятаме, че този Доклад е първа стъпка, която със сигурност ще доведе след себе си и втора в рамките на този политически ангажимент и воля, които кметът Фандъкова ще поеме“. Калоян Паргов отбеляза, че работата на шофьорите в градския транспорт по никакъв начин не бива да бъде подценявана. „Тези хора носят огромна отговорност за живота на хиляди граждани, които превозват всеки ден и ако не са удовлетворени от заплащането, ако работят под стрес, те са заплаха за нашата сигурност, коментира още той. – Управляващите в София са длъжни да направят всичко възможно поне в този сектор нещата да се подредят. Инвестициите в превозни средства са нещо добро, но е много важно и работещите да бъдат удовлетворени“.", "date": "2019.03.13", "title": " Калоян Паргов: БСП ще подкрепи Доклада на кмета срещу гаранция за ново увеличение на заплатите на шофьорите тази година\t\t\t"}
{"url": "https://trud.bg/%d0%b2%d0%bb%d0%b0%d0%b4%d0%b8-%d0%b8%d0%bb%d0%b8%d0%b5%d0%b2-%d0%b2%d1%82%d0%be%d1%80%d0%b8-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be/", "text": "Владимир Илиев спечели сребърен медал в индивидуалното състезание на 20 км на световното първенство по биатлон в Йостерсунд. Българинът зае второ място, а пред него завърши само Арнд Пфайфер (Германия), който бе безгрешен в стрелбата. Състезателят от Троян пък сбърка един от 20-е изстрела и финишира на 1:08,7 минути от шампиона. „Още не мога да го осъзная, но се чувствам много добре – заяви Илиев след финала. – Последната обиколка беше много трудна, на всички силите ни бяха привършили.“  Това е първи медал за България от световно първенство в мъжкия биатлон. До този момент в индивидуалните дисциплини единственото сребро ни бе донесла Цветана Кръстева от 1989 година. При дамите имаме и три бронза – на Ива Шкодрева през 1991 и на Екатерина Дафовска през 1995 и 1997.", "date": "2019.03.13", "title": " Влади Илиев с първи медал за България от световно по биатлон"}
{"url": "https://trud.bg/%d0%b8-%d0%b4%d0%bd%d1%81%d0%ba-%d0%b2%d0%b5%d1%87%d0%b5-%d1%89%d0%b5-%d0%b1%d1%83%d1%82%d0%b0-%d0%bf%d1%80%d0%b5%d0%bc%d0%b5%d1%81%d1%82%d0%b2%d0%b0%d0%b5%d0%bc%d0%b8-%d0%be%d0%b1%d0%b5%d0%ba%d1%82/", "text": "Махат павилиони, ако нямат система за отвеждане на отпадни води  Общинските съвети пишат изискванията И шефът на Дирекцията за национален и строителен контрол (ДНСК) вече може да издава заповеди за премахване на преместваеми обекти в националните курорти или на територията на морските плажове. Досега право затова имаха единствено кметовете и общините. Промяната стана факт след като депутатите гласуваха окончателно промените в Закона за устройство на територията (ЗУТ). Приетите текстове предвиждат преместваеми обекти да се премахват, когато са поставени без одобрена схема, когато такава се изисква или без разрешение в противоречие със схемата. Друго основание за демонтиране на павилиони и други мобилни обекти е, ако не са включени в уличната канализация или не е изградена локална система за отвеждане на отпадните води, при положение, че са захранени с вода. С новите разпоредби върху поземлени имоти могат да се поставят преместваеми увеселителни обекти, преместваеми обекти за административни, търговски и други обслужващи дейности, както и такива за временно обитаване при бедствия. За увеселителните и за административни и търговски обслужващи дейности депутатите разпоредиха да се издава разрешение за поставяне въз основа на схема и проектна документация, одобрени от главния архитект на общината. Условията и редът за издаване на разрешението за поставяне на обектите, за одобряване и за изискванията към схемата и проектната документация се определят с наредба на общинския съвет. Поставянето на преместваеми обекти в урегулираните поземлени имоти се разрешава само ако не се надвишават установените в подобрения устройствен план показатели.   Бригадите с ремонти до 100 квадрата Единствено ремонти и строителство на сгради, които са с площ до 100 квадратни метра ще могат да се извършват от бригади и фирми, които не са вписани в професионалния регистър на гилдията. За това от повече от година настояваха от Камарата на българските строители. Промяната бе приета от парламента днес. Изменението в Закона за Камарата на строителите ще гарантира безопасността на обитателите на апартаменти и вили, категорични са от бизнеса.   Устройствените планове – в интернет Публичните регистри и архивът на одобрените устройствени планове и техните изменения ще се публикуват и поддържат в актуален вид на интернет страницата на съответното ведомство. Издадените до влизането в сила на закона актове и документи ще се публикуват на интернет страниците на ведомствата в едногодишен срок от влизането в сила на промените. Регламентира се създаването на информационен Портал за устройство на територията. Уеб-базирана информационна система, ще осигурява публикуването на проектите на устройствените планове, на техните изменения и влезлите в сила планове, на издадените разрешения за строеж и на въведените в експлоатация строежи.   ДПС: Удря се дребният бизнес  В паркове и градини поставянето на преместваеми обекти се извършва по ред, определен с наредба. Максималните размери, конструктивното решение и архитектурно-художественото оформление на преместваемите обекти, както и на обектите, които се разполагат в поземлени имоти за времето на провеждане на обществени мероприятия – културни фестивали, спортни и атракционни прояви, благотворителни и рекламни кампании и други, също се определят с наредба. От ДПС настояха да отпадне целия текст за преместваемите обекти, но предложението им бе отхвърлено. Хамид Хамид заяви, че заради това, че някои кметове не си вършат работата, се наказват всички български граждани, занимаващи се с дребен бизнес. “До момента няма никакви изисквания към преместваемите обекти”, обяви Валери Симеонов, който е сред авторите на промените. “Има случаи, при които тези преместваеми обекти, които не са подложени на никаква експертиза, са направени от подръчни материали със заварки, които е правил собственикът”, допълни Симеонов. Според него въпросът е сериозен, защото когато духне вятър, постройката може да се разпадне и да нарани човек или да увреди превозно средство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " И ДНСК вече ще бута преместваеми обекти\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2-%d0%b5-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7/", "text": "Единственият кандидат за нов шеф на Комисията за финансов надзор (КФН), Бойко Атанасов бе изслушан от бюджетната комисия към парламента. Неговата кандидатура за поста е внесена в парламента от депутати от “Атака”. Атанасов има опит в публичните финанси. Заемал е ръководни позиции в НАП-София, а в периода 2013-2017 г. е изпълнителен директор на приходната агенция. От октомври 2017 г. заема поста зам.-председател на КФН. Пред депутатите Атанасов обясни, че визията му за развитие на КФН е осигуряване стабилност на застрахователния сектор, въвеждане на нови регулаторни правомощия, намаляване на административната тежест и въвеждане на нови електронни услуги. “Радвам се, че ще влезе с летящ старт в тази позиция”, каза шефът на бюджетната комисия Менда Стоянова. В петък депутатите ще гласуват кандидатурата на Атанасов, а нагласите са, че тя ще бъде приета.", "date": "2019.03.13", "title": " Бойко Атанасов е единствен кандидат за шеф на КФН\t\t\t"}
{"url": "https://trud.bg/%d0%b5%d0%bf-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%b4%d0%b0-%d1%81%d0%b5-%d0%bf%d1%80%d0%b5%d0%ba%d1%80%d0%b0%d1%82%d1%8f%d1%82-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8/", "text": "Европейският парламент предложи преговорите с Турция, за влизането й в ЕС, да бъдат прекратени. Информацията беше публикувана на   на институцията. „Европейският парламент е силно притеснен от факта, че в Турция продължават систематично да се погазват човешките права, да не се спазват законите и да се ограничава свободата на медиите“, се казва в официално съобщение до медиите. Депутатите в Страсбург приеха с 307 гласа „за“ резолюция, с която приветстват решението на Турция да прекрати извънредното положение, въведено след неуспешния опит за преврат през 2016 г. В документът обаче пише, че ЕП не одобрява засилването на властта на президента Реджеп Таийп Ердоган. Според резолюцията „това е ограничило основни човешки права в страната“. Евродепутатите изразяват и притесненията си, че журналисти, активисти и защитници на човешките права са масово в затвора. Поради всички тези причини Европейският парламент предложи преговорите, за влизането на Турция в ЕС, да бъдат прекратени. Въпреки ситуацуята, от ЕП са категорични, че ще продължат да защитават правата на туските граждани и ще продължат да поддържат диалога си с Анкара. Евродепутатите също така призоваха Турция да изпълни 72-те изисквания, които са необходими на страната, за да получи безвизов достъп до държави от ЕС Ролята на Анкара в мигрантската криза също беше засегната. В документът се казва, че Турция се справя прекрасно с проблема за разлика от някои държави членки на съюза, които отказват да изпълняват задълженията си. Турция е приела и се грижи за над 3,5 млн. сирийски бежанци. ЕС е най-големият търговски партньор на Турция, като две трети от чуждите инвестиции в страната идват именно от европейски държави. Преговорите между Брюксел и Анкара за приемането на Турция в съюза започнаха през 2005 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.13", "title": " ЕП предложи да се прекратят преговорите с Турция за влизането й в ЕС"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-362/", "text": "До 50 на сто спад на резервациите по морето С месец по-дълго запазваме лятна ваканция с отстъпка. Спад на германци и руснаци, чакаме повече гости от Великобритания.             Вдигат пенсиите с по-малко документи Ако продължите да работите, ежегодното преизчисляване ще става с подаването само на едно заявление.           Облагане на хора с увреждания и на съдружник Данъчен консулт на „Труд“.             Присъдата няма как да играе ролята на отмъщение Бегълците от наказание не могат да се скрият в глобалния свят, казва Мариета Райкова-Пашова, председател на Специализирания наказателен съд, в интервю за „Труд“.         Либералният шантаж Симбиозата от фундаментализми води до „разпорено общество“ с потоци тъмни пари – анализ на Христо Смоленов.               В реалния живот съм скромна и свенлива Предпочитам комуникация очи в очи, вместо постове, казва поп сензацията Христина Христова – Тита пред “Труд”.         Сам на скалата Силует на от най-великите катерачи в историята Алекс Хонълд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Вижте акцентите в броя на вестник „Труд“ в четвъртък, 14 март 2019"}
{"url": "https://trud.bg/%d0%ba%d0%be%d0%b9-%d0%bf%d1%83%d1%81%d0%ba%d0%b0-%d0%b3%d0%b5%d1%80%d0%b1-%d0%bf%d0%be-%d0%bf%d1%8a%d1%80%d0%b7%d0%b0%d0%bb%d0%ba%d0%b0%d1%82%d0%b0/", "text": "За втори път през последните два месеца ГЕРБ бе пуснат по пързалката на тъпо законодателно поведение. Един смешник от зората на прехода излъга премиера Борисов да правят промени в гласуван от Парламента, но не влязъл в сила закон – Изборният кодекс. Този на всичкото отгоре е и юрист, бил е дори конституционен съдия. Георги Марков му е името и приносът му ГЕРБ да бъде освиркан от публиката е очевиден. Слава богу, някои по-обикновени хорица са обяснили на премиера Борисов, че обществените и политически реакции могат да бъдат овладяни с корекции на кодекса, но след влизането му в сила или при разглеждане на евентуалното президентско вето. Белята в случая е, че гражданството оценява грешния заден ход на ГЕРБ като полягане на БСП след острата реакция на червените. И едва позараснали раните от злополучните фокуси с Изборния кодекс, някой друг смешник курдиса ГЕРБ върху бурето с барут, наречено Закон за вероизповеданията и пална фитила опрощаване на дълговете уж на вероизповеданията, но всъщност на мюфтийството. Фитилът горя два дни и малко преди да стигне до барута, ГЕРБ дойдоха на себе си и им светна, че играта може да се изиграе далеч по-интелигентно и спокойно относно дълговете на мюфтийството специално. За съжаление, както и при първия случай, ГЕРБ със сигурност ще инкасира електорални загуби в резултат на прибързано, необмислено и със силен привкус на политическа комбинация действие. А във въздуха остава да виси със страшна сила въпросът кой успя да пусне два пъти за два месеца ГЕРБ по политическата пързалка. Не е Георги Марков.", "date": "2019.03.13", "title": " Кой пуска ГЕРБ по пързалката"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%b3%d0%b0%d0%b1%d1%80%d0%be%d0%b2%d0%be-%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%be%d0%b2/", "text": "Районна прокуратура – Габрово се самосезира и разпореди проверка за  , съобщиха от Апелативна прокуратура – Велико Търново. Възложена е проверка на Районно управление на МВР – Габрово за изясняване причините за възникването на побоя, начина на протичането му, евентуални свидетели, лицето, което е заснело клипа, както и получените от  пострадалата ученичка наранявания. Във връзка с излъчения по национална телевизия репортаж, Районната и Окръжната прокуратура в Габрово се самосезираха по случая на 12 март 2019 г. Окръжна прокуратура – Габрово е изпратила преписката от самосезирането по компетентност на Районна прокуратура (РП) – Габрово, тъй като и двете прокуратура са приели, че в публикациите се съдържат данни за престъпление по чл.131 ал.1 т.12 от НК – телесна повреда по хулигански подбуди, което е от родовата компетентност на РП – Габрово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Прокуратурата в Габрово започна проверка на инцидента, при който ученичка преби друго момиче на улицата"}
{"url": "https://trud.bg/%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d0%be%d0%bf%d1%80%d0%be%d1%89%d0%b0%d0%b2%d0%b0%d1%82-%d0%b4%d1%8a%d0%bb%d0%b3%d0%be%d0%b2%d0%b5-%d0%b5%d0%b9-%d1%82%d0%b0%d0%ba%d0%b0/", "text": "Радикалният ислям полази като едра шарка Европа  Добро законодателство с гняв не се прави. Така казваше човекът-парламент Гиньо Ганев. Бедният, само ако знаеше, че ще дойде време, когато закони ще се правят с посредственост и некомпетентност. Вече живеем в такова време. Никога парламентът не е бълвал такива камари калпаво законодателство. Преди беше сериозен упрек, че един закон е писан „на коляно“. Днес ги пишат на хвръчащи листи докато се облекчават по малка нужда, а с другата ръка цъкат есемеси. Поне така изглежда законотворчеството на 44-то Народното събрание като правна техника и съдържание. Примери бол, но да вземем най-пресния – финансовата амнистия на вероизповеданията. Казвал съм го още в парламентарните дебати по действащия днес закон, който внесох в първия ден от мандата на 39-ото НС, на 5 юли 2001 г. От гледище на държавността и правата на гражданите, Законът за вероизповеданията е фундаментален закон, който в морално-политическата йерархия на държавните актове стои непосредствено след конституцията. Затова трябва да се подхожда обмислено, стратегически и дългосрочно. С ясна визия са това какво се цели и какви правни и обществено-политически последици ще има една или друга промяна. Повече от 15 години никой не посмя да пипне приетия през 2002 г. закон тъкмо поради тази особеност. Но след 2015 г. на преден план излязоха много сериозни проблеми, някои от които тлееха дълги години. Турболентните геополитически процеси извадиха на повърхността ескалация на ислямския тероризъм, подмолно нахлуване на уахабитски емисари сред мюсюлманските общности на Балканите, „стратегическата дълбочина“, с която Ердоган се опитва да възкресява мрачния за българския народ спомен за Османската империя. Противоречивата линия на американските неоконсерватори като вече покойния Макейн и глобалистките аспирации на администрацията на Обама и Хилъри, задкулисно толерираха радикалния ислям. Днес те са отстранени от властта в Белия дом, но светът все още консумира последиците от тяхното заиграване със силите на мрака в Близкия Изток. Радикалният ислям полази като едра шарка Европа, която преди това беше заразена от глобалистките елити с мулти-култи имунна недостатъчност. Капсулирани общности, шериатски порядки и етнически анклави. Еврабия – по думите на знаменитата Ориана Фалачи. Всичко това предизвика оправдана реакция. В редица държави започнаха да се поставят прегради пред финансирането на ислямските общности от чужбина. Въведоха регистри за даренията (Холандия), затварят джамии, в които се проповядва радикален ислям (Австрия), въведоха конституционна забрана за нови минарета (Швейцария). У нас станахме свидетели на открито използване на ислямската религия за партийно-политически цели с основаването на фракцията на Лютви Местан. В парламентарните избори през 2017 г. имами агитираха открито за кандидатите на ДОСТ, в някои джамии се разпространяваха предизборни материали. Дейност изрично забранена от Конституцията. Това се съчета с обстоятелството, към което българската държава има странна търпимост от доста време – Република Турция финансира съществена част от разходите за заплати и издръжка на българското мюсюлманско изповедание. Тези процеси трябва да бъдат пресечени из корен, защото са сериозна заплаха за националната сигурност. И заедно с това изправят пред рискове социо-културната идентичност и цивилизационната принадлежност на българската гражданска нация, като единна нация с европейски и християнски генезис, в която днес има етническо, религиозно и културно многообразие. И в която мнозинството уважава идентичността и традициите на малцинствата, а те – малцинствата – се вписват в националния контекст, уважавайки ценностите и традициите на мнозинството. Това е фундаментална конституционна повеля, по която не може да има никакъв спор. България е единна еднонационална държава, а не мултикултурно образувание, в което паралелно и изолирано едни от други съществуват етнически и религиозни сегменти. Радикалният ислям е отрицание на всичко това. Финансирането на исляма от държави с друга цивилизационна принадлежност и с друг подход в отношенията „държава-религия“, каквито са държавите от Близкия Изток и съседна Турция, също е такова отрицание. Променените реалности наложиха да се търсят законови промени в защита на националния интерес. Първо на експертно, а после и на висше институционално ниво се формираха идеи за промени в механизмите на финансиране на вероизповеданията у нас и пресичане на недопустимите външни зависимости на българските мюсюлмани. Първи публично с такъв пакет от законодателни идеи се ангажира президентът Радев. После, през май 2017 г. под негова егида Консултативният съвет по национална сигурност единодушно реши, че финансовите връзки между Турция и мюсюлманското изповедание у нас трябва да бъдат прекъснати, като за целта се въведе модел на държавно субсидиране на вероизповеданията. Това е консолидираната държавническа позиция. Как обаче я претвориха в правна действителност партиите в парламента? Както само те могат – некадърно, със скандали и без сериозно експертно и обществено обсъждане. ГЕРБ, ДПС и БСП внесоха законопроект миналата година. Беше похвално, че се прави с консенсус между управляващи и опозиция. Вместо сериозно експертно и парламентарно обсъждане по тези предложения, започна примитивно политиканстване. „Патриотите“ внесоха свой законопроект с откровено противоконституционни текстове, писани в пристъп на кръчмарско патриотарство, без грам държавническа зрялост и разбиране за национален интерес. А националният интерес по темата „вероизповедания“ е един – приобщаване на всички към нацията и държавата, а не изолация и репресия. С триста зора накрая приеха що-годе прилични норми за държавно субсидиране. Поради липса на воля и последователност обаче се отказаха от уместните предложения за отчетност и ограничаване на получаването на дарения от чужбина. И няколко седмици по-късно се сетиха, че те хубаво мислили, ама пак не са го измислили. Оказа се, че основната цел на промените – да се обезпечат финансово вероизповеданията, и в частност мюсюлманското, което сега се финансира от чужда държава, не може да се изпълни по чисто технически и юридически причини. Когато имаш дългове, държавната субсидия ще отива за погасяването им, а не са заплати и издръжка. Сиреч, въпреки промените, имамите ще продължат да си получават заплатите от Турция. Така се стигна до проекта „Цветанов-Карадайъ“ за опрощаване на повече от 8 млн., от които огромната част дългове на мюфтийството. Финансова амнистия със закон е възможна, спор няма. Но е редно да се прави с отделен закон, а не с поправки в Закона за вероизповеданията. Големият въпрос обаче е не по процедурата, а по съдържанието. Несъмнено трябва да се реши въпросът с тези дългове, за да се изпълни държавническата цел – нашите изповедания да са финансово независими от чужди държави. Но начинът, който предлагат ГЕРБ и ДПС, е неприемлив. Не може да се опрощават дългове просто ей-така. Срещу този дълг управляващите трябва да поискат две неща. Първо, мюсюлманското изповедание да прехвърли на държавата равностойни имоти – от сградата на театъра в Сливен, през тази на мюфтийството в София и пр. По списък. Държавата ще им плаща заплатите и ще им опрости дълговете, срещу което те се отказват от свои имоти.  Второ, мюфтийството трябва да се откаже от всички съдебни претенции за възстановяване на „вакъфски“ имоти. Този въпрос е решен веднъж с Българо-Турския протокол от 1909 г. при уреждането на финансовите аспекти на българската независимост и с устава на мюсюлманското изповедание от 1919 г. Имало е специална процедура с участието на представител на българската държава, според която имоти на бившите вакъфи са предавани на мюсюлманското изповедания. Направено е за някои, за повечето не е. Въпросът е приключен. После всичко това е обезсилено от Закона за изповеданията от 1949 г. А днес от правно гледище сме в условията на Rebus sic stantibus, т.е. обстоятелствата са коренно различни, има нов конституционен ред, няма Османска империя, няма вакъфи. Затова главният мюфтия Мустафа Хаджи е длъжен да оттегли всички претенции към България. И понеже го споменах поименно, не мога да оставя без коментар една негова недопустима реплика. Можело било у нас да стане като в Сърбия и Косово, подмята тънко мюфтията след срещата в МС. Господине, трябва да сте пределно наясно, че етническият мир в България е общо достояние и общ принос, а не дар от мюсюлманското малцинство за българския народ. Трябва да пазим този мир като очите си. Заедно. Защото разрушаването му (недай Боже!) би било катастрофално предимно за мюсюлманската общност. Защото България не е Косово.            ", "date": "2019.03.13", "title": " Не може да се опрощават дългове ей-така!\t\t\t"}
{"url": "https://trud.bg/%d0%b7%d0%b0-%d1%81%d0%b5%d1%84%d1%82%d0%b5-%d0%be%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bd%d0%b0%d0%bf%d1%83%d1%81%d0%ba%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd/", "text": "Премиерът Петко Каравелов, който е и финансов министър, излиза от кожата си Дезертирането от парламента не е патент на БСП. През 2013-2014 г. ГЕРБ станаха шампиони по бързо ходене. Неуморно излизаха и влизаха в пленарната зала. Още по-назад в историята така нареченото Г-39 напусна Великото народно събрание, което ковеше новата конституция. Те обаче също не са оригинални. За сефте опозицията отказва да топли банките през далечната 1884 година. Тогава сини очила последен вик на модата взривяват святата обител на демокрацията. Стъклата красят физиономията на депутата Никола Шивачев. Родом от Стара Загора, около 30-те, той влиза в IV Обикновено народно събрание по втория начин. За да има имуществен ценз, консерваторите му купуват две ниви в Троян. След изборите си ги вземат обратно. Симеон Радев рисува Шивачев като „буен многоглаголив и малко ексцентричен човек“. Константин Иречек пък го нарича ту „въшльо“, ту „песоглавец“. „Непоносим младеж (цапнат в устата) със сини очила е Шивачев“, портретува го чешкият историк. Учил право в странство, старозагорецът се връща с диплома в единия джоб и очила в другия, каквито още не са виждани по нашенско. На рамките можело да се монтират стъкла във всички цветове и нюанси на дъгата. Зелените били за успокоение на вътрешния мир, розовите – за разкрасяване на света и т. н. Никола Шивачев имал пристрастие към небесния цвят и затова гледал само през синьото. В петък, 7 декември 1884 г., е открито поредното заседание на парламента. От 195 народни представители присъстват 150, кворум има. На дневен ред са дебатите по законопроекта за железните пътища. Първо се изказват трима депутати от болшинството. Сетне думата е дадена на цапнатия в устата Шивачев. Троянският избраник излиза на трибуната и говори дълго. Два часа бавно, методично къса нервите на колегите си. Според него докладът към законопроекта е съмнително лаконичен. Той подозира, че министерството крие важни подробности от народните избраници. Нещо повече – вкарва ги в заблуждение. „Всеки един от вас има пред очи, както законопроекта, тъй и обяснителната записка на министъра на финансите, която не зная дали има 25 реда, от които всеки един ред ще коства по един милион лева“, пледира Шивачев и многозначително си намества очилата. Премиерът Петко Каравелов, който е и финансов министър, излиза от кожата си. С тези очила върху носа ораторът му прилича на шпионин от авантюрен роман. Каравелов скача и с копривщенския си гърлен говор се провиква: „Такъв шпионин аз не искам да слушам!“ Петко Каравелов бил експанзивна натура. „Аз ще те обеся!“, заканил се той веднъж на консерватора Тодор Бурмов. На другия ден Бурмов го причакал и му отвърнал: „Не можеш!“ Либералът го погледнал учудено – вече бил забравил за случката. На Каравелов бързо му минавало, но разгневен бил способен на всичко. Декларира, че не иска да слуша синьоочилатия шпионин Шивачев и напуска залата. След малко обаче се връща и очевидци твърдят, че попитал политическите си приятели: „Що го търпите още?“ После ги насъскал: „Бийте го, свалете го оттам!“ Двадесетина депутати скачат и започват да скандират към оратора: „Лъжеш, долу, долу!“ От агитката се откъсва Атанас Насалевски, едър мъжага, избран с трънската бюлетина. Свива юмруци, спуска се към Шивачев и с добре премерен удар в гърдите го поваля. Неколцина смелчаци се хвърлят върху падналия. Удрят! Особено усърдни са народните избраници Петър Николов и Гани Чернев. Порядъчно разкрасен, Никола Шивачев е избутан навън. Дадена е почивка. „В това време – пише Симеон Радев – Шивачев се затече право в двореца, викайки, че иска да види княза, за да му каже, че либералите убивали опозиционните депутати. Стражарите едвам можаха да го изтласкат от двора; екзалтираният човек крещеше сега по улиците.“ След почивката думата взема побелелият Петко Славейков, министър на вътрешните дела. „Според мене да носим вода в решето и да се препираме с господина Шивачева, все е едно – отсъжда Славейков. – Неговото говорение не беше друго нищо и аз не зная как да го характеризирам, освен с народната поговорка, дето казва, че „той си плещи като мокра пола…“ Аз прося извинение за туй оригинално сравнение, защото не мога да намеря други по-подходящи думи тъй накратко да определя характера на неговото говорение.“ На другия ден, 8 декември, опозиционният вестник „Средец“ се провиква: „За невервание! Но това е картината на вчерашната прескърбна сцена. Закона, съвестта трябваше да отстъпят пред произвола и варварщината.“ Следват редове, в които диша самият Апокалипсис: „Народното събрание от свещена сграда на свободното слово се преобърна на зверско побоище, гдето се чува не свободното мнение на народните представители, не гласът на председателя, не екът на законността и по най-простото понятие за човешкото достойнство, а дрезгавий писък на един умствено болен, кръвнишките викове на неколцина вагабонти.“ Изготвен е протест до председателя на парламента Стефан Стамболов. Друг адрес е поднесен в двореца на княз Александър Батенберг. „Молим верноподанически, Ваше височество, да вземете ония мерки, които намирате за най-справедливи и удобоприложими и които Ви се налагат като върховен пазител на конституцията“, пише във втория документ. „Конституцията, която тъй свято трябва да пазим всички, не ми дава никаква власт да се намесвам в работите на Народното събрание. Ако министерството е лошо, убедете народните представители да го свалят“, измива си ръцете князът. Тогава опозицията си взема шапките и напуска ковачницата на закони. С този акт очилата на оригинала Шивачев стават крайъгълен камък на дълголетна традиция в нашия парламентаризъм. За съжаление те не са запазени за един бъдещ Музей на демокрацията. В схватката на 7 декември 1884 г. синята реликва е направена на сол.", "date": "2019.03.13", "title": " За сефте опозицията напуска парламента през 1884 г.\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b8%d0%b7%d0%ba%d1%83%d0%bf%d1%83%d0%b2%d0%b0-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82%d0%b0%d0%bd%d1%86%d0%b8%d1%8f-%d0%bd/", "text": "Министерският съвет възложи на директора на Агенция „Митници“ да сключи договор за придобиване на имот в полза на държавата. Имотът се намира на територията на ГКПП „Калотина“ и включва бензиностанция (43 кв. м.) и навес (465 кв. м.). Закупуването на имота е във връзка с бъдещата реконструкция на граничния пункт и изграждане на ново трасе, с което ще бъде повишена пропускателната способност на ГКПП „Калотина“. Това съобщиха от пресцентъра на Министерски съвет. Постройката е частна собственост и е изградена съгласно заповед на кмета на община Драгоман за отстъпено право на строеж върху държавна земя от началото на 90-те години. Имотът ще бъде закупен на цена не по-висока от пазарната му стойност – 44 400 лева. Сумата ще е за сметка на бюджета на Агенция „Митници“, на която се възлага и управлението на сградата, включително ангажимента за премахването й.", "date": "2019.03.13", "title": " Митниците откупуват бензиностанция на Калотина, за да разширят граничния пункт"}
{"url": "https://trud.bg/%d0%b1%d0%b8%d0%b3-%d0%b1%d0%b5%d0%bd%d0%b4-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81-%d1%82%d1%8a%d1%80%d0%b6%d0%b5%d1%81%d1%82%d0%b2/", "text": "Голям тържествен концерт подаряват Община Велико Търново и кметът Даниел Панов по случай празника на Старата столица. В навечерието на 22 март на сцената на Музикално-драматичния театър за жителите и гостите на града ще излязат музикантите от „Биг Бенд Велико Търново“ и техните млади колеги от „Джуниър Бенд“ към Средно училище „Емилиян Станев“. Диригенти ще бъдат Владимир Бошнаков и Йордан Цветанов. Заедно с двата състава публиката ще види и популярни гост изпълнители – популярният кларнетист Илия Илиев – Професора, синът му Илия Илиев, музикантите Пламен Павлов и Иван Памуков. Специално за концерта ще пристигнат идолите на младото поколение – певиците Нора Караиванова и Маги Джанаварова. Музикалното събитие ще бъде на 21 март от 19,00 ч., а входът ще е свободен. Места ще бъдат предоставяни срещу покани, с които всеки желаещ може да се сдобие на касата на МДТ „Константин Кисимов“ от 13 март. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " „Биг Бенд Велико Търново“ с тържествен концерт за Празника на Велико Търново\t\t\t"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-mercer-%d0%b2%d0%b8%d0%b5%d0%bd%d0%b0-%d0%b5-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%8f%d1%82-%d0%b3%d1%80%d0%b0%d0%b4-%d0%b7%d0%b0-%d0%b6%d0%b8/", "text": "Международната консултантска компания  публикува традиционната си годишна класация за най-добрите за живеене градове в света. За десета поредна година класацията се оглавява от австрийската столица Виена, следвана от Цюрих, Швейцария и Ванкувър, Канада. Българската столица е на 116-о място от общо 231 града. Непосредствено преди София е парагвайската столица Асунсион, а след нея – Рабат, Мароко. От Източна Европа най-напред в класацията е чешката столица Прага – на 69-о място, Будапеща е на 76-о, а Братислава – на 80-о и веднага след това – Вилнюс и Варшава. Атина е на 89-о място, Букурещ – на 109-о, Истанбул – 130-о, Белград – 139-о. Москва е на 167-а позиция, Санкт Петербург – на 174-а. Френската столица Париж се нарежда чак на 39-о място. Тройката отзад напред затварят столиците на Ирак Багдад, на Централно-африканската република – Банги и на Йемен – Сана. При съставянето на класацията са взети предвид фактори като транспортна инфраструктура, медицинско обслужване и образование, а също така социално-културната, политическата и икономическата среда. Първите 10: 1. Виена, Австрия 2. Цюрих, Швейцария 3. Ванкувър, Канада 4. Мюнхен, Германия 5. Окланд, Нова Зеландия 6. Дюселдорф, Германия 7. Франкфурт, Германия. 8. Копенхаген, Дания 9. Женева, Швейцария 10. Базел, Швейцария. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.13", "title": " Mercer: Виена остава най-добрият град за живеене, София е на 116-о място"}
{"url": "https://trud.bg/%d0%bd%d0%b0%d1%80%d0%ba%d0%be%d0%b4%d0%b8%d0%bb%d1%8a%d1%80-%d0%bf%d0%be%d0%bb%d0%b7%d0%b2%d0%b0%d0%bb-%d0%ba%d0%b0%d1%84%d0%b5-%d0%b0%d0%b2%d1%82%d0%be%d0%bc%d0%b0%d1%82-%d0%b7%d0%b0-%d1%82%d0%b0/", "text": "Шуменски криминалисти задържаха двама 23-годишни мъже, след като иззеха от тях 60 грама амфетамин. Засечката станала във вторник на кръстовището на улиците „Васил Друмев“ и „Любен Каравелов“. От полицията не съобщават подробности, защото работата по случая продължава, но очевидци разказаха, че двамата са били в автомобил и вероятно единият е доставчик на дрога, а другият купувач. Сделката е била осуетена. Според запознати кафе-автомат в района също е бил проверяван от полицейските служители по време на операцията, която започнала около 16 часа следобяд. Малко преди това собственика на машината започнал да я демонтира. Коментарите са, че автоматът е бил удобен тайник за дрога. Не е будел подозрение, защото се нуждае от непрекъснато обслужване – зареждане с консумативи и почистване. Спецполицаи са проверили и други кафе-автомати в Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Наркодилър ползвал кафе-автомат за тайник"}
{"url": "https://trud.bg/%d0%b1%d0%bb%d0%b8%d0%b7%d0%be-30-%d0%bc%d0%b5%d1%82%d1%80%d0%be%d0%b2-%d0%ba%d1%80%d0%b0%d0%bd-%d0%be%d1%82-%d1%81%d1%82%d1%80%d0%be%d0%b5%d0%b6-%d0%bf%d0%b0%d0%b4%d0%bd%d0%b0-%d0%b2-%d1%81%d1%82/", "text": "Близо 30-метров кран от строеж падна в столичния квартал „Младост“ днес в ранния следобед. Инцидентът е станал ул. „Филип Аврамов“ в „Младост“-3 в близост до 25-та поликлиника и общината и срещу „Патиланци“. За момента няма информация за пострадали хора, единствено има щети по една кола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Близо 30-метров кран от строеж падна в столичния квартал „Младост“ (СНИМКИ и ВИДЕО)"}
{"url": "https://trud.bg/%d0%bc%d0%be%d0%bc%d0%b8%d0%bd%d1%81%d0%ba%d0%be%d1%82%d0%be-%d0%bf%d0%b0%d1%80%d1%82%d0%b8-%d0%bd%d0%b0-%d1%81%d0%be%d1%84%d0%b8-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d1%81%d0%bd%d0%b8/", "text": "Фолк певицата Софи Маринова стана звездата в поредния щур женски купон с верните си приятелки. Поводът бе повече от вълнуващ за изпълнителката. „Мисис баба“ Дони Чачова, кметът на Владая Таня Иванова и дизайнерките София Борисова и Руслана Канева, които са шаферки на звездата, организираха изненадващо моминско парти за Софи Маринова. Певицата сключи граждански брак с любимия си Гринго в началото на месец февруари. Кумове бяха Преслава и приятелят ѝ Павел. На 24 март Маринова готви втора сватба с голямо тържество. Сега шаферките направиха зрелищна изненада на Маринова. Екстравагантна бяла лимузина взе дамите от салона на София Борисова, където дамите бяха поканили Софи да дойде „уж“ на проба за булчинската и шаферските рокли. Изненадите започнаха с обличането на конкретен тоалет, след което Мис Бони гримира певицата, а приятелките й я поканиха в лимузината за необикновена разходка из София. Те си направиха фотосесия в Ларгото, както и на площада пред храм-паметника „Свети Александър Невски“. Последва поредица от снимки и пред НДК, а в края на двучасовата разходка лимузината остави шумната женска компания пред столичен хотел. Там Софи я очакваше най-голямата изненада. Шаферките я поканиха да влезе първа в ресторанта, в който я бяха убедили, че ще вечерят, за да обсъдят на спокойствие подробностите около предстоящото щастливо събитие. Отваряйки вратата Софи Маринова видя приказно украсена зала, в която я очакваха всички най-близки до сърцето й дами, облечени в червени рокли. Последва нова щура фотосесия. След това започнаха наздравици и пожелания за щастлив семеен живот, много танци, песни от сърце и така до появата на младоженеца Гринго, който дойде последен, за да отведе Софи в специално приготвен за тях апартамент.", "date": "2019.03.13", "title": " Моминското парти на Софи Маринова (СНИМКИ)"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b8%d1%8f%d1%82-%d1%81%d1%8a%d0%b4-%d0%b2-%d0%bc%d0%b0%d0%b4%d1%80%d0%b8%d0%b4-%d0%be%d1%81%d1%82%d0%b0%d0%b2%d0%b8/", "text": "Националният съд в Мадрид започва дело за екстрадицията им, което може отнеме над 2 месеца Националният съд в Мадрид е наложил постоянна мярка „задържане под стража” на Ветко и Маринела Арабаджиеви. Пред магистратите двамата са заявили че н искат да бъдат върнати в България, затова ще бъде образувано дело за екстрадиция на милионерското семейство. То ще се гледа на 2 инстанции и ще продължи най-малко 2 месеца. Това обясни Румяна Арнаудова, говорител на главния прокурор. Както писа „Труд”, издирваните от 6 месеца за данъчни престъпления и пране на пари милионери бяха арестувани в градчето Кабрера де Мар, близо до Барселона. Ветко и Маринела се криели там в къщата на Георги Семерджиев – Жоро Шопа, сочен за дясна ръка на потъналия вдън земя кокаинов крал Брендо.  Първоначално Шопа е бил издирван от властите в Швейцария за пране на наркопари, но те се отказали от искането да им бъде предаден. Затова пък Районната прокуратура в София му повдигна задочно обвинение, че е укривал издирваните Арабаджиеви в Испания и във вторник и Шопа бе задържан. Процедурата за екстрадицията му тепърва предстои и тя също ще се гледа по компетентност от Националния съд в Мадрид. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Ветко и Маринела  не искат да се връщат\t\t\t"}
{"url": "https://trud.bg/%d0%b5%d1%84%d0%b5%d0%ba%d1%82%d0%b8%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%85%d0%b8%d1%80%d1%83%d1%80%d0%b3-%d0%b7%d0%b0-%d0%bf%d1%80%d0%b8%d1%81%d0%b2%d0%be/", "text": "Хирургът от Разград, арестуван заради незаконно изписване на морфин за продажба на наркопазара, получи ефективна присъда по предходно обвинение за присвояване на лекарства и прибиране на пари от пациенти. Присъдата на д-р Бранимир Мичев е била произнесена от Районния съд в Разград, става ясно от сайта му. Тя е 3 години и 6 месеца при първоначален общ режим в затворническо заведение. Тя е била произнесена през септември миналата година, а мотивите са от декември, но е публикувана на сайта в справката за март 2019 г. Докторът е признат за виновен, че през пролетта на 2014 г., е присвоил 22  флакона от лекарството “Таргоцид 400 мг”, на обща стойност 1139 лв., собственост на болницата в Разград, където работел в хирургията.  По-тежкото наказание е по второто обвинение, което е за измама на пациенти, с цел имотна облага. Нанесената щета на болните или техни близки е изчислена на 5327 лв.  Сумата е щяла да бъде по-сериозна, но хората не успели да намерят исканите от тях пари, за които докторът твърдял, че са за лекарства и консумативи. Казвал, че той лично щял да ги осигури. От мотивите става ясно, че жена била изнудена да намери 360 лв. за платно, което да й поставят при операция на корема. От медицинските документи не ставало ясно такова да е ползвано. След операцията жената била притискана да даде още 1340 лв., които не успяла да намери. При втория случай, пак за платно от близки на мъж били поискани вече 1000 лв. Роднините ги дали веднага, както и още 400 лв. Наложила се втора операция, след която докторът казал, че пациентът е добре и взел още 1000 лв. Отивайки да видят оперирания, близките разбрали, че той е починал, защото бил изведен „почти мъртъв от операционната”, по думите на реаниматорите. Тогава роднините потърсили  обяснение от доктора, който ги излъгал. Издали го на ръководството на болницата, а то ги насочило към прокуратурата и полицията. В трети случай пациент бил убеден и дал 560 от исканите 960 лв. за инжекции, които няма данни да са му слагани. Антибиотикът, който докторът присвоил, също бил взет уж за пациент, но от документите не личало да е стигнал до него. Хирургът и адвокатите му твърдели, че медикаментите и консумативите действително са били ползвани при лечението на съответните пациенти. Съдът обаче смята противното. Според присъдата докторът трябва да плати 5385 лв. на полицията за разноските по досъдебното производство. Дължи и 953 лв. на съда. Присъдата подлежи на обжалване пред Окръжния съд в Разград. Докторът вече има две условни наказания. Едното е за теглене на пари от чужда карта. Второто, което е от края на февруари, е за измама за над 10 000 лв., взети от мъж, чиито син трябвало да отърве затвор с помощта на доктора. В момента той е в ареста заради специални рецепти за наркотични лекарства, които отивали при дилъри във Варна. Има и внесено обвинение за незаконно притежание на над 10 000 ампули морфин и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Ефективна присъда за хирург за присвояване на лекарства и измама на пациенти\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b5%d0%ba%d1%83%d0%bb%d0%be%d0%b2-%d0%be%d1%82-%d1%85%d1%80%d0%be%d0%bd%d0%b8%d0%ba%d0%b8%d1%82%d0%b5-%d0%b4%d0%be/", "text": "Един от най-популярните съвременни поети – пловдивчанинът Александър Секулов, представи на 12 март в „Перото” (НДК) най-новата си стихосбирка „Хроники и Химни” (ИК „Хермес”, 2018). Събитието се водеше от Валентин Георгиев – програмен директор на издателството: „Много сме щастливи, че един толкова значим писател като Александър Секулов е вече в отбора с автори на „Хермес” наред с Георги Мишев, Владимир Зарев, Недялко Славов, Емил Андреев, Мирела Иванова, Анчо Калоянов. В рамките на две години издадохме 4 книги на Сашо. Преди години той дебютира като поет, после изненадващо написа пет романа, които се радваха на огромен успех. Ние преиздадохме „Колекционер на любовни изречения” и „Малката светица и портокалите”. Пиесата му „Няма ток за електрическия стол” спечели наградата „Аскеер”. В Пловдив сега се говори само за пиесата му „Одисей”, която разтърси обществеността. Той се превърна в знаменателна личност”. За иновативния стил и посланията в поетичната канава говори Цанко Лалев, който очерта времевите и индивидуалистични характеристики на поколението, дебютирало през 80-те, и на групата „Петък 13”, към които принадлежи Секулов. По отношение на поетичната карта в поезията му той отбеляза, че още в антологичната книга „Карти и географии” читателят е открил единствено Пловдив и свещени места на гръцката античност като Маратон и Александрия: „В поезията си той не признава други части от света. Тук винаги е лято. Пловдив на Секулов носи леката горчивина на втората столица, обвита с очарованието на бавното провинциално време, подходящо за по-буйния растеж на поети и философи… Поетът тръгва оттам, но постепенно започва да променя местолопожението на града, обръща го към топлото море и го свързва с великата средиземноморска култура. Този свят се изчиства в „Море на живите”, където вече има георграфски следи само от Елада, и достига чистата си форма в „Хроники и балади”, където вече няма ориентири на земята. Пловдив и Елада вече са общо духовно състояние. Това е голямото завоевания на новия Александър… В сплавта на тази поезия участват материали от големи български поети като Иван Методиев и наноси от богатствата на преводната гръцка поезия. Тази гръцка стихия е навлязла във вените на Секулов и се е превърнала в негова собствена кръв. В новата книга той е постигнал смайващо красив и философски извисен синтез”. За да се докоснат до изяществото на обновения античен хекзаметър, който почита чрез творчеството си Секулов, бяха дошли десетки колеги на автора: журналистите Диана Саватева – народен представител, Георги Ангелов – водещ в БНТ, Светлозар Желев; писателите Николай Милчев, Петър Чухов, Иван Христов, Любомир Русанов, Виктор Мелник (Украйна), Елена Алексиева, Костадин Костадинов и др.   От новата книга: Аз виждам младите тела Аз виждам – младите тела, пронизани от копия, политат сред полетата с див копър. За сетен път разбирам – доброто възпитание убива, с талантите си закъсняхме прекалено, забравихме, че столицата нищичко не значи без крайните земи, където смисълът се брани с сетни сили – на края на познатия ни свят, сред спящите маслини, под лунния бакър. И в мрак съсирен препускат последни вестовои, те носят нова слава. От нас се иска само да ги чуем, ще ги разбираме през дългите години на смъртта. Препускат, сякаш в нас препускат, по мускули и вени, по сухожилия и кости, препускат в мрак – към нас, за нас, защото трябва да узнаем какво е нашата империя, която ни обрича и пленява, която е наречена на нас, безсмъртна, невъзможна да загине. Та тя е лудата творба на вятъра, безчинствата на неговата сила, суетата на напразната фантазия! Въздушните течения разнасят бавно напълно безутешната ѝ самота, която кара юношеските народи да се събуждат с такава неестествена ерекция.", "date": "2019.03.13", "title": " Александър Секулов – от хрониките до химните"}
{"url": "https://trud.bg/%d1%81%d0%b8%d1%82%d0%b8-%d1%81-18-%d0%bf%d0%be%d0%b1%d0%b5%d0%b4%d0%b8-%d0%be%d1%82-19-%d0%bc%d0%b0%d1%87%d0%b0-%d0%bf%d1%80%d0%b5%d0%b7-2019-%d0%b0/", "text": "„Манчестър Сити“ е неудържим от началото на календарната година. Отборът записа 18 победи в 19 срещи. „Мениджърът Хосеп Гуардиола е превърнал тима си в истинска машина“, пише английското издание на сайта „Гол.ком“. Последният успех класира тима на 1/4-финалите в Шампионската лига. „Гражданите“ смазаха в среща-реванш „Шалке“ със… 7:0. Любопитно е, че голмайсторите в срещата бяха шестима. Два пъти вкара Серхио Агуеро, а по веднъж Лерой Сане, Стърлинг, Бернардо Силва, Фил Фодън и Габриел Жезус. Поражението е най-голямо за тим от Германия. Резултатът в двата мача 10:2 пък е рекорден за отбор от Острова на фаза елиминации в Шампионската лига. „Това е срам – написа немското издание „Билд“. – Нямаше борба, нито сбогом от турнира с високо вдигната глава. „Шалке“ е нищо! Срам!“. Доменико Тедеско, треньор на тима от Гелзенкирхен, заяви, че резултатът трябва да бъде забравен. „Те се забавляваха – каза наставникът по адрес на „Сити“. – Сринахме се още след първия гол, а след това наблюдавах най-сериозната загуба на концентрация в треньорската ми кариера. За мен не е проблем да си тръгна, но смятам, че трябва да бъда тук заради отбора. Сега е важно бързо да забравим този мач“. На Острова пък са на другия полюс, въпреки че Гуардиола размаха пръст на играчите си. „Имаше отпускане след като поведохме – каза испанецът. – Доволен съм, защото се класирахме за 1/4-финал с чиста победа. Имаме доста контузени играчи, така че е хубаво да продължим тази победна серия. Всеки трябва да се бори с за мястото си на терена“. Изключителен мач направи немският национал Лерой Сане. Освен с попадение, крилото се отчете с три асистенции. Това за последно в мач на елиминации в турнира е правил Франк Рибери за „Байерн“ през 2012-а. В Англия имат и друг повод за радост. За първи път от сезон 2010/2011 на четвъртфиналите ще има поне 3 техни представители. Това са „Сити“, градският им съперник „Манчестър Юнайтед“ и „Тотнъм“. Късно снощи „Ливърпул“ получи възможност да се присъедини към тях. Снимка: Twitter", "date": "2019.03.13", "title": " „Сити“ с 18 победи от 19 мача през 2019-а"}
{"url": "https://trud.bg/%d0%bc%d0%b0%d1%80%d0%b8%d0%bd%d0%be%d0%b2-%d1%81-%d0%bd%d0%be%d0%b6-%d0%b2-%d0%b3%d1%8a%d1%80%d0%b4%d0%b8%d1%82%d0%b5-%d0%b5-%d0%b1%d0%b8%d0%bb%d0%b0-%d1%83%d0%b1%d0%b8%d1%82%d0%b0-64-%d0%b3%d0%be/", "text": "Задържан е заподозрян   Това съобщи вътрешният министър Младен Маринов преди заседанието на ресорната комисия в парламента, предаде БНТ. Жертвата и заподозряният имат роднинска връзка, но Младенов не уточни каква е тя. Често са имали битови конфликти. Жената се казва Розалия Цанкова, убита е с нож в гърдите. В понеделник и вторник не се е явила на работа, затова колегите й заедно с домоуправителя разбили вратата на жилището й в кв. „Дианабад“ и намерили трупа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Маринов: С нож в гърдите е била убита 64-годишната жена в София, задържан е заподозрян роднина"}
{"url": "https://trud.bg/%d0%b1%d0%b0%d1%89%d0%b0-%d0%bf%d0%be%d0%b1%d0%be%d0%b9%d0%bd%d0%b8%d0%ba-%d1%89%d0%b5-%d1%87%d0%b0%d0%ba%d0%b0-%d0%bf%d1%80%d0%be%d1%86%d0%b5%d1%81-%d0%b7%d0%b0%d0%b4-%d1%80%d0%b5%d1%88%d0%b5%d1%82/", "text": "45-годишният морски офицер и хотелиер Христо Христов, който е обвинен за закана за убийство и домашно насилие над 14-годишната си дъщеря Девора и за неизпълнение на съдебна заповед за защита, ще чака процеса си зад решетките. Това постанови окончателно Варненският окръжен съд, пред когото бащата неуспешно обжалва наложената му от районните магистрати мярка „задържане под стража“. На 1 март в семейния хотел „Девора“ в курортен комплекс „Чайка“ край Варна Христов  , след като разбрал, че е откраднала 2000 евро, заделени за ремонт. Момичето признало, че пратило част от парите на майка си в Сливен и на приятелки. Остатъкът бил намерен между страниците на един от учебниците на Девора. След побоя тя се лекува няколко дни в болница, а после бе настанена в кризисен център. Пред съда Христов обясни, че агресията му ескалирала, защото дъщеря му го обрала за пореден път и имал съмнения, че тя продава наркотици. Родителите на момичето, което има по-малък брат и по-голяма сестра, са разведени и от години водят лют спор за правата над децата си. След разлъката Девора и братчето й живеели с майка си в Сливен, а кака им останала при баща си. Преди месец 14-годишната девойка сама решила да се върне при него във Варна, въпреки че той имал съдебна забрана да доближава нея и брат й. Христов вече е осъждан два пъти за домашно насилие, поради което е налице опасност той да извърши ново престъпление, ако е на свобода, а и след побоя е опитал да избяга от дошлите по сигнал полицаи, мотивира решението си съдът. За заканата за убийство в условията на домашно насилие той може да получи до 6 години лишаване от свобода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Баща побойник ще чака процес зад решетките"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%83%d1%87%d0%b0%d1%81%d1%82%d1%8a%d0%ba/", "text": "Полицаите от участъка в град Каспичан, Шуменско, се сдобиха с обновен дом, благодарение на местната община. От кмеството са ремонтирали сградата, която е общинска собственост, за 40 800 лв. В сряда с водосвет десетината полицейски служители влязоха в изцяло преобразените си кабинети. Освен че са пребоядисани и със сменена дограма и подове, те са обзаведени с нови мебели, ремонтирани са и санитарните помещения. С жеста кметството благодари на полицейските служители за професионализма им. „Радвам се, че успяхме да ви осигурим нормална среда“, каза кметът Милена Недева и обясни, че през миналата година има увеличаване на разкриваемостта на престъпните деяния. Участъкът в град Каспичан е към РУ-Нови пазар и обслужва 9 населени места с население от 7000 жители. През 2018 г. са регистрирани 132 криминални престъпления, разкрити са 72 от тях. Полицаите са работили по 181 заявителски материала. Разкрити са 60,5 % от тях. Няма неразкрити тежки криминални престъпления. През м.г. на територията на общината са регистрирани 32 пътни произшествия, от тях 4 са тежки. Загинали в катастрофи няма, ранените са четирима. За различни констатирани нарушения са наложени 367 глоби с фиш и са съставени 257 акта за установени административни нарушения на водачи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Община ремонтира полицейски участък"}
{"url": "https://trud.bg/%d1%80%d0%b0%d0%b7%d0%b3%d0%be%d0%bb%d0%b5%d0%bd%d0%b0-%d1%80%d0%be%d0%ba%d0%bb%d1%8f-%d0%b7%d0%b0-%d0%b1%d1%8a%d0%b4%d0%b5%d1%89%d0%b8-%d1%82%d1%8a%d1%89%d0%b8-%d0%bd%d0%b0-%d0%b1%d1%8a%d0%bb%d0%b3/", "text": "Българската дизайнерка Тонена бе нападната в онлайн пространството, след като нейна рокля, предназначена за майките на булките, бе определена като твърде провокативна и разголена, пише  . Рейв Сашаяед публикува в Twitter снимка на дългата черна дантелена рокля и изрази изненадата и възмущението си от факта, че тоалетът е описан като подходящ за майката на булката. Черната рокля е полупрозрачна, с пера, дълбоко деколте, гол гръб и струва „скромните“ 2390 долара. Само за 1 ден постът получава над 6000 лайка и 200 коментара, повечето от които са много комични: „ „. „ „. „ “ „ “ „ “ „ “ Други потребители на Twitter разиграха цели сценарии за персонажа на жената, носеща тази рокля – от варианта да е убила съпруга си, чак до идеята да иска да отмъсти на семейството си: „ „. Трети пък, изразиха по-остро мнението си, наричайки тоалета еротично бельо или костюм, подходящ за будоар. След всички коментари потребителката, написала поста, призна, че дизайнерката заслужава да спечели от тази рокля.", "date": "2019.03.13", "title": " Разголена рокля за бъдещи тъщи на българска дизайнерка стана хит във Великобритания"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b0-%d0%bc%d0%b0%d0%b3-%d1%81-%d0%bd%d0%b0%d0%b3%d1%80%d0%b0%d0%b4%d0%b0-%d1%81%d0%b5%d0%bd%d0%ba%d0%be/", "text": "Бургаският маг Йордан Янев-Зайн бе обявен за „Илюзионист на годината“ и ще получи от своите колеги купата „Сенко“. Йордан Янев-Зайн е първият бургаски маг, удостоен с това престижно отличие. Той получава наградата заради своя спектакъл „Вълшебствата на Зайн“, който бе представен миналата година в най-големите български градове под мотото „Остани в България-промени България“. Илюзионистът Йордан Янев-Зайн е носител на редица международни награди, сред които второ място на Балканския магичен фестивал в Белград, Сърбия. Работил е на сцената на цирк „София“, с който изнася представления във Виаланд – Истанбул. Зайн прекара две години в Макао – китайският Лас Вегас, където представи своето сценично шоу в хотела с най-голямото казино в света – „Винийшън“. Носител е на титлата „Артист на месеца“ на компанията Сандз, Макао.  Изминалата 2018 година е една от най-забележителните в неговото израстване като илюзионист. Той осъществи една от големите мечти на своя живот и да направи грандиозно магично турне, минало през девет български града. Зайн успя да покаже, че и в нашата страна чудеса са възможни, че тук младите хора също могат да се реализират, да дадат най-доброто от себе си в професионален план и да бъдат щастливи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Бургаска маг с награда „Сенко”"}
{"url": "https://trud.bg/8-%d0%b4%d1%83%d1%88%d0%b8-%d1%81%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%b1%d1%80%d0%b0%d0%b7%d0%b8%d0%bb%d1%81%d0%ba%d0%be/", "text": "8 души, сред които 5 деца, са убити при стрелба в начално училище в Бразилия, съобщава „Ройтерс“, като се позовава на полицията в Сао Пауло. Двама тийнейджъри са открили огън с огнестрелно оръжие. Те също са между жертвите, уточнява агенцията. Няколко души са настанени в болница, след като са били ранени.", "date": "2019.03.13", "title": " 8 души са убити при стрелба в бразилско училище"}
{"url": "https://trud.bg/%d1%83%d0%b4%d0%b0%d1%80-%d1%81-%d0%b1%d1%83%d1%82%d0%b8%d0%bb%d0%ba%d0%b0-%d0%be%d1%82%d0%ba%d0%b0%d1%80%d0%b0-%d0%b6%d0%b5%d0%bd%d0%b0-%d0%b2-%d0%b1%d1%83%d1%80%d0%b3%d0%b0%d1%81%d0%ba%d0%b0%d1%82/", "text": "Удар с бутилка откара жена в бургаската болница. Инцидентът станал в Свети Влас късно вечерта на 12-ти март. Жената се сдърпала с мъжа, с когото живее на семейни начала. Кавгата прераснала в саморазправа, последвана от удар с бутилка в главата. „Става въпрос за битов скандал”, коментира шефът на Областна дирекция на МВР в Бургас комисар Калоян Калоянов. Няма опасност за живота на пострадалата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Удар с бутилка откара жена в бургаската болница\t\t\t"}
{"url": "https://trud.bg/%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%8f%d1%82-%d1%80%d0%b5%d1%84%d0%b5%d1%80-%d1%81%d0%b2%d0%b8%d1%80%d0%b8-%d1%86%d1%81%d0%ba%d0%b0-%d0%b1%d0%b5%d1%80%d0%be%d0%b5/", "text": "Николай Йорданов, най-добрият рефер в България за изминалата година, ще свири сблъсъкът в предстоящия последен редовен кръг в Първа лига между ЦСКА и „Берое“. Съдията минава като един от най-строгите арбитри у нас. Колегите му пък признават, че именно той е най-големият професионалист сред тях. Неслучайно той бе и избран в началото на февруари за №1 на своя пост в България. През настоящия сезон Йорданов е бил главен на 14 срещи. Две от тях са с участието на ЦСКА. Става въпрос за сблъсъците с „Лудогорец“, които завършиха 0:1 и 1:1. Свирил е и 3 двубоя на „Берое“ – победите над „Дунав“ (1:0) и „Витоша“ (2:1), както и загубата от „Левски“ с 0:1.  Любопитно е да се отбележи, че миналия сезон в 18 кръга от първенството той не е ръководил мач на ЦСКА.  Показателите му от настоящата кампания са 67 жълти и 2 червени картона, както и отсъдени 3 дузпи.  Рефер с малко стаж в Първа лига пък бе назначен за „Верея“ – „Левски“. Става въпрос за съдията Георги Иванов, който е ръководил 5 двубоя този сезон на ниво елитен шампионат. Срещата на „Лудогорец“ – „Септември“ е поверена на Ивайло Стоянов, известен като Сватбата. Снимка: Спортал", "date": "2019.03.13", "title": " Най-добрият рефер свири ЦСКА – „Берое“"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%bf%d0%b5%d1%82%d0%b5%d0%b2-%d0%be%d1%81%d1%82%d0%b0%d0%bd%d0%b0-%d0%b1%d0%b5%d0%b7-%d1%80%d0%b0%d0%b1%d0%be%d1%82%d0%b0/", "text": "Бившият селекционер на България Ивайло Петев вече не е треньор на саудитския „Ал-Кадисия“. Двете страни се разделиха по взаимно съгласие. Петев бе изпратен по емоционален начин, лично от президента и футболистите на клуба, с които работи в последната половин година. Родният специалист пое тима от Про Лигата на Саудитска Арабия в началото на ноември, когато бе закотвен на дъното на класирането. За кратко време Петев успя да изправи клуба на крака и не само го извади от зоната на изпадащите, но и го доближи до челната шестица. В последните 5 кръга обаче „Ал-Кадисия“ допусна четири поражения, което доведе до раздялата.  Заедно с Петев си тръгва и екипът му, в който влизат доскорошният шеф на ДЮШ на „Черно море“ Емануел Луканов, бившият вратар на „Литекс“ Витомир Вутов и Евгени Колев.", "date": "2019.03.13", "title": " Ивайло Петев остана без работа"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%bf%d1%80%d0%b8%d0%b5-%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-7-%d0%bf%d1%80%d0%be%d1%86%d0%b5%d0%bd/", "text": "Правна комисия прие на първо четене предложените от ГЕРБ промени в Изборния кодекс и с това върна стария 7-процентов праг на преференциите. „За“ законопроекта гласуваха 9 народни представители,  двама бяха „против“, а един гласува с „въздържал се“. Връщането на прага беше обещано от ГЕРБ след Изпълнителна комисия, свикана от лидера на партията Бойко Борисов. Решението за връщане на стария праг дойде след като вече бяха приети изменения в изборното законодателство на 14 февруари 2019 г., според които избраният преференциално кандидат за евроизборите трябваше да получи действителни гласове не по-малко от националната избирателна квота, а на парламентарните не по-малко от регионалната квота. Същото се отнасяше и за местните избори, когато избраният кандидат трябваше да получи не-по-малко от общинската избирателна квота. Парламентарната правна комисия отхвърли предложените от ДПС промени в изборното законодателство. Те искаха квотата за преференцията да остане не по-малка от районната, националната и общинската за съответните избори. Те предложиха текстът за задължителното гласуване да бъде заличен, както и да бъде премахната опцията „Не подкрепям никого“. От ДПС настояваха да бъдат въведени отменените правила за образуване на избирателни секции извън страната, действали през 2014 и 2015 г. От Движението предлагаха още в случаите, в които кампанията се води на друг език, да се осигурява превод на български език. Партията искаше и в помещенията на всяка секционна избирателна комисия да се поставят по две камери за онлайн наблюдение. В преходните и заключителни разпоредби на законопроекта на ДПС бяха предвидени текстове, според които за евроизборите през 2019 г. ЦИК въвежда поетапно машинно гласуване в определени от нея секции, но не по-малко от половината от общия брой секции. Според ДПС за всички следващи избори ЦИК трябва да въвежда само машинно гласуване във всички секции с изключение на специализираните. От ДПС настояха след изборите за ЕП през 2019 г. гласуването да не може да бъде комбинирано, а да се извършва само машинно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Правна комисия прие връщането на 7-процентовия праг на преференциите на първо четене"}
{"url": "https://trud.bg/%d1%81%d1%82%d0%b0%d1%80%d0%b0%d1%82%d0%b0-%d0%b3%d0%be%d1%81%d0%bf%d0%be%d0%b6%d0%b0-%d1%81%d1%87%d1%83%d0%bf%d0%b8-%d1%80%d0%b5%d0%ba%d0%be%d1%80%d0%b4-%d0%bf%d0%be-%d0%bf%d1%80/", "text": "Освен че си осигури място на 1/4-финалите, ръководството на „Ювентус“ е доволен от още един факт – клубът счупи рекорда по приходи. В касата на „старата госпожа“ влязоха 5.5 млн. евро от продажба на билети от само един мач. Предишното постижение също е от тази кампания – домакинството на „Манчестър Юнайтед“ в групите. Тогава „бианконерите“ прибраха други 5 млн. евро. За впечатляващата сума сега спомогна и факта, че сектора Курва Суд отложи планирания бойкот срещу високите цени на пропуските.", "date": "2019.03.13", "title": " „Старата госпожа“ счупи рекорд по приходи"}
{"url": "https://trud.bg/%d0%bf%d0%b0%d1%82%d1%80%d0%b8%d0%be%d1%82%d0%b8%d1%82%d0%b5-%d0%be%d1%82%d0%bd%d0%be%d0%b2%d0%be-%d0%bd%d0%b5-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d0%be%d0%b1/", "text": "Поредният опит на “Обединени патриоти” да изгладят противоречията и да се явят с обща листа на европейските избори се провали. Лидерът на “Атака” Волен Сидеров инициира разговор с Красимир Каракачанов (ВМРО) и Валери Симеонов (НФСБ). Но последният днес не се появи на срещата от 15.00 часа в сградата на бившия Партиен дом. “Явно утрото е по-мъдро от вечерта. Най-добрият вариант е да запазим коалиция “Обединени патриоти””, каза Каракачанов след разговор със Сидеров. „Волен Сидеров беше изключително коректен, искаше да седнем трите формации да разговаряме”, заяви Каракачанов. От ВМРО вече започнаха самостоятелна подготовка и обявиха Ангел Джамбазки за водач на партийната листа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Патриотите пак не се разбраха за европейската листа"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%be%d0%b1%d1%80%d0%b0%d0%b7%d1%83%d0%b2%d0%b0-%d0%b4%d0%be%d1%81%d1%8a%d0%b4%d0%b5%d0%b1%d0%bd%d0%be-%d0%bf%d1%80-9/", "text": "Районна прокуратура – Ловеч образува досъдебно производство във връзка с разпространеният видеоклип в социалните мрежи и в медиите за  . Това съобщиха от пресслужбата на държавното обвинение. Образуваното досъдебно производство е по чл. 131, ал 1, т. 4, и т. 12 , във връзка с чл. 130, ал.2 от НК. – лека телесна повреда причинена на малолетно лице, по хулигански подбуди. Под ръководството на прокуратура действията по разследването продължават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Прокуратурата образува досъдебно производство за побоя в класна стая в Ловеч"}
{"url": "https://trud.bg/%d0%b0-%d0%ba%d1%80%d0%b8%d1%81%d1%82%d0%b8%d0%b0%d0%bd%d0%be-%d0%be%d1%82-%d0%ba%d0%be%d1%8f-%d0%bf%d0%bb%d0%b0%d0%bd%d0%b5%d1%82%d0%b0-%d0%b5/", "text": "Статистики, рекорди и прекъсване на негативна традиция – това стои зад представянето на Кристиано Роналдо в 1/8-финала реванш „Ювентус“ – „Атлетико“ (Мадрид). „Бианконерите“ направиха малък подвиг, отстранявайки коравия тим на Диего Симеоне след загубата в първата среща с 0:2. Дори без продължения, само в рамките на 90-те минути, италианският гранд успя с един хеттрик на португалската мегазвезда да заслужи място на 1/4-финалите. 3:0 ! Каква луда, луда фаза от турнира на богатите…  В часовете след последния съдийски сигнал всички говориха само за едно – представянето на Роналдо. Нападателят продължи с терора над „дюшекчиите“, отбелязвайки своя 23-ти, 24-и и 25-и гол срещу този отбор. Всичко това в 33 мача. Забележително! Това бе и осмият хеттрик на футболиста на ниво Шампионска лига, изравнявайки се по този показател на върха с Лионел Меси! Последният троен удар отново беше срещу „Атлетико“…  34-годишният играч има и най-много попадения с глава в историята на турнира. Кристиано вече може да се похвали с повече опънати мрежи в елиминациите в сравнение с тези от груповата фаза – 62 срещу 61. Само за сравнение Лионел Меси има 40 попадения в срещите след групите и е втори в класацията. Почакайте, има и още – за пръв път в своята история „Юве“ продължава напред в турнира, след като е изоставал с два гола от първия двубой. И пак дебютно „Атлетико“ отпада от италиански тим в ерата „Симеоне“. В 7 мача преди това тимът на аржентинеца бе допуснал само един гол от съперник от Апенините. После „Юве“ взе Кристиано.  А от 2014 година насам в един случай „Атлетико“ не е отпадал от турнира от отбор с Роналдо в състава си. Миналата година Антоан Гризман и компания си спестиха сблъсък с португалеца, завършвайки трети в групите. През 2014 и 20016 година „дюшекчиите“ загубиха финал срещу „Реал“ с КР7. Веднъж отпаднаха от „кралете“ на 1/4-финал и веднъж на 1/2-финал. Много статистики и зад всяка една стои името на Роналдо. Липсва отговор само на един въпрос – от коя планета е този състезател? Мълчание…  „Това трябваше да бъде специална вечер за нас и беше, но не само заради головете, а и заради отборът и неговите фенове – обясни големият герой след края на спектакъла. – Такава психика ти е необходима за триумф в Шампионска лига и ние сме на прав път. Точно за това „Ювентус“ ме привлече – за да спомагам за нощи като тази. „Атлетико“ е наистина труден съперник, но ние си заслужихме мястото в следващата фаза. Твърде рано е обаче да говорим за финал, нека вървим стъпка по стъпка.“  В Мадрид пък си извадиха две заключения от сблъсъка – Роналдо спечели развода с „Реал“ (Мадрид), визирайки тежката раздяла между двете страни и последвалото отпадане на шампиона от последните 3 издания от „Аякс“. А също и за успешната тактическа битка на Масимилано Алегри срещу Диего Симеоне. Така в петък по обяд „Старата госпожа“ ще научи името на следващия си съперник. Едно е сигурно – на никой не му се иска да се изправи срещу извънземния Роналдо и неговите съотборници! Но се налага…", "date": "2019.03.13", "title": " А Кристиано от коя планета е?"}
{"url": "https://trud.bg/%d1%81%d0%b5%d0%bc%d0%b5%d0%b9%d0%bd%d0%b0-%d0%bf%d1%80%d0%be%d0%b3%d1%80%d0%b0%d0%bc%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d1%81%d0%b2%d0%b5%d1%82%d0%b0-%d0%bd%d0%b0-%d0%b8/", "text": "Интересна образователна семейна програма започва Градската художествена галерия „Борис Христов“ във Варна. Всеки работен ден от 10 до 17 часа в нея могат да се включат посетители от 1 до 99 г. Деца, родители, баби и дядовци ще трябва да търсят определени произведения в залите, маркирани с „тайни“ знаци, да редят пъзели, да научат повече за биографиите на творците и ще могат да си правят атрактивно селфи със специална рамка и яка, изработена от Пловдивската опера. На финала, решилите правилно игрите и загадките семейства ще получават награда – магнит с изображение на някоя от картините в галерията. Материалите за семейната програма ще бъдат обновявани периодично, така че да предизвикат желание за ново посещение, обясни директорът на културната институция Пламена Димитрова-Рачева. Проектът е подкрепен от Британския съвет и от Британското посолство у нас, след като галерията е спечелила обявен от него конкурс. Целта на програмата е малки и възрастни да открият заедно света на изобразителното изкуство по забавен начин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Семейна програма представя света на изкуството чрез игри"}
{"url": "https://trud.bg/%d0%b3%d1%8c%d0%be%d0%bd%d1%8e%d0%bb-%d0%be%d1%82-%d0%bc%d0%b0%d0%b9%d0%ba%d0%b0-%d0%b3%d0%be%d1%82%d0%be%d0%b2%d0%b0-%d0%bd%d0%b0-%d1%81%d0%b0%d0%bc%d0%be%d0%b6%d0%b5%d1%80%d1%82%d0%b2%d0%b0/", "text": "В крайна сметка, на финала на поредицата „Майка“, Гьонюл вади пистолет срещу злодея Дженгиз, но по стечение на обстоятелствата, не тя го убива. Междувременно Шуле е родила дете и от Дженгиз и безотговорността й като майка, лъсва с още по голяма сила – грижите по малкото момченце поема преди всичко малката Мелек/Турна.  Играта на Вахиде Перчин е изключително силна и в тази поредица, което за пореден път ни убеждава в големия талант на актрисата, която преди това сме гледали като майката на Фериа в сериала „Огледален свят“ – Зехра и като възрастната Хюррем Султан във „Великолепният век“. Докато се снима в „Огледален свят“ през 2011 актрисата се разболява от рак. След като лекарите й съобщават ужасяващата диагноза, тя принудително слиза от екран. Налага се да „убият” нейната героиня. Вахиде Перчин се подлага на лечение и се разделя с разкошните си коси без излишна суета. По медиите излизат нейни снимки с бръсната глава, но с неизменна усмивка. Тогава тя е на петдесет години. Актрисата претърпява и друг удар – съпругът й, актьорът Алън Гьордюм, показа пълна незаинтересованост към състоянието й, когато тя споделя с него ужасната новина. Ръка в този труден момент й подава дъщеря й Ализе, която не спира да я подкрепя. Момичето е най-голямата й опора и по-късно – по време на развода на двамата актьори. На Вахиде й е изключително трудно да преглътне толкова жестока обида след 20 години брачен живот и решава да се раздели със съпруга си. След като актрисата успява да се пребори с коварната болест, по ирония на съдбата, бившият й тогава съпруг също се разболява от рак – на кожата. За разлика от него, Вахиде изцяло поема грижите по него и дори се връща в семейния дом, помагайки му, докато се излекува. Сега, по последна информация, Вадихе Перчин е решила да се омъжи отново за бившия си мъж Алтан Гьордюм. Двамата са подновили своите отношения след 6-годишна раздяла, благодарение и на дъщеря им Ализе Гьордюм. Малко късно, но ударно Вахиде Перчин се налага като едно от любимите екранни лица от сериалите. Преди това се изявява като театрална актриса. Вахиде е родена на 13 юни 1965 в Измир в семейство на гръцки емигранти. Баща ѝ е шофьор на камион, а майка й е домакиня. Вахиде учи графичен дизайн в гимназията, а след това във Факултета по изкуства. Премества се в Анкара, а по-късно приема предложение да работи в Държавния театър в Адана. Актрисата започва телевизионната си кариера през 2003-а година, поемайки ролята на Сузан Козан в сериала „Истанбулска приказка“. Семейството на Перчин се премества в Истанбул, след като тя получава ролята на Фулия в сериала „Любов извън закона“. През 2006 участва във филма „Първа любов“ заедно с Четин Текиндор и година след това печели наградата „Златна топка“ за най-добра актриса за представянето си във филма. Следват участията й в сериала „Да върнеш времето назад“, във филма „Зефир“ и телевизионната поредица „Огледален свят“, който напуска след няколко епизода през втория сезон поради здравословни причини. През 2012 участва в сериала „Здравей, живот“, който е базиран на американската поредица „Лична практика“. В него нейни екранни партньори са Йеткин Дикинджилер, Седа Гювен, Нихан Бюуюкаач, Ясемин Санино и Мелике Гюнер. Сериалът приключва след 13 епизода, след което Перчин участва във „Великолепният век“ в ролята на възрастната Хюррем Султан.", "date": "2019.03.13", "title": " Гьонюл от „Майка“ готова на саможертва заради щерка си\t\t\t"}
{"url": "https://trud.bg/jesika-kanseko-ne-sum-spala-s-aleks-rodriges/", "text": "Бившата съпруга на Хосе Кансеко публикува пост в Twitter, с който отрече слуховете, че има връзка с годеника на Джей Ло, като призна, че не е виждала Алекс Родригес повече от 5 години. Джесика Кансеко написа, че със сигурност не е спала с бейзболиста и че е приятелка както с него, така и със самата Дженифър Лопес. Колкото до бившия й съпруг, бейзболната звезда Хосе Кансеко, Джесика го обвини, че просто си измисля новини. Малко след този пост, тя публикува друг, в който призна, че не е имала никаква представа какво се случва, защото не ползва приложението Twitter и дори не гледа телевизия. Последният път, когато видяла Алекс на вечеря, той е бил с бившата си приятелка Тори, а самата Джесика е довела нейният приятел. Слухът, че между Джесика и Алекс Родригес има повече от приятелство, бе пуснат от Хосе и то дни след като бейзболистът предложи брак на певицата на Бахамите.", "date": "2019.03.13", "title": " Джесика Кансеко: Не съм спала с Алекс Родригес"}
{"url": "https://trud.bg/%d0%b1%d0%b5%d0%b7-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb%d0%b8-%d0%bd%d0%b0-%d1%80%d0%be%d0%b6%d0%b5%d0%bd%d1%81%d0%ba%d0%b8%d1%8f/", "text": "Условна присъда от 3 години получи адвокат Стефан Матеев, организирал нападение и грабеж в Роженския манастир. Той и тримата му съучастници на 18 септември м.г. нахлуха в Светата обител, вързаха с тиксо отец Теофил и разкъртиха една от стените на църквата, за да търсят златното съкровище на Яне Сандански. Двама от нападателите са непълнолетни и са признали вината си. Районният съд в Пловдив им наложи условни присъди по 1 г. Пълнолетният участник Юксел Митев също получава 3 г. условно. „Ставате милионери“, казал адвокатът на съучастниците си, с което ги убедил да нападнат манастира. Те не открили нищо, а на тръгване задигнали и изпочупили 16 видеокамери. Делото се гледа в Пловдив, тъй като адвокат Матеев от Сандански е добре познат на магистратите от Благоевградско.  ", "date": "2019.03.13", "title": " Без затвор за нападатели на Роженския манастир"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%b5%d0%b4%d0%bb%d0%b0%d0%b3%d0%b0-1150-%d0%bb%d0%b2-%d0%b7%d0%b0%d0%bf%d0%bb%d0%b0%d1%82%d0%b0-%d0%b7%d0%b0-%d1%88%d0%be%d1%84/", "text": "От 100 лв. ще са бонусите за добре свършена работа  Община и синдикати преговарят за 3-годишна програма за увеличение на възнаграждението Основната заплата на шофьори и ватмани в столичния градски транспорт да се увеличи на 1150 лв., предлага кметът на София Йорданка Фандъкова. Целта на мерките е да се привлекат нови водачи в градския транспорт и да се задържат на работа назначените. В момента не достигат 251 от общо около 2000 водачи. Транспортната комисия в Столичния общински съвет днес одобри доклада на кмета, и ако съветът го приеме утре, градската управа ще отпусне 5,3 млн. лв. от бюджета си за реализирането му. В момента основната заплата на ватманите в София е 1045 лв., а при шофьорите тя е между 940 лв. и 962 лв. Като първа стъпка заплатите на шофьорите ще се изравнят с тези на ватманите. Изравняват се и системите за допълнително стимулиране на водачите в двете дружества – 100 лв. бонус за добре свършена работа и в двете дружества. „Втората стъпка е увеличение от 10% на вече изравнената основна заплата от 1045 лв. на водачите и в двете дружества. Това означава основна заплата от 1150 лв. от 1 април 2019 г.“, съобщи столичният кмет Йорданка Фандъкова. По думите й, от 1 април средната брутна заплата без никакъв извънреден труд става над 1800 лв. „Като от извънреден труд в рамките на позволените по закон 15 часа се получават допълнително около 200 лв“, каза още кметът. Положеният извънреден труд в „Столичен електротранспорт“ през януари е средно 28,7 часа, през февруари пада на 23 часа. В „Столичен автотранспорт“ – през януари положеният извънреден труд е средно 28,4 часа, а през февруари пада на 25,6 часа. „Въпреки спада тези часове са над месечните норми. Директорите и на двете дружества имат предписания от Инспекцията по труда и работят за поетапно намаляване на извънредния труд, но е факт, че без нови шофьори задачата – да запазим броя курсове и да приведем извънредни труд в границите от 15 часа на месец не е решима“, каза Фандъкова. „Припомням, че това ще е второто увеличение в рамките на годината, след като от 1 февруари увеличихме заплатите на всички служители на 4-те транспортни дружества с 10%“, обясни кметът. Увеличенията на заплатите и бонусите на шофьорите няма да доведат до поскъпване на превозните документи, увери столичният зам.-кмет Дончо Барбалов. Присъствалите на транспортната комисия шофьори поискаха основна заплата от 1250 лв., за което настояха и от БСП-София. „Забелязваме, че исканията им се променят, защото първоначалните искания бяха за 40% увеличение за шофьорите, 20% на други работещи и 10% на трети, което би струвало 28 млн. лв. на годишна база“, каза Барбалов. Някои от събралите се пред общината шофьори обясиха пред „Труд“, че ще продължат с протестите, но биха били доволни от въвеждането на 3-годишна програма за увеличение на заплатите на всички работещи с минимум 10% на година. По темата текат преговори между община и синдикати. „Поела съм ангажимент към синдикатите и шофьорите за подобряване на условията на труд – в това число са тоалетните на крайни станции, общежитие за нови шофьори, мерки за допълнителна сигурност на водачите по време на работа и контрол върху бус-лентите“, съобщи още Фандъкова. Лидерът на БСП-София Калоян Паргов даде своя коментар по темата: „На заседанието на Комисията по транспрот се въздържахме от подкрепа на Доклада на кмета Фандъкова, защото не чух да са удовлетворени от предложенията в него работещите, които ни потърсиха за помощ от името на всичките над 1200 протестиращи. Но ако на сесията в четвъртък, Общинският съвет потвърди приетото от Комисията по транспорт решение при актуализацията на бюджета на СО на 6-месечието и на 9-месечието да бъдат отделени средства за ново увеличение на заплатите и основните да стигнат до 1250 лева, БСП ще подкрепи Доклада на кмета. При това положение ние ще смятаме, че този Доклад е първа стъпка, която със сигурност ще доведе след себе си и втора в рамките на този политически ангажимент и воля, които поехме“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Фандъкова предлага: 1150 лв. заплата за шофьори и ватмани в София (обзор)"}
{"url": "https://trud.bg/%d0%b3%d1%83%d0%b1%d0%b5%d1%80%d0%bd%d0%b0%d1%82%d0%be%d1%80%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d0%b5-%d1%81%d1%80%d0%b5/", "text": "Областният управител на Велико Търново проф. д-р Любомира Попова гостува на клуба на боляри, живеещи в София. Тя проведе разговор с председателя на клуба доц. д-р Атанас Дончев и поета Матей Шопкин. Проф. Попова поздрави председателя на клуба за неговото преизбиране на този пост за следващите три години. По традиция членовете на клуба канят областни управители, за да обсъдят актуални теми от развитието на областта. Те пожелаха много бъдещи успехи на областния управител и служителите в администрацията и заявиха, че при всяка възможност се връщат с удоволствие в родния си град. Великотърновците живеещи в София проявиха голям интерес към филма, който бе представен в зала 314 на областна администрация по повод 20-я рожден ден на областта. Те ще получат филма, като подарък при гостуването им в Старата столица за празника на града 22 март. Учредители на клуба на великотърновци в София са професор Моско Москов, Симеон Друмев, Пенчо Пелтеков и други, които през 1973 г. основават Великотърновския културен клуб в София. Клубът си поставя за цел да обедини голяма част от старостоличани, които живеят и работят в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Губернаторът на Велико Търново се срещна с Клуба на боляри, живеещи в София"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d0%b8%d1%8f-%d0%b8-%d0%b0%d0%b2%d1%81%d1%82%d1%80%d0%b8%d1%8f-%d1%81-%d0%ba%d1%83%d0%bf%d0%b8%d1%82%d0%b5-%d0%b2-%d1%81%d0%bf%d1%83%d1%81%d0%ba%d0%b0%d0%bd/", "text": "Беат Фойц (Швейцария) и Никол Шмидхофер (Австрия) спечелиха малките трофеи в спускането след последните стартове от финалите на Световната купа по ски алпийски дисциплини в Солдеу (Андора). Фойц остана шести в мъжкия старт, а победата грабна Доминик Парис (Италия), който обаче завърши втори в класирането в дисциплината. 11-ото място на Шмидхофер при жените пък се оказа достатъчно за малката купата, а победителката от последния старт е сънародничката й Мириам Пухнер.  Днес са стартовете в супергигантския слалом, като шансове за трофеите имат шестима мъже и четири жени.", "date": "2019.03.13", "title": " Швейцария и Австрия с купите в спускането"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8-%d0%b7%d0%b2%d0%b5%d0%b7%d0%b4%d0%b8-%d0%be%d1%82%d0%ba%d1%80%d0%b8%d0%b2%d0%b0%d1%82-%d0%b8%d0%bd%d1%82%d0%b5%d1%80%d1%81%d0%ba%d0%b8-%d0%b2-%d0%bf%d0%b0/", "text": "Куп спортни звезди ще участват в откриването на конгреса „Интерски 2019“ в Пампорово в неделя. Единствената ни олимпийска шампионка в зимните спортове Екатерина Дафовска, бившият носител на Големия кристален глобус в сноуборда Радослав Янков, колежката му Александра Жекова, легендите в гребането и спортната гимнастика Румяна Нейкова и Йордан Йовчев, „златните момичета“ Ренета Камберова и Снежана Дечева ще се пуснат по писта „Стената“, а откриването ще бъде излъчено пряко по БНТ.  Форумът е от 17 до 23 март и ще даде среща на ски инструктори от цял свят.  „Интерски конгрес 2019“ е изключително важно и значимо за България събитие – заяви Цветелина Бориславова, председател на организационния комитет. – Спечелихме заслужено това домакинство, а „Пампорово АД“ направи сериозни инвестиции, за да може всичко да се проведе на достатъчно високо ниво. България е домакин на „Интерски конгрес“ за пръв път и така се нарежда сред най-големите ски курорти в Европа, които са приемали този форум.“  Патрон на събитието е вицепремиерът Томислав Дончев, а на него ще присъстват още министрът на младежта и спорта Красен Кралев и министърът на туризма Николина Ангелкова.", "date": "2019.03.13", "title": " Спортни звезди откриват Интерски в Пампорово"}
{"url": "https://trud.bg/%d0%b3%d0%bb%d0%be%d0%b1%d0%b8-%d0%b7%d0%b0-%d1%84%d0%b0%d0%bb%d1%88%d0%b8%d0%b2%d0%b8-%d0%bf%d1%80%d0%be%d1%84%d0%b8%d0%bb%d0%b8-%d0%b2%d1%8a%d0%b2-%d1%84%d0%b5%d0%b9%d1%81%d0%b1%d1%83%d0%ba/", "text": "Съветът на Европейския съюз ще приеме нови правила през април за европейските избори (23-26 май, б.р.), с които се предвиждат сериозни мерки срещу фалшивите новини и профили в социалните мрежи, както и за манипулациите за евровота. Новите правила ще бъдат обвързващи и пряко приложими във всички държави членки в деня на публикуването на регламента в Официалния вестник на ЕС. Във вторник Европейският парламент прие нови правила относно политическите кампании, използващи лични данни. Службата за европейски политически партии и фондации ще има право да им налага санкции, които биха могли да възлизат на процент от техния текущ годишен бюджет от ЕС. При груби нарушения партите ще бъдат изключвани от финансирането за следващата година. Мерките са заради скандала с Фейсбук и „Кеймбридж Аналитика“ и злоупотребата с придобиването на милиони профили в социални медии, заради който създателят на мрежата Марк Зукърбърг се извини пред Европарламента. Сега Брюксел въвежда финансови санкции за онези европейски политически партии и фондации, които съзнателно действат извън правилата за защита на данните в своите кампании за европейски избори.  ", "date": "2019.03.13", "title": " Глоби за фалшиви профили във фейсбук\t\t\t"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%be%d1%8f%d1%82-%d0%bd%d0%b0%d1%82%d0%be%d0%b2%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%8f-%d1%81-%d1%83%d1%87%d0%b0%d1%81%d1%82%d0%b8%d0%b5%d1%82/", "text": "Командирът на Черноморския помощен екип полк. Уесли Мъри представи предстоящите натовски учения на територията на България и в частност – на българо-американската база „Ново село“. Това стана на среща в община Сливен, чийто домакин бе кметът Стефан Радев. В нея участваха областният управител на Сливен Чавдар Божурски, директорът на ТД на ДАНС Николай Чиликов, директорът на ОД на МВР-Сливен ст.комисар Димитър Величков, командирът на Центъра за подготовка на специалисти в Сливен полк.Любомир Вачев, зам.командирът на Районния помощен екип за Черно море Скот Сайтс, представителят на американското посолство в България Робърт Битъл. Във връзка с предстоящите учения, с участието на 11 държави, се очаква през юни засилено движение на хеликоптери, както и на натовски военни, съобщиха от пресцентъра на общината. По време на разговора полк. Мъри заяви, че предстоящите мащабни учения изискват големи усилия и съобщи, че българската армия и полиция оказват голяма помощ на организаторите. Той благодари за сътрудничеството и подкрепата на всички институции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Предстоят натовски учения с участието на 11 държави"}
{"url": "https://trud.bg/%d0%bf%d0%be%d1%81%d1%82%d0%b0%d0%b2%d1%8f%d1%82-%d0%b2%d1%80%d0%b5%d0%bc%d0%b5%d0%bd%d0%bd%d0%b8-%d0%ba%d0%be%d1%88%d1%87%d0%b5%d1%82%d0%b0-%d0%b7%d0%b0-%d0%b1%d0%be%d0%ba%d0%bb%d1%83%d0%ba-%d0%bd/", "text": "От утре, четвъртък започва поставяне на временни кошчета за боклук по столичната улица „Граф Игнатиев“, където в момента тече ремонт. Това съобщиха от Столичната община. Кошчетата ще бъдат разположени съобразно строителните дейности и местата с най-голям пешеходен поток, близо до кръстовища и спирки. Те ще останат до приключването на строителните дейности и приемането на обекта. Целта е осигуряване на регулярно сметосъбиране по ул.“Граф Игнатиев“. „Продължава монтирането на паркова мебел в това число и съдове за отпадъци, който ще бъдат въведени в експлоатация с приемането на обекта“, съобщиха от градската управа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Поставят временни кошчета за боклук на ул. „Граф Игнатиев“"}
{"url": "https://trud.bg/%d1%85%d0%be%d0%bb%d0%b8%d0%b2%d1%83%d0%b4%d1%81%d0%ba%d0%b8-%d0%b7%d0%bd%d0%b0%d0%bc%d0%b5%d0%bd%d0%b8%d1%82%d0%be%d1%81%d1%82%d0%b8-%d1%81%d0%b5-%d0%be%d0%ba%d0%b0%d0%b7%d0%b0%d1%85%d0%b0-%d0%b7/", "text": "Срещу гаранция от 250 000 долара актрисата от „Отчаяни съпруги“ Фелисити Хъфман беше пусната на свобода. Тя и още 50-ина знаменитости и заможни родители от Съединените щати се оказаха замесени в корупционна мрежа за прием в престижни американски университети. Те плащали подкупи, за да учат децата им в елитни учебни заведения, съобщава  Схемата била проста, но ефективна. Срещу солидни подкупи малка компания за подготовка за изпити осигурявала безпроблемно влизане в елитните университети. Организатор на престъпната мрежа бил Уилям Сингър. Действал чрез посредници. Тарифите му били различни, понякога надхвърляли 6 млн. долара. Умело вкарвал децата на клиентите си в Йейл, Стандфорд, Джорждтаун и др. Сингър успявал да подмени резултатите от изпитите. Вкарвал е деца дори заради спортни умения, независимо че напълно били лишени от такива. За услугите си през последните десетина години Сингър спечелил около 25 млн. долара. Срещу него са повдигнати 4 обвинения, включително пране на пари и изнудване. Уилям Сингър се призна за виновен. В престъпната мрежа се оказаха и актрисите Лори Локлин и Фелисити Хъфман. Хъфман платила 15 хиляди долара, за да учи дъщеря ѝ в Джорджтаунския университет. В данъчната декларация сумата била вписана като „дарение за благотворителност“. Джо Бонаволонта, спец. агент във ФБР: Не бъркайте – не става въпрос за родители, които са искали да направят най-доброто за децата си. А за родители, които са пръскали богатството си, за да мамят системата и буквално „да купят“ образованието на децата си. До процеса Хъфман няма право да напуска страната. Ако вината й бъде доказана, актрисата може да получи 20 годишна присъда. Пред подобни заплахи са изправени и другите родители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.13", "title": " Холивудски знаменитости се оказаха замесени в корупционна схема за милиони\t\t\t"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%ba%d0%bb%d1%83%d0%b1-%d0%b1%d1%80%d0%be%d0%b4%d1%83%d0%b5%d0%b9-%d0%ba%d1%8a%d0%bc-%d0%b0%d0%bc%d0%b5/", "text": "“Коса” (“Hair”) е дванадесетият мюзикъл, който “Broadway Performance Club” (“Клуб Бродуей”) ще представи на българската публика тази пролет. Мир, любов, свобода, толерантност, щастие – тези думи описват духа на “Коса” – първият рок мюзикъл, който превръща контракултурата в изкуство. Зрителите ще могат да изживеят историята на бунтарите от 60-те, изпълнена с разтърсващи емоции и музика, в пет български града – четири представления от 2 до 5 април в Благоевград, в театър „Д.р Карл Джераси“ от 20:00 часа; на 6 април, в Общински драматичен театър Кюстендил, от 19:30 ч.; на 8 април, в Театър София, с две представления от 17:00 ч. и от 20:30 ч.; на 9 април в Бургас, Дом на нефтохимика, от 19:30 ч. и на 11 април в Държавна опера Варна, от 19:00ч. Клубът “Бродуей” към Американския Университет в България е създаден през 2007 г. от група студенти, споделящи страстта към музикалния театър. От тогава насам те поставят ново представление всяка година. Творческият процес и организационната подготовка, изпълняващи се изцяло от студенти, започват в началото на академичната година през септември и продължават до премиерата през пролетта. Ежеседмичните репетиции се състоят от над 18 часа хореография на танци, репетиции по актьорско майсторство и вокална подготовка. Повече от 40 човека, идващи от различни краища на света и притежаващи различен опит в сценичните изкуства, образуват екип, чиято цел е да създаде един необикновен проект, който по-късно да представи пред българската публика. Тази година в екипа участват младежи от България, Виетнам, Америка, Холандия, Украйна, Русия, Сърбия и Албания. Този април зрителите могат да проследят историята на група политически активни, дългокоси хипита, които мечтаят за „Епохата на Водолея“ и се бунтуват срещу задължителната военна служба във Виетнамската война. Младият Клод Буковски е изправен пред дилемата: да постъпи в армията или да изгори повиквателната си. „Коса“ си е извоювал световен статус на социално-културен феномен, празнуващ живота и свободата. С музика на Галт Макдермот и текст на Джеръм Рагни и Джеймс Радо, зрителите ще се насладят на песни като Aquarius и Let The Sunshine In. Клуб “Бродуей” ще представи най-успешния мюзикъл в историята на жанра като концерт-спектакъл на английски език с български субтитри под съпровода на Saltfield Inc. В главните роли зрителите могат да видят Никола Миланов, Боян Златарски, Валентина Станева, Евгения Трифонова, Борис Дечев, Георги-Никола Траянов и Десислава Арнаудова. Продуцент на мюзикъла е Николета Манчева, а режисьор – Елизабет Иванова-Гибсън. Хореографията е изготвена от Симона Янева, Алексия Коколиос и Йорго Чирияй, а вокалната подготовка е дело на Наталия Кокар и Яница Янакиева. Асистент-режисьори на продукцията са Леда Драгиева и Виктория Димитрова. Асистент -продуцент е Виктория Ангелова.", "date": "2019.03.13", "title": " Студентите от клуб “Бродуей” към Американския университет представят „Коса“"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%be%d1%8f%d1%82-%d0%bd%d0%b0%d1%82%d0%be%d0%b2%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%8f-%d1%81-%d1%83%d1%87%d0%b0%d1%81%d1%82%d0%b8%d0%b5%d1%82-2/", "text": "Командирът на Черноморския помощен екип полк. Уесли Мъри представи предстоящите натовски учения на територията на България и в частност – на българо-американската база „Ново село“. Това стана на среща в община Сливен, чийто домакин бе кметът Стефан Радев. В нея участваха областният управител на Сливен Чавдар Божурски, директорът на ТД на ДАНС Николай Чиликов, директорът на ОД на МВР-Сливен ст.комисар Димитър Величков, командирът на Центъра за подготовка на специалисти в Сливен полк.Любомир Вачев, зам.командирът на Районния помощен екип за Черно море Скот Сайтс, представителят на американското посолство в България Робърт Битъл. Във връзка с предстоящите учения, с участието на 11 държави, се очаква през юни засилено движение на хеликоптери, както и на натовски военни, съобщиха от пресцентъра на общината. По време на разговора полк. Мъри заяви, че предстоящите мащабни учения изискват големи усилия и съобщи, че българската армия и полиция оказват голяма помощ на организаторите. Той благодари за сътрудничеството и подкрепата на всички институции.  ", "date": "2019.03.13", "title": " Предстоят натовски учения с участието на 11 държави"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b0-%d0%bf%d1%80%d0%be%d0%b1%d0%b0%d1%86%d0%b8%d1%8f-%d0%ba%d1%80%d0%b0%d0%b4%d0%b5%d1%86-%d0%bd%d0%b0-%d1%82%d0%be%d0%ba/", "text": "Крадец на ток бе осъден от Варненския районен съд на 6 месеца пробация. 49-годишният мъж от село в община Долни чифлик си призна, че от края на декември 2017 г. в продължение на близо месец домакинството му ползвало нелегално електрическа енергия, без да плати нито лев. Кражбата била засечена от служители на енергийния оператор, които установили, че къщата на подсъдимия няма открита партида, но е снабдена с ток. Оказало се, че чевръстият стопанин е прокарал кабел до съседна необитаема постройка и го е свързал с нейната елинсталация. За да не бъде разкрит, вкопал кабела в земята. За деянието законът предвижда до 5 г. лишаване от свобода и до 15 000 лв. глоба. Тъй като мъжът досега не е бил осъждан и сключи споразумение с прокуратурата, съдът го наказа половин година да се регистрира по настоящ адрес и да се среща с пробационен служител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Осъдиха на пробация крадец на ток"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba%d0%b0-%d0%b8%d0%bd%d1%84%d0%bb%d0%b0%d1%86%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d1%81%d0%ba%d1%8a%d0%bf%d0%b8-%d1%85%d1%80%d0%b0%d0%bd%d0%b8/", "text": "По-евтино продават дрехи и обувки Поскъпването на храните доведе до нарастване на инфлацията. През февруари цените на храните и безалкохолните напитки са нараснали с 1,7%, а инфлацията е 0,5%, обявиха от НСИ. В резултат годишната инфлация към края на февруари е 3,2%, което е най-високата стойност за последните четири месеца. В рамките на година зеленчуците са поскъпнали драстично – с 22%, сочат данните на НСИ. По-голямо е повишението на цените само на застраховките за коли – с над 30%. Съществено е поскъпването и на парното – с близо 15%. Като цяло цените на храните за година са нараснали с 5%. Сериозно са поскъпнали хлябът и зърнените храни – с 11%, докато при виното движението на цените нагоре е по-умерено – с 3,1%. При месото и месните продукти поскъпването е минимално – с 0,8%. При някои храни обаче има намаление на цените през последната година. Най-съществено то е при плодовете – с 4,7%. Млякото и млечните продукти са поевтинели с 0,4%, а животинските и растителни масла и мазнини – с 0,8%. Дрехите и обувките също са по-евтини спрямо февруари миналата година – съответно с 1,1% и 3,9%. Инфлацията е значително по-висока от лихвите по банковите депозити, което реално поти спестяванията на хората и бизнеса. При инфлация от 3,2% лихвите по годишните депозити на гражданите са под 0,3%. През февруари спрямо предходния месец най-много са поскъпнали зелето – с 35%, краставиците – с 18,1%, картофите – със 7,6% и доматите – с 6,4%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " По-висока инфлация заради скъпи храни\t\t\t"}
{"url": "https://trud.bg/%d0%be%d0%b1%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d1%85%d0%be%d1%80%d0%b0-%d1%81-%d1%83%d0%b2%d1%80%d0%b5%d0%b6%d0%b4%d0%b0%d0%bd%d0%b8%d1%8f-%d0%b8-%d0%bd%d0%b0-%d1%81%d1%8a%d0%b4%d1%80/", "text": "Годишните данъчни декларации за доходите на гражданите се подават от 10 януари до 30 април. Затова в рубриката на “Труд” “Данъчна консултация” представяме позицията на НАП за това може ли пожизнено да се ползва решение на ТЕЛК за намалена работоспособност. Допълнително посочваме какви осигуровки се дължат за съдружник в новорегистрирано дружество. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Облекчение за хора с увеждания Пенсионер притежава решение на ТЕЛК с 90% намалена работоспособност със срок на валидност 2 г., което е изтекло на 1 май 2018 г. Поставен е въпросът: Счита ли се притежаваното решение на ТЕЛК за пожизнено и трябва ли за целите на ползване на данъчното облекчение по чл.18 от Закона за данъците върху доходите на физическите лица (ЗДДФЛ) да се издаде друго решение? II Осигуровки за съдружник в новорегистрирано дружество Гражданин е вписан за съдружник и управител в новорегистрирано дружество с ограничена отговорност. В качеството на управител няма определено възнаграждение. Поставен е следният въпрос: По какъв ред трябва да се осигурява лицето? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Облагане на хора с увреждания и на съдружник"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%bf%d0%b5%d0%bd%d1%81%d0%b8%d0%b8%d1%82%d0%b5-%d1%81-%d0%bf%d0%be-%d0%bc%d0%b0%d0%bb%d0%ba%d0%be-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8/", "text": "НОИ ще връчва разпореждания електронно  Личната пенсия ще може да се преизчислява служебно, ако пенсионерът натрупа стаж или стаж и осигурителен доход след пенсионирането си. Това предвиждат промени в Наредбата за пенсиите и осигурителния стаж, пуснати за обществено обсъждане. С тях се намалява административната тежест за гражданите при преизчисляването на пенсиите им, като това ще става с подаването ежегодно само на едно заявление. Националният осигурителен институт вече ще връчва електронно разпореждания, свързани с пенсиите, гласи друга промяна. Възрастните хора могат да посочат в НОИ лична платежна сметка, по която да им превеждат отпуснатата пенсия. Досега в наредбата беше записано, че може да се декларира само лична банкова сметка. Друга новост касае пенсиите, отпуснати след 31 декември 2018 г., когато осигурителният доход на лицето след 31 декември 1999 г. е за период, по-малък от 36 месеца. В този случай при изчисляване на индивидуалния коефициент ще се взема и последният осигурителен доход преди 1 януари 2000 г. за период, допълващ периода от 36 месеца. Наредбата предвижда още да се отпускат наследствени пенсии за военна инвалидност на родителите на курсантите и школниците, починали по време на обучението си. Право на такава ще имат и родители на военнослужещи, загинали при изпълнение на военна служба в операции или мисии извън територията на страната. Социалното министерство предлага и промени в наредбата за обезщетенията за безработица. Съгласно тях при определяне на правото на обезщетение ще се зачита както стажът, придобит по международни договори, по които България е страна, така и по законодателството на друга държава членка по силата на европейските регламенти за координация на системите за социална сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Вдигат пенсиите с по-малко документи\t\t\t"}
{"url": "https://trud.bg/%d0%bf%d0%be%d0%b4%d0%ba%d1%80%d0%b5%d0%bf%d0%b0%d1%82%d0%b0-%d0%b7%d0%b0-%d0%bb%d0%b5%d0%b2%d0%b8%d1%86%d0%b0%d1%82%d0%b0-%d1%80%d0%b0%d1%81%d1%82%d0%b5/", "text": "Ръст в подкрепата за социалистите на испанския премиер Педро Санчес отчита публикувано във в. “Паис” проучване, предаде Ройтерс. Левицата би спечелила 27,3% на изборите на 28 април, което носи 113 депутатски места, които обаче са далеч от нужните за мнозинство 176. При крайнолевите “Подемос” се отчита спад до 13,8%, или 36 места. Което означава, че и обединени с тях социалистите пак няма да имат мнозинство за правителство. Такова, според поручването, няма да съберат и десните сили. Прогнозите са крайнодясната партия “Вокс” да има 38 места, консервативната Народна партия – 75 места, а дясноцентристите “Граждани” – 58.", "date": "2019.03.13", "title": " Подкрепата за левицата расте"}
{"url": "https://trud.bg/%d0%ba%d0%be%d0%b0%d0%bb%d0%b8%d1%86%d0%b8%d1%8f%d1%82%d0%b0-%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%87%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "„Демократична България“ поканили ДБГ на Меглена Кунева в коалицията. Това заяви лидера на „Да, България“ Христо Иванов в предаването на БТВ „Лице в лице“ с водещ Цветанка Ризова. Освен на „Движение България на гражданите“, чието лице е Меглена Кунева, писмена покана за участие в коалицията е изпратена и на СДС. По този начин се връща Реформаторският блок. Тези действия са продиктувани от страха, че по последни проучвания псевдодесните нямат шанс да вкарат и един евродепутат, коментират анализатори. Все още не е ясно кой ще бъде посочен за водач на листата на „Демократична България“. Дали ще бъде Стефан Тафров, Светослав Малинов или кандидатурата на зелените.    ", "date": "2019.03.13", "title": " Коалицията “Демократична България” кани партията на Кунева и СДС"}
{"url": "https://trud.bg/%d0%b2%d0%b0%d0%ba%d1%81%d0%b8%d0%bd%d0%b8-%d1%81%d1%80%d0%b5%d1%89%d1%83-%d0%b3%d1%80%d0%b8%d0%bf-%d0%b7%d0%b0-15-%d0%bc%d0%bb%d0%bd-%d0%b1%d1%8a%d0%bb%d0%b3%d0%b0%d1%80%d0%b8/", "text": "Вируси повалят до 1,6 млн. у нас годишно Превенцията е насочена към хората на и над 65-годишна възраст Близо 1,5 млн. българи попадат в целевата група, към която е насочена от тази есен безплатната имунизация с противогрипна ваксина. Става въпрос за програма на Министерството на здравеопазването, по която първоначално ще бъдат поръчани 148 191 дози препарат. Тя е пилотна за страната и ще продължи до 2022 г. включително. Това посочи д-р Наталия Спиридонова, координатор на проекта по време на конференция на тема “Превенция и надзор на ОРЗ и грип. Профилактични програми. Антиваксинални настроения в обществото”. Националната програма за превенция на грип ще реимбурсира имунизациите за хората от 65-годишна възраст нагоре. По подобен начин на сезонна грипна ваксина, която се поема от задравноосигурителни фондове в ЕС, подлежат гражданите на Англия, Дания, Швеция, Ирландия, Словения и др. За съжаление у нас едва 2% от българите си купуват и поставят такива препарати, заяви д-р Спиридонова. За сравнение в Обединеното кралство годишно се имунизират 71% от населението, а в Холандия – 67%. Надеждата на Министерството на здравеопазването е с въвеждането на тази профилактика у нас да се съкратят разходите за лечение, броят на хоспитализациите и да се подобри здравният статус. Данните показват, че всяка зима грип и остри респираторни заболявания засягат между 1,4 до 1,6 млн. българи. На 20 март се очаква СЗО да обяви състава на новата противогрипна ваксина. През 2020 г. страната ни ще осигури нови 251 924 дози, през 2021 г. – 296 382 дози, а през 2022 г. – други 370 477.   Засегнати са 30% от децата Грипът е масово заболяване, което през есенно-зимния сезон засяга между 5 и 10% от възрастното население и между 20 и 30% от децата. В глобален мащаб разболява всяка година между 3 и 5 млн. души, а смъртните случаи варират от 290 хил. до 650 хил. Това обяви проф. Нели Корсун, която завежда Националната лаборатория “Грип и ОРЗ”. На всеки 5 години в ЕС върлува грип тип Б (”Виктория”, “Ямагата”), а през останалото време – тип А. По време на грипния сезон здравните власти проследяват 10% от населението и при стойности от 240 болни на 100 000 души се върви към обявяване на епидемия, обясни епидемиологът доц. Анна Курчатова.", "date": "2019.03.13", "title": " Ваксини срещу грип за 1,5 млн. българи\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%bc%d0%b2%d1%80-%d0%bc%d0%b8%d1%82%d0%bd%d0%b8%d1%86%d0%b8%d1%82%d0%b5-%d1%89%d0%b5-%d0%b8%d0%b7%d0%b3%d0%be%d1%82%d0%b2/", "text": "От Агенция „Митници“ ще бъде изготвена Наредба за изграждане на видеонаблюдение в данъчните складове на горивата. Това каза министърът на вътрешните работи Младен Маринов по време на изслушване в Комисия за вътрешна сигурност и обществен ред относно неговите първи впечатления от новата система за наблюдения и контрол на горивата. „Новата система е свързана с действащи системи от различни институции, които са обединени в един център, който им дава по-добра възможност за анализ на всички рискове и по-голям контрол при доставка по вода“, обясни министър Маринов, като уточни, че доставката се осъществява на пристанищата. „Идеята беше това да се обедини в един център, за да може служителите, които работят там да могат да контролират целия процес от появата на танкера в България до включването му в измервателни уреди и разтоварването на петролните продукти“, обясни той. „Системата ще бъде надграждана, ще бъде изготвена наредба от Агенция „Митници“, с която се цели да се задължи изграждане на видеонаблюдения и в данъчни складове, така, че да може да се следи и последващият процес от доставката до дистрибуторските мрежи. Това ще даде възможност да обхванем целия процес от входа на горивата до излизането им на крайните обекти и потребителите“, изтъкна той. „Планираме и се подготвяме, както за европейските избори, така и за абитуриентските балове. В интерес на истината след системно прилагане на мерки, мисля, че сме дисциплинирали и абитуриентите. Все по-дисциплинирани стават в шествията си, надявам се тази година да е още по-добре“, обясни Маринов в отговор на въпрос за предприетите мерки във връзка с осигуряване на нормални условия за провеждане на предстоящите европейски избори в страната. „Предприели сме всички мерки, имаме необходимия ресурс, дали сме финансовите разчети във връзка с изборите към Министерски съвет и Министерство на финансите, за да може да планираме допълнителни средства, защото се падат три почивни дни, европейски избори и абитуриентски балове“, изтъкна той. „Ще е необходим целият наличен ресурс и полагане на извънреден труд от служителите, но сме сигурни, че ще позволим изборите да се случат в един добър обществен ред“, увери вътрешният министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Министърът на МВР: Митниците ще изготвят Наредба за видеонаблюдение в данъчните складове за горивата"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b8-%d0%b3%d0%bb%d0%be%d0%b1%d0%b8-%d0%b7%d0%b0-10-500-%d0%bb%d0%b5%d0%b2%d0%b0-%d0%bf%d0%be%d0%bb%d1%83%d1%87%d0%b8%d1%85%d0%b0-%d0%b4%d0%b2%d0%b0%d0%bc%d0%b0/", "text": "Окръжният съд в Сливен наложи ефективни присъда на двама мъже по обвинения, че като съизвършители, в условията на опасен рецидив, без разрешително, държали с цел разпространение високорисково наркотично вещество, съобщиха от прокуратурата. Петър К. /30 г./ получи 2 г. и 6 м. затвор. Той ще трябва да плати и 10 хил.лева глоба. Съучастникът му Радослав К. /36 г./ ще лежи в затвора за срок от 1 година и ще трябва да плати глоба от 500 лева. Радослав К. е признал вината си и за това, че е управлявал лек автомобил след употреба на амфетамин и метаамфетамин. Двамата бяха задържани около 0,30 ч. на 20 декември в местността Моллова гора, докато пътуват с кола от Сливен към котленското с. Градец. Държаният от тях синтетичен наркотик е оценен на 588 лева. След ареста от МВР съобщиха, че и двамата са криминално проявени за кражби и престъпления, свързани с наркотични вещества. Операцията по задържането им бе проведена от служители в „Охрана на обществения ред“, участъците „Петолъчката“ и „Надежда“. Присъдите им бяха наложени след постигнато споразумение с обвинението, одобрено от съда. Споразумението има сила на влязла в законна сила осъдителна присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Затвор и глоби за 10 500 лева получиха двамата, задържани за метаамфетамин в Моллова гора"}
{"url": "https://trud.bg/%d1%81%d0%b8%d0%b3%d1%83%d1%80%d0%bd%d0%b8-%d0%bc%d0%b5%d0%b4%d0%b0%d0%bb%d0%b8-%d0%b7%d0%b0-%d0%b1%d1%80%d0%b0%d1%82%d1%8f-%d0%b0%d1%81%d0%b5%d0%bd%d0%be%d0%b2%d0%b8/", "text": "Братята Даниел и Боян Асенови си осигуриха поне бронзови медали от европейското първенство по бокс до 22 г. във Владикавказ (Русия), след като се класираха за полуфиналите. Тайсъна (кат. до 52 кг) победи с 5:0 съдийски гласа Мариан Скиопу (Румъния), а Боян (56 кг) взе труден успех с 3:2 срещу арменеца Жоржик Марутян. Към тях не успя да се присъедини Рами Киуан (75 кг), който отстъпи с 1:4 на Шон Лазерини (Шотландия). Късно снощи пък бе боят на Кристиян Николов с азера Джабраил Еликов при 81-килограмовите.", "date": "2019.03.13", "title": " Сигурни медали за братя Асенови"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%ba%d0%bc%d0%b5%d1%82%d1%8a%d1%82-%d0%b7%d0%be%d1%80%d0%bd%d0%b8%d1%86%d0%b0-%d0%ba%d1%80%d0%b0%d0%bb%d0%b5%d0%b2%d0%b0-%d0%b4%d0%bb%d1%8a/", "text": "Заместник- кметът по европейски проекти и програми и председател на МКБТХ откри специализирано обучение за педагогически специалисти –педагогически съветници и психолози от региона, на тема „Интернет – безопасно пространство за децата и младежите в контекста на риска от попадане в трафик на хора”. По време на срещата Зорница Кралева постави акцент върху това, че децата и непълнолетните са особено уязвима група и практиката показва, че ежедневно попадат в рискови ситуации онлайн, което ги поставя в риск от въвличане в трафик на хора. „Всички имаме деца и се грижим те да не пострадат. Разбира се, те имат уроци, от които да учат как да се предпазват,за целта използват и Google ,но това не е достатъчно и сме длъжни да се включим в тяхното безопасно сърфиране. В предвид възрастта на децата, особено в тийнеджърска възраст те се подлъгват много лесно и не знаят кой стои зад компютъра и кой е истинският човек, с когото те комуникират. По тази причина се организира днешната среща, с цел подобряване координацията и сътрудничеството между възрастните между децата и възрастните, между родители, преподаватели, психолози“, каза в част от приветствието си заместник-кметът и председател на Местната комисия за борба с трафика на хора- Зорница Кралева. Лектори на събитието са Антоанета Василева и Ралица Михайлова – експерти от Национален център за безопасен интернет и Асоциация „Родители”. В рамките на обучението акцент е темата за рисковото поведение и новите фактори за въвличане на деца и млади хора в трафик на хора, как да надграждаме безопасното поведение на деца в интернет и как да привлечем родителите като наши партньори и да си взаимодействаме успешно с тях. Педагогическите съветници и психолози се запознаха с най-актуалните тенденции в използването на интернет и дигиталните технологии сред децата. Обучението се организира от Местната комисия за борба с трафика на хора (МКБТХ)-Благоевград, с подкрепата на Националната комисия за борба с трафика на хора (НКБТХ) и в партньорство с Община Благоевград и РУО- Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Заместник-кметът Зорница Кралева: Длъжни сме да  работим за безопасното сърфиране в интернет на децата"}
{"url": "https://trud.bg/%d0%be%d1%81%d0%b8%d0%bd%d0%be%d0%b2%d1%8f%d0%b2%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%ba%d1%83%d1%87%d0%b5%d1%82%d0%b0-%d0%be%d1%82-%d0%bf%d1%80%d0%b8%d1%8e%d1%82%d0%b0-%d0%b2-%d1%82/", "text": "14 кучета от общинския приют в Търговище са осиновени тази година, съобщиха от местната администрация. За цялата минала година граждани са прибрали 32 от питомците на приюта. От там отчитат все по-голям интерес към изоставените животни, които намират стопани, докато в минали години е имало единични случаи. Активизирането на осиновяванията е в резултат и на местната кампания за ограничаване популацията на уличните кучета. След разясненията на закона 3400 домашните любимци вече са чипирани, имат паспорти и са регистрирани в националната система на агенцията по храните. В общинската са декларирани 2320, което е с 2000 повече от преди година и половина, когато реално стартира кампанията. Събраните средства от таксите пък отиват за ограничаване на изоставените кучета. От общината напомнят, че таксата за отглеждане на куче в града е 10 лв., а по селата 5 лв. За кастрираните животни не се дължи такава. Срокът за плащането й в общината пък е до края на март. Кастрираните улични миналата година са 500, а тази вече са прибрани и обработени 100. Ветеринари съобщават, че вече се натъкват само на млади животни, което показвало голям напредък при намаляване на скитащите кучета. Проблем остава обаче захранването на града с нови улични животни, които някак се оказват на територията на Търговище, за което общината търси съдействие и от полицията. Данните са, че стопани от други населени места, където няма приюти, се отърват от любимците си, като ги изхвърлят на границата на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.13", "title": " Осиновяват повече кучета от приюта в Търговище\t\t\t"}
