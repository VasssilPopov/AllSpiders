{"url": "https://trud.bg/%d0%b7%d0%be%d0%bd%d1%82%d0%b0-%d0%ba%d0%bb%d1%83%d0%b1-%d1%81%d0%be%d1%84%d0%b8%d1%8f-%d1%81-%d0%ba%d0%be%d0%bb%d0%b5%d0%ba%d1%86%d0%b8%d0%be%d0%bd%d0%b5%d1%80%d1%81%d0%ba%d0%b8-%d1%82%d1%8a%d1%80/", "text": "За 15-та поредна година Зонта Клуб София посрещна многобройните си гости на традиционния благотворителен „Бал на Жълтата роза“ в зала „София“ на хотел „Маринела“. Тази година всички набрани средства са предназначени за талантливите възпитаници на Националното училище по танцови изкуства и музикалните училища от Котел и Широка Лъка. Магдалена Ралчева – президент на Зонта Клуб София поздрави съмишлениците на каузата и им благодари за съпричастността. Патрон на бала бе примабалерината акад. Красимира Колдамова. Фината дама не скри вълнението си от кампанията за набиране на средства точно за танцовите изкуства. Сред гостите на „Бал на Жълтата роза“ бяха бизнесмени, политици и творци. Водещ на благотворителното събитие бе любимецът на поколения българи Орлин Горанов, а търгът за набиране на средствата чрез колекционерски предмети бе поверен във вещите ръце на бизнесдамата Мая Косева. Попзвездата Кристина Димитрова, харизматичният певец Влади Димов и младата и талантлива Цвети Радойчева както и други изпълнители допринесоха за празничната атмосфера на „Бал на Жълтата роза“. Зонта Клуб София е част от водещата Световна Женска Организация Зонта Интернешънъл, която работи за овластяването на жените чрез служба и застъпничество. Зонта-София бе учредена през 1995 година и ежегодно подкрепя различни обществени кампании, както и инициирасобствени такива. 2019-а година е особено знакова за всички Зонта клубове по света, тъй като се честват 100 години Зонта Интернешънъл. В организацията членуват над 30 000 жени от 1600 клуба по цял свят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Зонта Клуб София с колекционерски търг за деца-таланти (СНИМКИ)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d1%80%d1%83%d1%81%d0%b5-%d1%80%d0%b0%d0%b1%d0%be%d1%82%d0%b8%d0%bc-%d1%81-%d1%82%d0%b5%d1%81/", "text": "Открихме голям завод в Кърджали за автомобилни гуми. Той е пети подред. Ще открием и шести във Враца. Това заяви премиерът Бойко Борисов на среща с германски бизнесмени в Русе. „Работим с Тесла и БМВ. Радвам се да ви поздравя, че сте тук. В днешно време трудно се взимат решения за инвестиции в света, а в България правим по два завода на ден“, заяви още премиерът. Премиерът заяви, че ще скоро ще бъде започнат пътя Русе – Бяла. „Хемус“ го правим ударно. Каквото съм обещал, ще го изпълня. Полагам огромни усилия и ще се постарая, за да е сигурно, че това ще е трайно решение и ще има втори мост в Русе. Може до края на този месец да обявим подобно решение, но обичам да говоря, когато е станало“, коментира още той. „В мечтите на БСП това се нарича индустриализация. Някога щели да направят това, което правим ние днес“, каза още министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Премиерът Борисов в Русе: Работим с Тесла и БМВ (ВИДЕО)\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%ba%d1%8a%d0%bc-%d1%82%d1%83%d1%80%d1%86%d0%b8%d1%8f-%d0%bd%d0%b5-%d0%b2%d0%b8/", "text": "Ако ще ни провокирате и ще заменяте цената на инвестициите с етническия мир – „Благодаря!“, но няма нужда. С този статус във „Фейсбук“, заместник министър-председателят по обществен ред и сигурност, министър на отбраната и председател на ВМРО – БНД Красимир Каракачанов противостоя на думите на посланика на Турция в България, който се обяви за засилено изучаване на турския език у на за целите на икономическото развитие. Ето какво написа Каракачанов: По повод провокативното изказване на турския посланик у нас Хасан Улусой, че трябва да се учи „по-засилено“ турски език за целите на икономическото развитие на страната, ще кажа само това: Ако цената на турските инвестиции у нас е утвърждаване на национални малцинства, промяна на конституцията ни, разбутване на етнически мир и пр., ще кажем на Турция – „Благодаря!“ И аз, подобно на видния българският държавник Драган Цанков, който каза на Русия, която се опитваше в края на 19 в. да налага агресивно своята политика в България, ще кажа ясно: „Не ви щем ни меда, ни жилото!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Красимир Каракачанов към Турция: Не ви щем ни меда, ни жилото!"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b4%d0%b5%d0%bb%d0%be%d1%82%d0%be-%d0%bd%d0%b0-%d0%ba%d0%b8%d1%80%d0%b8%d0%bb-%d0%b8-%d0%bc%d0%b5%d1%82%d0%be%d0%b4%d0%b8/", "text": "Светите братя Кирил и Методий, които почитаме днес по стар стил, ни завещаха повече от азбука. Те ни дадоха знание. За нас, българите, делото на Кирил и Методий и техните ученици е стожер на българския дух, който ни е направил несломим през вековете народ. Трябва да се горди, че сме дали третата азбука на ЕС и сме част от културното езиково многообразие на Европа. Това заяви по време на празника „Кирилицата в Европа“, организиран от район Илинден, водачът на листата на ГЕРБ и СДС Мария Габриел, съобщиха от партията. „Моето послание днес е да насърчаваме любовта към четенето. Надявам се къщичките за книги в Южния парк да приютяват повече четящи хора, особено децата. Днес, в ерата на цифровите технологии, традиционните и електронните книги могат да живеят заедно, отваряйки ни повече възможности за четене. Пожелавам повече хора в парка да разлистват страниците на книгите в къщичките и да намерят своята фраза, която да им остане за цял живот“, подчерта Габриел. Тя добави, че нейната любима фраза е от книгата „Малкият принц“, която е оставила в своебразната библиотека: „Истински се вижда само със сърцето. Същественото е невидимо за очите“. „Датата 26 май ни дава още една възможност да изпратим послание за България на сърцата и умовете. За България и Европа на културата. За силна България в обединена Европа с номер 12 в бюлетината“, добави Мария Габриел. Именно по инициатива на Мария Габриел Европейската комисия се превърна в сцена на българската просвета и култура и славянската писменост на 24 май преди една година. По време на празника в район Илинден кандидатът за евродепутат от ГЕРБ Андрей Ковачев сподели, че трябва четенето да бъде стимулирано, защото в книгите е науката и знанието. „Младите поколения трябва да израстват в с българския дух, като част от Европейския съюз и като част от семейството на свободните демократични народи. Трябва да направим така, че младите поколения да намерят своето щастие в страната. Те са свободни да пътуват, но най-хубавото, което можем да им завещаем, е да намерят своето щастие в своята родина“, подчерта Ковачев. Общинският съветник Татяна Георгиев призова всички да се обръщат по-често към книгите, защото техните страници успяват да ни пренесат на места, на които се случват невероятни неща и от там излизаме по-умни, по-добри и по-човечни. „На 26 май ни предстоят европейски избори. Район Илинден е един от районите в София, които спечелиха най-много инвестиции от европейски проекти. На територията на района всички 8 училища и детски градини се реновират по европейски програми “, подчерта Георгиева. Тя благодари на кмета на Илинден Иван Божилов за непрекъснатата работа, за да може всичко постигнато да се реализира. Иван Божилов призова посетители на парка да пазят поставените къщички за книги в района. След официалната част гостите на празника дариха своите книги на гражданите на „Илинден“ в специалните  градински библиотеки. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Мария Габриел: Делото на Кирил и Методий и техните ученици е стожер на българския дух, който ни е направил несломим през вековете народ\t"}
{"url": "https://trud.bg/%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b2-%d0%bf%d0%b5%d1%80%d1%83%d1%89%d0%b8%d1%86%d0%b0-%d0%b1%d1%81%d0%bf-%d1%81%d0%b0-%d0%b4%d0%be%d0%b1%d1%80%d0%b8-%d0%b2-%d0%b4%d0%b0/", "text": "„За разлика от опонентите ни от БСП, които предпочитат да правят гръмки обещания и обвинения само в телевизиите, ние от ГЕРБ заставаме лице в лице с хората“, обяви кандидатът за евродепутат от ГЕРБ и СДС Ева Майдел, визирайки откритата кампания на ГЕРБ в българските общини, съобщиха от партията. Заедно с друг кандидат за евродепутат Младен Шишков днес тя се срещна с жителите на община Перущица. Тримата разговаряха и с много членове и симпатизанти на ГЕРБ от общината. „Доказахме, че можем да подобряваме живота на хората. Европейските средства ни помагат да правим градовете ни по-добри, за да останат и да се реализират младите хора тук“, коментира срещите си с хората Майдел. От своя страна колегата й Младен Шишков посочи факта, че ПП ГЕРБ постоянно е провокирана от опонентите си от БСП с лъжи и компромати, но въпреки това показва сила и реални резултати – санирани училища и детски градини, нови пътища и магистрали, спортни съоръжения. „Чрез европейската солидарност българските села и градове успяха да се обновят с нови площади и паркове, затова мислете разумно и изберете хората от ГЕРБ, които знаят да градят мостове в Европа“, апелира Шишков. Той завърши с думите: „Всички ние можем да работим здраво и да постигаме поставените цели. Затова говорете с хората около вас, говорете с близките си и приятелите, и гласувайте всички с №12. Активността на евроизборите на 26 май и убедителната победа на ГЕРБ ще означава, че не сме периферия и казваме твърдо „не“ на двойните стандарти и на втората скорост, защото гласът ни се чува в Европа“. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Ева Майдел в Перущица: БСП са добри в даването на гръмки обещания и в  обвиненията, а ние в подобряването на живота на хората\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82/", "text": "Двама души пострадаха при верижна катастрофа край Самоков. Инцидентът е станал около 14:30 часа на пътя Самоков – Бели Искър. Ударили са се общо три коли. Двамата ранени са без опасност за живота. Заради инцидента обаче временно е ограничено движението и в двете посоки по пътя Самоков – Бели Искър. Шофьорите трябва да се движат с повишено внимание и съобразена скорост по обходен маршрут: Самоков – Боровец – Бели Искър, съобщават от Агенция „Пътна инфраструктура“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Двама души пострадаха при верижна катастрофа край Самоков"}
{"url": "https://trud.bg/%d0%b1%d1%81%d0%bf-%d0%b2%d0%bd%d0%b5%d1%81%d0%b5-%d0%b6%d0%b0%d0%bb%d0%b1%d0%b0-%d0%b2-%d1%86%d0%b8%d0%ba-%d1%81%d1%80%d0%b5%d1%89%d1%83-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81/", "text": "БСП внесе в ЦИК жалба срещу премиера Бойко Борисов. В сигнала се посочва, че той нарушава закона, изпълнявайки ролята и на председател на предизборен щаб. Социалистите искат ЦИК да принуди Борисов да излезе в отпуск по време на кампанията или да се оттегли от едната от двете длъжности. Това е втора подобна жалба на БСП, като първата беше отхвърлена.В последните дни по темата прехвърчаха искри между държавните мъже. Президентът посочи, че не трябва да се прави предизборна кампания с пари от държавния бюджет. Борисов отвърна, като се закани закани: „Трябва а се чуя с колегите от ЦИК да му забранят и на него да води кампания“. В ЦИК обаче все още не са получавали подобен сигнал от ГЕРБ. Ето и пълния текст на жалбата, разпространена от пресцентъра на партия БСП: ДО ЦЕНТРАЛНА ИЗБИРАТЕЛНА  КОМИСИЯ  ЖАЛБА От Георги Свиленски, председател на Националния предизборен щаб на коалиция от партии „БСП за България“ УВАЖАЕМИ ЧЛЕНОВЕ НА ЦИК, Предоставям на Вашето внимание линк към електронната страница в интернет на ПП «ГЕРБ» и разпечатано копие на книжен носител от публикация на същата от 25 април 2019 г., от която е видно, че министър-председателят Бойко Методиев Борисов оглавява Председателски предизборен щаб на ГЕРБ и партиите, подкрепили евролистата им за участие в изборите за членове на Европейският парламент, които ще се проведат на 26 май 2019 г.: http://www.gerb.bg/bg/news/detail-boiko_borisov_oglavyava_predsedatelski_predizboren_shtab_na_gerb_i_partiite_podkrepili_evrolistata-51959.html Искам да Ви припомня императивната норма на чл. 19, ал.7, т.5 от Закона за администрацията, която гласи, че министър-председателят не може да бъде ръководител на предизборен щаб на партия, коалиция от партии или инициативен комитет. Видно е, от публичните изяви на премиера Бойко Методиев Борисов в последните дни и седмици е, както дори той самият призна в интервю по БТВ в предаването на Цветанка Ризова „Лице в лице” на 8 май 2019 г., че ползва публичен държавен административен ресурс – автомобили, гориво за тях, хеликоптери, охрана от НСО, шофьори. Всички тези публични предизборни мероприятия на Бойко Борисов бяха широко отразени от всички национални медии, доказателства, за които Ви предоставихме на разположение в подадена от „БСП за България” предходна жалба на 7 май 2019 г. Гореописаните разходи са средства от държавния бюджет, които министър-председателят ползва безплатно в кампанията на ПП „ГЕРБ” и финансира незаконосъобразно, в качеството си на председател на Предизборен щаб предизборната кампания на собствената си партия чрез парите, събрани в държавната хазна чрез данъците на всички граждани на Република България. Според Закона за политическите партии и Изборния кодекс, министър-председателят носи административно – наказателна отговорност за всяко едно от гореописаните закононарушения така, както за незаконосъобразно финансиране на предизборната кампания на ПП „ГЕРБ”, така също и за нарушаване на правилата за предизборна агитация като глобата е в размер на 3 000 до 15 000 лева за всяко едно от тях поотделно. Уважаеми членове на ЦИК, В следствие на гореизложеното и на основание чл.476 във вр. чл.168, ал.3 и чл.182, ал.3 от Изборния кодекс и на основание чл. 24, ал.4 от ЗПП, Ви моля, да бъде потърсена административнонаказателна отговорност на лицето Бойко Борисов и да му се наложи глоба в размер от 3 000 до 15 000 лева за всяко едно от гореизброените нарушения поотделно. Моля, също така, да задължите лицето Б. Борисов да излезе в служебен отпуск по време на предизборната кампания, в качеството му на министър-председател, докато изпълнява длъжността на председател на Предизборен щаб. Алтернативно, молим, Б. Борисов да избере и да се оттегли от една от двете длъжности, поради несъвместимост с публичната длъжност, която заема и закононарушенията, които ежедневно извършва.  Моля, в допълнение да сезирате Сметната палата по служебен ред за произнасянето и и за налагане на съответните аминистративно-наказателни санкции, предвидени за извършване на закононарушения при финансирането на предизборната кампания на ПП „ГЕРБ” и другите партии, подписали коалиционно споразумение и носещи солидарна отговорност като политически партньори. Приложение: Копие публикация на страницата на ПП „ГЕРБ” в интернет. Гр. София, С УВАЖЕНИЕ:  11.05.2019 г. ГЕОРГИ СВИЛЕНСКИ  ПРЕДСЕДАТЕЛ НА НАЦИОНАЛЕН  ПРЕДИЗБОРЕН ЩАБ  НА КОАЛИЦИЯ БСП ЗА БЪЛГАРИЯ 11.05.2019 г.  гр. София АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " БСП внесе жалба в ЦИК срещу Бойко Борисов"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%b6%d0%b5%d1%87%d0%be-%d1%81%d1%82%d0%b0%d0%bd%d0%ba/", "text": "Третото издание на фолклорното надиграване „Поведи хорото в Бургас“, организирано от ГЕРБ, събра стотици жители и гости на морския град. В надиграването взеха участие 13 танцови състава към клубовете „Лукойл“, „Бургос“, „Тракийска дъга“, „Българит“, „Мартеница“, „Златен пламък“, „Хоп Троп“, „Миладина“, „Бургас“, „Мераклии“, „Медено котле“, „Крайморци“, „Настроение“. Те представиха едни от най-обичаните и познати фолклорни танци от различни области на страната. Събитието, което нямаше състезателен характер, бе подкрепено от кандидата за евродепутат от ГЕРБ Жечо Станков, народните представители Димитър Бойчев, Иван Вълков, Галя Желязкова, както и общински съветници от партията. „Фолклорното надиграване е палитра от цветове и емоции, благодаря на всички участници за огромния интерес да бъдат част от третото издание. Провеждането на този фолклорен празник беше обещание, което спазихме и превърнахме в традиция. Надявам се с всяка следваща година участниците да се увеличават. От 12 години сме част от голямото европейско семейство, но не бива да забравяме своята национална идентичност“, поздрави участниците областният председател на ГЕРБ Димитър Бойчев. Събитието, което се проведе на терасата на Културен център „Морско казино“, се превърна в празник на българския дух и традиции. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Кандидатът за евродепутат Жечо Станков присъства на третото издание на фолклорното надиграване  „Поведи хорото в Бургас“\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b2-%d0%b1%d1%80%d0%b5%d0%b7%d0%bd%d0%b8%d0%ba-%d1%89%d0%b5-%d1%80%d0%b0%d0%b1%d0%be%d1%82%d1%8f-%d0%b7%d0%b0-%d0%bf/", "text": "Брезник е добър пример за това как по-малките населени места могат да се развиват успешно, когато има добър синхрон между местната власт, държавата и със съдействието на европеското финансиране. Това заяви кандидатът за евродепутат от листата на ГЕРБ и СДС Лиляна Павлова при посещението си в Брезник, съобщиха от партията. Тя беше придружена от областния координатор на политическата сила в Перник Вяра Церовска, народния представител д-р Александър Александров, председателя на Жени ГЕРБ Ирена Соколова и общинския координатор Лина Симеонова. „Виждаме как регионите и населените места в тях се развиват и това е нашата цел. Ако вляза в Европейския парламент, ще отстоявам именно това – повече европейско финансиране за България, за да няма разделение на малки и големи, богати и бедни общини“, подчерта Павлова. Тя отбеляза важността да бъдат осигурени повече средства за райони като Брезник, където поминъкът е земеделие“, сподели Павлова. Тя подчерта, че са вложени много средства за подобряване на пътната инфраструктура в региона. „Благодарение на пътната свързаност, все по-често хората избират да останат да живеят по родните си места. С европейско финансиране се направиха и ще продължава да се прави енергийна ефективност. Благодаря на всички жители на Брезник, че бяха смели, не се подведоха на фалшивите новини и манипулациите и 5-те сгради, които бяха допустими за саниране, бяха санирани“, каза още кандидатът от партия ГЕРБ. Тя отбеляза, че предстоят още много инвестиици в града, като енергийно обновяване на местното училище. Кандидатът за член на Европейския парламент посети местната средновековна църква „Света Петка“, където се поклони пред мощите на Светицата и се запозна с историята на най-стария храм в брезнишко. Наскоро църквата бе ремонтирана с европейски средства. Тя е част от няколко проекта за ремонт, реконструкция и възстановяване на храмове и манастири в общините Брезник и Трън по Програмата за развитие на селските райони 2014-2020 г. на стойност 673 258 лева. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Лиляна Павлова в Брезник: Ще работя за повече европейско финансиране за  България, за да няма разделение на малки и големи, богати и бедни общини\t"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%b2%d1%80%d1%8a%d1%87%d0%b8-%d0%be%d1%89%d0%b5-3-%d1%81%d1%82%d0%b8%d0%bf%d0%b5%d0%bd%d0%b4%d0%b8%d0%b8-%d0%b2-%d1%80%d1%83%d1%81%d0%b5/", "text": "АТАКА връчи още 3 стипендии на студенти. Този път инициативата на партията се проведе в Русе, съобщиха от пресцентъра на партията. „Решихме да подпомагаме младите хора на България, да останат в страната, да си завършат образованието у нас, а не да бягат в чужбина”, каза зам.-председателят на АТАКА Десислав Чуколов. „Много съм щастлива от този жест на АТАКА, искам да се реализирам в България”, каза едната стипендиантка Стефани. „Благодаря на партията, че влага в бъдещето на младите хора”, сподели Деница, която учи за медицинска сестра и е категорична, че ще остане в страната. Бъдещият икономист Тодор, който получи стипендия, също благодари на АТАКА. По думите му инициативата на партията е изключително добра, защото младите са бъдещето на България. В Русе водачът на листата на партията за евровота д-р Георги Димов поздрави всички българи с празника на светите братя Кирил и Методий. Той се възмути от изказването на турския посланик у нас Хасан Улусой, че трябвало задължително да се изучава турски език в България. „Точно на тази дата беше свръх наглост изявлението на турския посланик. Българският език е нашият национален език. Българският език е част от нашата нация и стожер на нашата нация”, подчерта Димов. Първият в листата на АТАКА за евроизборите призова избирателите да гласуват с №14 на 26 май, ако искат страната ни да не е територия за американски бази. В заключение Димов припомни, че АТАКА внесе призив до председателя на Еврокомисията за предоговаряне на договора ни с ЕС и въвеждането на общоевропейска минимална заплата и пенсия за всички страни-членки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " АТАКА връчи още 3 стипендии в Русе"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81%d1%82%d0%b0%d0%bd%d0%b0-%d1%81%d1%82%d0%be%d0%bb%d0%b8%d1%86%d0%b0-%d0%bd%d0%b0-%d0%bc%d0%b0%d0%b6%d0%be%d1%80%d0%b5%d1%82%d0%bd%d0%b8%d1%8f-%d1%82%d0%b0%d0%bd/", "text": "Два дни Шумен ще бъде столица на мажоретния танц. Градът събра спортисти от цялата страна за XI-я Национален фестивал на мажоретния танц „Мадарски конник“. В събота изкусните танцьори шестваха с помпони и батони през централния булевард „Славянски“, водени от 26-те момичета на домакините – спортен клуб „Ритмик“-Шумен. Точно в 16 часа фестивалът беше открит от зам.кметът по култура Найден Косев, който приветства цветът на мажоретния спорт, уважил шуменския форум. Над 450 мажоретки от 20 състава ще се състезават по умения и грация в неделя. Участниците са от клубове от Нови пазар, София, Варна, Горна Оряховица, Русе, Бургас, Тервел, Свиленград, Левски. Шумен се представя освен от СК „Ритмик“ и от отборите на три училища: средните „Трайко Симеонов“, „Васил Левски“ и VI-то ОУ „Еньо Марковски“. Детските градини „Щурче“, „Космонавт“, „Изворче“, „Конче вихрогонче“, „Златната рибка“ и „Латинка“ също имат свои елитни представители. Президентът на Българската мажоретна федерация Милко Кралски поздрави всички участници и им пожела успех в спортната зала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Шумен стана столица на мажоретния танц\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bf%d1%80%d0%b8%d0%b2%d0%b8%d0%ba%d0%b2%d0%b0-%d0%bf%d0%be%d1%81%d0%bb%d0%b0%d0%bd/", "text": "По разпореждане на вицепремиера и министър на външните работи Екатерина Захариева, посланикът на Република Турция в Република България ще бъде извикан в МВнР в понеделник, за да даде обяснение за думите си от днес, с които призовава българската държава да насърчи изучаването на турския език като чужд език. Това съобщиха от пресцентъра на Министерството на външните работи. От МВнР посочиха, че думите на посланика звучат смущаващо, тъй като българското правителство никога не е възпрепятствало свободното чуждоезиково обучение. Турски език може да се изучава в училище наред с английски, немски, френски, китайски, японски, румънски, руски, иврит. В тази връзка МВнР подчертава, че такова изказване от посланика на съседна и партньорска държава като Турция не съответства на очакванията на Република България за това по какъв начин следва да се развиват нашите добросъседски и приятелски отношения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Екатерина Захариева привиква посланика на Турция, за да даде обяснение за думите си за изучаването на турски език"}
{"url": "https://trud.bg/%d0%b2%d1%8a%d0%be%d1%80%d1%8a%d0%b6%d0%b5%d0%bd%d0%b8-%d0%bc%d1%8a%d0%b6%d0%b5-%d0%bd%d0%b0%d1%85%d0%bb%d1%83%d1%85%d0%b0-%d0%b2-%d1%85%d0%be%d1%82%d0%b5%d0%bb-%d0%b2-%d0%bf%d0%b0%d0%ba%d0%b8%d1%81/", "text": "Евакуираха хотел „Пърл Континентал“ в Пакистан, който беше нападнат от въоръжени мъже. Изстрели са били чути в 5-звезден хотел в югозападния пакистански пристанищен град Гвадар. Нападението е било извършено от най-малко трима въоръжени мъже. Те нахлули във фоайето на хотел „Пърл Континентал“ и открили безразборна стрелба. Мястото е популярно сред туристите, идващи от Китай. Според очевидци мъжете били тежко въоръжени, носели са гранатомети и колани с експлозиви. Районът около хотела е отцепен от полицията и силите за сигурност. Към момента няма данни за жертви и ранени. Министърът на информацията на провинция Белучистан, където е разположен пристанищния град, съобщи, че голяма част от посетителите и персонала на хотела са евакуирани. В момента силите за сигурност водят престрелка с нападателите. Според непотвърдена информация обаче в сградата все още са блокирани няколко китайски туристи. Хотел „Пърл Континентал“ е предпочитано място за отдих на чуждестранни делегации, бизнесмени и обикновени туристи, дошли да разгледат града. Инцидентът се случва само седмици след като 14 души, сред които 11 военни, бяха убити при друга атака в Гвадар, припомнят местни медии. Градът е важен транспортен и икономически център от така наречения Китайско-пакистански икономически коридор за развитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Въоръжени мъже нахлуха в хотел в Пакистан"}
{"url": "https://trud.bg/8-%d0%b3%d0%be%d0%b4%d0%b8%d1%88%d0%bd%d0%be-%d0%b1%d1%80%d0%b8%d1%82%d0%b0%d0%bd%d1%87%d0%b5-%d0%b8%d0%b7%d0%bf%d1%8f-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d1%85%d0%b8%d0%bc/", "text": "400 години чества днес дряновското село Керека. Там живеят около 60 души. През последните години млади хора избират да отглеждат децата си тук и да го развиват. „Село Керека не е уникално само заради историята си. Керека се възражда за нов живот благодарение на огромната любов към родното място, към Родината, с която успявате да заразите и чужди граждани“ – с тези думи се обърна вицепрезидентът Илияна Йотова към жителите и гостите на селото. С изпълнението си на химна на Република България на перфектен български език 8-годишната Милица Мартин, която неотдавна идва със семейството си от Великобритания в Керека, развълнува присъстващите. Вицепрезидентът благодари специално на председателя на Народно читалище „Напредък – 1884“ – 29-годишната Невена Николова и на всички, отдадени на възраждането на село Керека. Вицепрезидентът Илияна Йотова и зам.-председателят на Народното събрание Емил Христов откриха плоча в чест на достолепната годишнина на селото. Двамата поднесоха цветя пред паметника на Св. св. Кирил и Методий и паметника на четниците от село Керека, участвали в четата на Бачо Киро и поп Харитон в Дряновската епопея. В село Керека през 1885 г. е издигнат първият в България паметник на славянските първоучители. „Днес почитаме Светите братя Кирил и Методий, които дадоха четмо и писмо на милиони хора, създадоха третата християнска цивилизация – славянската, и я разпространиха“, посочи Илияна Йотова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " 8-годишно британче изпя българския химн на 400-годишнината на село Керека\t"}
{"url": "https://trud.bg/%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0%d1%85%d0%b0-%d0%bd%d0%b0%d0%b4-2-%d1%82%d0%be%d0%bd%d0%b0-%d1%85%d0%b0%d1%88%d0%b8%d1%88-%d0%bf%d1%80%d0%b8-%d0%be%d0%bf%d0%b5%d1%80%d0%b0/", "text": "47 души бяха арестувани при съвместна операция на испанската полиция и италианските карабинери срещу престъпни организации. Операцията беше проведена в имоти в Малага и на други места в Испания и Италия. Открити са 2 тона и 744 килограма хашиш, нелегално огнестрелно оръжие и над 70 000 евро. От Испания, наркотикът отивал в европейски страни, скрит в камиони. Операцията е подготвяна от 2016 година.Сред задържаните има членове на калабрийската мафия Ндрангета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Конфискуваха над 2 тона хашиш при операция в Италия и Испания\t"}
{"url": "https://trud.bg/%d0%b4%d0%bd%d0%b5%d1%81-%d1%89%d0%b5-%d1%81%d0%b5-%d1%80%d0%b0%d0%b4%d0%b2%d0%b0%d0%bc%d0%b5-%d0%bd%d0%b0-%d0%bf%d0%be%d0%b2%d0%b5%d1%87%d0%b5-%d1%81%d0%bb%d1%8a%d0%bd%d1%86%d0%b5/", "text": "Над по-голямата част от страната в събота ще бъде слънчево. Минималните температури ще са между 5 и 10 градуса, по Черноморието – до 12 градуса, а максималните – между 19 и 24 градуса, предава  По-значителна облачност и валежи може да се очакват над източните райони и планините. Над планините по-значителна облачност ще има в следобедните часове, когато на места ще превали. Ще духа умерен северозападен вятър. Максималната температура на височина 1200 метра ще е около 14 градуса, а на 2000 метра – около 6 градуса. Над Черноморието ще има по-значителна облачност и превалявания, придружени с гръмотевици, в следобедните часове. Ще духа слаб северозападен вятър. Максималните температури на въздуха ще са 18 -20 градуса, на морската вода – 14, вълнението на морето ще е около 2 бала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Днес ще се радваме на повече слънце"}
{"url": "https://trud.bg/%d1%85%d0%be%d1%81%d0%b5-%d0%ba%d0%b0%d1%80%d0%b5%d1%80%d0%b0%d1%81-%d0%b2%d0%b5%d1%87%d0%bd%d0%be%d0%b7%d0%b5%d0%bb%d0%b5%d0%bd%d0%b8%d1%8f/", "text": "Хосе Карерас казва днес финално довиждане на българската публика. Великият испански тенор ще изнесе грандиозен концерт с оркестъра на Софийската опера и балет тази вечер в зала Арена Армеец. Диригент е Давид Хименес, ученик на Херберт фон Караян и племенник на Карерас. В бляскавия спектакъл участват над 120 човека.  “На света има и такива вечнозелени хора, вечнозелени мъже и жени, не много, но все пак има. Те са сдържани, търпеливи и силни хора; по-силни са от света, по-силни са от живота и смъртта, по-силни от съдбата. Бурите на живота ги връхлитат, дъждовете безмилостно ги шибат, свирепите студове се мъчат да ги сковат; но бурите, дъждовете и студовете отминават, а те остават зелени, прави, непоклатими…” Тези редове на английския писател Джером К. Джером сякаш са писани за един от титаните на съвременното оперно изкуство – Хосе Карерас. От момента, когато той едва 8-годишен застава пред микрофона на Испанското национално радио, за да изпее La Donna e Mobile, до неговата поява седем десетилетия по-късно на сцената на столичната “Арена Армеец”, Карерас остава неизменно един и същ – упорит, борбен, целеустремен и по своему велик. “Несъмнено Хосе е гениален. Рядко съчетание: глас, музикалност, целеустременост, трудолюбие и потресаваща красота. И всичко това е дадено нему. Щастлива съм, че първа забелязах този диамант и помогнах да бъде видян от света.” Думите са на испанската оперна дива Монсерат Кабайе. Карерас разказва, че за първи път се почувствал истински привлечен от музиката на 6-годишна възраст. Заедно с родителите си гледа на кино “Великият Карузо”, а емоцията от видяното била почти кошмар за семейството му. Дълго време след това Хосе не спира да пее вкъщи, а когато се опитват да го накарат да млъкне, хлапакът се заключва в банята, пуска водата и продължава да пее, седнал на ръба на ваната. “Горките ми родители – разказва след време през смях тенорът. – Едва след години осъзнах, че съм вил като койот. Но пък в крайна сметка мама ме заведе при учителка по пеене.” Майка му е убедена, че един ден от него ще излезе голям певец, но не успява да види величието на сина си като световна звезда. Умира от рак, когато той е на 18 г. Хосе разказва, че до ден днешен винаги, когато излиза на сцената, мисли за нея. Първоначално записва химия в университета в Барселона, но не пропуска нито един урок по пеене. И бъдещето му е окончателно решено през 1971-ва, когато печели конкурса International Verdi Singing Competition в Парма, Италия. Наградата включва и покана за ролята на Рудолф в операта “Бохеми”. Дебютът му на световна сцена обаче е с “Мария Стюарт” в Лондон. А след като през 1976-а Херберт фон Караян го кани да пее в дирижирания от него Реквием от Верди в Залцбург, Карерас се превръща в светило от най-големите оперни сцени в света. Великият Караян казва за него, че е “най-доброто белканто, което съм чувал”. Това дава насока в репертоара на Карерас, но има и строги критици, които смятат, че Караян проваля кариерата му като чист оперен тенор. И наистина Хосе Карерас е всеобхватен като вокал – освен арии, пее народни песни, танга, църковна музика, естрада и други. Репертоарът му включва около 60 оперни заглавия, дискографията – над 150 студийни записа, от които 50 цели опери, няколко златни и няколко платинени диска – общо над 120 различни заглавия! По повод влечението си по “масовия вкус” Карерас коментира: “В миналото такива парчета са били интерпретирани от велики певци като Карузо, Марио Ланца или Джузепе ди Стефано. Обичам тези песни от детството си: средиземноморската страст в тези песни, енергията, понякога лекотата, която им е присъща – и преди всичко, мога да ги пея с цялата си душа. Да, понякога такива песни дори предлагат повече творческа свобода, отколкото големите арии!” Голямата драма в живота на Карерас се случва през 1987, когато припада на репетиция на “Бохеми” в Париж. Тогава е на 43 г., а кариерата му върви стремглаво нагоре, а научава страшната диагноза – левкемия. Лекарите му дават шансове за живот една към десет. Подлага се на дълга и мъчителна химиотерапия и присаждане на костен мозък. Напук на прогнозите, все пак чудото става и той отново се връща на сцената здрав! Благодарен за втория шанс, певецът създава фондация за борба с коварната болест. Именно тя става повод и на сцената да се появят великолепните изпълнения на “Тримата тенори”. През 1990 г. заедно с Лучано Павароти и Пласидо Доминго правят концерт, който има за цел да събере средства за фондацията. Успехът е толкова голям, че те продължават да пеят заедно до 2003 г. “Тримата тенори” се допълват по странен и прекрасен начин. Карерас не притежава мощта, която струеше от Павароти. Като че ли е далеч и от самочувствието, излъчвано от Доминго. Карерас обаче е дарен с друго – чувствителност, която му носи цялата любов на света.   Футболен фен Карерас е прочут футболен запалянко. Фен е на “Барса”, а за Христо Стоичков говори като за “идол”, който подпомага благотворителните му акции с фондацията. Тенорът не просто ходи на мачове, а споделя и типичните за стадиона страсти, включително студена бира: “Тя не вреди на гласа, освен ако не я изпиеш преди концерт. Старая се в деня преди сценична изява да говоря малко, а за стадион и дума да не става. Никакъв алкохол – нито вино, нито бира. Но след концерта, ако имам три дни до следващия – мога да “злоупотребя” за здраве. Студената бира е далече по-безопасна за гласа, отколкото климатиците”, убеден е той.   За него В сърцето му е целият свят Музиката ми подари много приятелства с легенди, с чиито хитове живеех. И с един великан, който до нашата първа среща го нямаше в дисковете ми в колата – Хосе Карерас. Запознахме се на снимки за реклама в благотворителна акция за борба срещу левкемията. Освен заклет барселонист и велик тенор, той се оказа и човек, в чието сърце има място за целия свят. Всеки разговор с него обогатява и те провокира да осмислиш по-глобално мисията си на този свят.   Той сбъдна една моя мечта Да пея на една сцена с Карерас бе една от моите най-големи мечти и тя се сбъдва тази събота. Познаваме се отдавна. Бях сред участниците във втория и трети майсторски клас (2017 и 2018 г.) на Карерас в Пезаро, Италия. Очаквам концерта с огромно нетърпение.   Горд съм, че избра нашия оркестър Горд съм с нашия оркестър. Неслучайно оперната легенда Хосе Карерас избра за партньори музикантите на Софийската опера и балет при своето сбогуване с българската публика. Спря се на оркестър, който има богата история не само с най-големите български диригенти, но и под палката на много известни световни диригенти, в грандиозни постановки в големи зали и под открито небе.   От съперници станахме първи приятели Като бяхме млади, между нас имаше съперничество – кой от двамата е по-велик тенор! Аз съм от Мадрид, а Хосе – каталунец. Това още повече засилваше враждата. През 1984 г. се скарахме и за политика. Когато обаче разбрах, че е тежко болен, бях сред първите, които почогнаха. Помислих си – светът не може да си позволи да загуби такъв глас! Оттогава сме първи приятели.", "date": "2019.05.11", "title": " Хосе Карерас – Вечнозеления"}
{"url": "https://trud.bg/%d0%b7%d0%b0%d1%81%d1%82%d1%80%d0%b5%d0%bb%d1%8f%d1%85%d0%b0-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%81%d0%ba%d0%b0-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%ba/", "text": "Афганистанската журналистка Мена Мангал, която е съветник по културата в парламента, е била застреляна докато отивала на работа в столицата Кабул, съобщи Асошиейтед прес. Нападателите са избягали от местопрестъплението. Не е ясно дали убийството е терористичен акт или става въпрос за разчистване на лични сметки. Засега никой не е поел отговорност за покушението. Франс прес съобщава и за загинали 7 деца при експлозия на заложена край пътя бомба в югоизточната афганистанска провинция Газни. Загиналите деца са били на възраст между 7 и 9 години. Най-малко четири от тях са били от едно семейство. При инцидента има и две ранени деца. Представител на местните власти обвини за атаката талибаните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Застреляха афганистанска журналистка на път към работа"}
{"url": "https://trud.bg/%d1%89%d0%b5-%d1%81%d0%b5-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%bb%d0%b8-%d0%bf%d0%bb%d0%b0%d0%bd%d0%b5%d1%82%d0%b0%d1%82%d0%b0-%d0%be%d1%82-%d1%8f%d0%b4%d1%80%d0%b5%d0%bd%d0%be-%d0%be/", "text": "Пасивността и безразличието са реален факт През последните години човечеството изживява най-рискования и непредсказуем за своето бъдеще период от своето съществуване. Ако в миналото се твърдеше, че Балканите са заредено буре с барут, то в подобно състояние вече се намира цялата планета. Само натрупаният ядрен арсенал е в състояние многократно да унищожи живота на земята. Въпреки това продължава усъвършенстване на съществуващите и въоръжаване с нови още по-модерни и по-разрушителни образци оръжия.Ежегодно нарастват военните бюджети, достигайки умопомрачителни мащаби от 1,8 трилиона долара. А маневрите на войските стават почти ежедневие. За да бъде оправдано това безумие, военнолюбците платиха на „учени“ да „докажат, че войната е напълно естествена проява на народите“. Имало е и ще има войни докато съществува човешкият род. В същото време могъщата пропагандна машина успя да парализира сетивата на международната общественост, която става все по-безразлична към тази агресивна политика, тикаща човечеството към гибел, както и по-безразлична към собствената си съдба. Ако в миналото, особено през 60-те и 70-те години на XX век, мощни антивоенни движения и протести принуждаваха политиците, и особено свръхсилите САЩ и СССР, да ограничат надпреварата във въоръжаването и потърсят взаимно приемливи решения за намаляване на напрежението, то днес пасивността и безразличието са реален факт. Само в началото на т. нар. период на разведряването, т.е. първата половина на 70- те години, са приети от ООН над 150 важни международни договора, от които три с изключително значение: Договора за забрана разпространението на ядреното оръжие, Договора за употреба на бактериологическо оръжие и Договора за инсталиране на ядрено оръжие на морското дъно. Днешното взривоопасно състояние на планетата се отчита и тревожи все повече политици, учени, анализатори, които са единодушни в едно: че за ядрения кошмар трябва да се намери разрешение и то спешно, защото при съществуващото международно напрежение и недоверие дори една грешка може да доведе до мащабен военен конфликт, при който употребата на ядрено оръжие е напълно реална. В този дух е и неотдавнашното послание на трима известни американски политици: Джордж Шулц, държавен секретар /1982-1989 г./, Уйлям Пери, министър на отбраната – /1994-1997 г./ и Сам Йън, сенатор, демократ, председател на Комисията по отбрана, направено пред „Уолстрийт Джърнъл“. Тези безспорни политически авторитети са единодушни, че е „необходима смела политическа промяна, за да се избегне смъртоносната опасност“. Като критикуват американската политика към Русия, те предлагат и конкретни стъпки за нейната незабавна промяна като: • възстановяване на стратегическото сътрудничество с Русия; • президентите Доналд Тръмп и Владимир Путин в съвместно изявление да потвърдят, че в една ядрена война не може да има победител; • двете държави – САЩ и Русия, да обсъдят широки рамки за утвърждаване на стратегическа стабилност на международната сцена. Само преди няколко дни световната общност бе приятно изненадана от една безпрецедентна за последните години инициатива на президента Д. Тръмп за премахване на ядреното оръжие в световен мащаб. Очевидно, като отчита надвисналия ядрен кошмар, американският президент смята, че той може да бъде избегнат само с неговото отстраняване. Идеята за свят без ядрено оръжие не е нова. Предлагана е от много политици и световни лидери. Още президентът Айзенхауер отчита катастрофалните последици от употреба на ядрено оръжие. Според него надпреварата във въоръжаването прави света по-несигурен, а мирът нестабилен. За пълно премахване на ядреното оръжие и унищожаване на ядрените арсенали настоява и президентът Джими Картър. Той дори настоява САЩ рязко да ограничат производството и продажбата на конвенционално оръжие. Недопустимо е една от най-демократичните държави, според него, да бъде производител и търговец на оръжие номер едно на планетата. За тази безпрецедентна по мащаб антиоръжейна позиция той е удостоен с Нобелова награда за мир. Въпреки водената през първия мандат остра антисъветска политика президентът Роналд Рейгън лично предлага на срещата му със съветския лидер Михаил Горбачов, състояла се в Рейкявик през 1986 г., пълна забрана на ядреното оръжие и ликвидиране на запасите му в срок от десет години. Впрочем, заплахата от ядреното оръжие, която реално застрашава живота на земята, се отчита и от други политици и държавници. Факт е, обаче, че досега тази идея не е реализирана и то поради една изключителна пречка. Сериозната съпротива на влиятелни заинтересовани фактори и преди всичко на производителите на оръжие и свързаните с тях олигархично- глобалистки среди. Историята на международните отношения свидетелства, че процесът на разведряване и то в периода на Студената война, включително и неговият кулминационен акт- Съвещанието за сигурност и сътрудничество в Европа през лятото на 1975 г. в Хелзинки, се случи в резултат и на упорития натиск на европейската общественост, правителства и лидери, които в надпреварата във въоръжаването, особено в ядрения век, виждат реална угроза Европа за пореден път да се превърне в бойно поле на глобален военен сблъсък. Днес изключителна отговорност за реализирането на тази безалтернативна за световния мир и съхраняване живота на Земята инициатива – свят без ядрено оръжие, има отново европейците. Те и техните лидери трябва да осъзнаят тази отговорност, тъй като става въпрос за бъдещето на Европа и това на планетата и решително подкрепят всяка идея за ликвидиране на ядрения арсенал, включително и последната на президента Тръмп. Подложен вече трета година на неистов натиск, на крайно остра пропагандна кампания, чудовищни клевети и арогантно- груб шантаж от крайно десните сили от архитектите на глобализма и оръжейно-олигархичната прослойка, той наистина, освен от подкрепата на мнозинството американци, се нуждае и от подкрепата на своите съюзници. Европейците, които само преди няколко десетилетия платиха най-високата цена с човешки жертви и разрушения в две световни войни, трябва да покажат, че войната за тях остава в миналото. Такава позиция ще постави началото на сериозна промяна на образа на Европа, която освен икономически гигант ще се утвърди и като незаобиколим фактор на световната сцена. Към трите държави, определящи международния дневен ред – САЩ, Русия и Китай, ще се присъедини и ЕС. Реалната подкрепа, която Европа ще даде на идеята на Тръмп, по същество ще бъде и подкрепа на американския президент в гигантския му сблъсък с неолибералния глобализъм. На усилията му да промени едно крайно порочно антихуманно и антисоциално статукво, което провокира постоянно напрежение и въоръжени сблъсъци на световната сцена, предизвиква пълна дестабилизация и хаос в редица държави и райони и отприщва огромни бежански вълни. Такова статукво става все по-опасно за световния мир и сигурност и изключително рисков фактор, който може да предизвика дори глобален военен сблъсък. Истеричната, но и доста хаотична злъчна пропаганда срещу Тръмп, е резултат най-вече на шока, който кандидатите за пълни господари на света получиха от неговата поява. Те все още не могат да приемат, че някой се е осмелил да им се противопостави, защото почти четири десетилетия живееха с чувството, че са вечни и непоклатими, защото разполагат с неограничени финансови ресурси, безпрецедентна военна мощ и могъщи медийни възможности. Дали президентът Тръмп ще успее да отстрани неолибералните глобалисти от силните властови позиции, които заемат в САЩ, както и в някои европейски страни, е трудно да се прогнозира. Факт е обаче, че битката срещу неолибералния глобализъм е битка за защита на демокрацията и исконните ценности на човешката цивилизация. Преди 80 години човечеството бе разделено на два враждуващи лагера – на фашистки и антифашистки. За щастие, надделяха антифашистките сили, които спасиха хилядолетните цивилизационни достижения. Днес разделението в САЩ и в някои европейски страни е неолиберали – глобалисти и антиглобалисти, т. е сили, отстояващи и защитаващи националната държава и нейната изключителна демократична същност и безпрецедентна ценностна система. Кой от тях ще надделее. Това в значителна степен ще зависи от позицията на Европа. Погледите на международната общественост са обърнати към бъдещите европейски лидери, които ще бъдат избрани съвсем скоро. Надеждите и очакванията са големи. Дали ще се покажат достойни наследници и горди независими европейци, както техните предци, които почти три хилядолетия са главния двигател на човешкия прогрес, или ще продължат със синдрома на сателити и слуги на чужди интереси? Бъдещето ще покаже!", "date": "2019.05.11", "title": " Ще се освободи ли планетата от ядрено оръжие\t"}
{"url": "https://trud.bg/%d0%bf%d1%80%d0%be%d1%84-%d0%ba%d0%b8%d1%80%d0%b8%d0%bb-%d0%b0%d0%bd%d0%b3%d0%b5%d0%bb%d0%be%d0%b2-%d0%b4%d0%b5%d0%ba%d0%b0%d0%bd-%d0%bd%d0%b0-%d1%84%d1%80%d0%b5%d0%bd%d1%81%d0%ba%d0%b8%d1%8f-%d1%84-2/", "text": "Университетите днес изпитват глад за студенти – в резултат на демографската криза и висшето образование вече има затруднения. Какво става с младите хора – имат ли те мотивация да учат, чуждите университети ли предпочитат и защо. Само дипломата ли е целта на днешните студенти или нещо друго, защо инженерното образование отново е на мода – по тези въпроси разговаряме с проф. Кирил Ангелов. – Проф. Ангелов, имат ли младите хора мотивация да учат? Питам ви, защото от години се наблюдава тенденция – образованието е само средство за получаване на диплома, а какво ще работиш след това не е важно.  – Не смятам, че всички трябва да се вкарват под един знаменател. Има много млади хора, на които завиждам за мотивацията им. Но тя е по-различна от тази, която е била навремето. Младите днес са по-прагматични и искат да знаят точно това, което ще им върши работа. Искат да учат това, което ще им бъде полезно и ще ги доведе до добра професионална реализация. От тази гледна точка мотивация има, но за добрите специалности, които се развиват и носят възможности на хората да издържат себе си и семействата си. – Къде виждате конкретно мотивацията им – само при тези, които завършват елитни гимназии ли?   – Не бива да се говори за елитни и неелитни, а за мотивирани и немотивирани. Очевидно е, че има много силно мотивирани деца – като това да учат езици, математика, природни науки… Не е тайна, че в момента бурно се развиват няколко области – инженерните науки, медицината и още няколко други периферни около тях. – Доста смущаващо прозвуча неотдавна новината от водещ наш университет, че няма желаещи да учат математика. Как е при вас?  – Преди празниците бях в математическите гимназии в Пловдив и във Велико Търново и не усетих там да не искат за учат математика. Напротив! По-скоро усетих прагматизма на младите хора – искат да учат математика заради това, което в момента се развива като бизнес среда, свързано с високотехнологичното инженерство – ай ти специалисти, електроника, автоматика, мехатроника, енергетика… – Преди имаше една популярна мисъл: Учи, за да не работиш. Сега тя е: Учи само това, което е доходоносно.  – Младите хора така са се ориентирали. Когато заплащането в чиста математика или физика стане достойно, съм сигурен, че ситуацията ще се промени. Сега мотивираните млади хора се ориентират по-скоро към приложенията, които се търсят на пазара на труда. Високите технологии не са само софтуерното инженерство, но и електрониката, автоматизацията, мехатрониката, енергетиката… И това е така, защото не само навсякъде има компютри, а защото навсякъде започват да се плащат добри заплати, когато става дума за добър инженерен труд. – Подценява ли се българското образование, защото най-добрите деца предпочитат да отидат да учат в чужбина? А може би е и логично, след като в рейтинга на университетите сред първите 1000 няма български представител…  – Знаете за крилатата мисъл за този, който брои бюлетините. Обикновено, характерното е, че този, който прави рейтинга – в него са най-скъпите училища. Българското висше образование е подценено и влизаме в синдрома, че всичко, което е навън, е хубаво. Наистина, там има университети, които са по-добри от нашите. Ние не можем да се мерим с Масачузетския университет, със Сорбоната или други. Но ние съвсем спокойно надминаваме много други университети, които са по-на запад или по-на изток от нашите граници. И го заявявам с ръка на сърцето. Защото факултетът, който представлявам, от 2002 година освен българската, има и френска акредитация. Френската държава и френският работодател възприемат завършилите наши колеги, по същия начин, както завършилите елитните френски технически университети. Това е диплома, която е характерна не за всяко висше училище във Франция, а само за елитните университети там. Затова ще кажа: навсякъде има добри училища, и не чак толкова добри. Същото се отнася и за Великобритяния, Германия, Холандия… – Казахте, че инженерните специалности са на мода. След промените през 1989-а обаче, инженерите бяха станали едва ли не ненужни, защото заводите изчезнаха. Защо се случи сега така, че отново да има бум и търсене на инженери?  – Смени се цялата структура на българската икономика. В момента се търсят не просто инженери, а инженери, които говорят чужди езици, които могат да работят с високи технологии, които са адаптивни. Тези хора са мотивирани точно на базата на развитие на тези браншове от икономиката. Това развитие е устойчиво, което гарантира, че и интересът ще е устойчив. – Това търсене на инженерни кадри ще продължи ли или сега се намираме просто в един пиков период?  – Надявам се да няма пиково, а да има възходящо развитие, защото имам наблюдение върху компании, които искат да се разраснат. Търсят добри инженери, вкл. и сред студентите. Аз работя повече с предприятия, които потребяват кадри, знаещи френски език. Това са български предприятия, които търгуват с Франция, или френски предприятия, извършващи дейността си тук в България. Забелязал съм, че в техните планове се включва разширяване на дейността. Което ще рече, че персоналът на някои по-амбициозни компании нараства с по 20-30% кадри на година, на други по 5-10 процента. Но всички искат нарастване. Няма някой, който да желае да напусне или да преустановява дейността си в България. А това е гаранция за стабилност и устойчивост. – Младите има ли къде веднага да се реализират? Ето, на вашите студенти от Френския факултет, предлагат ли им като завършат работа във Франция?  – Липсата на инженерни кадри е навсякъде – не само в Европа, а и в целия свят. Високотехнологични инженери не могат да останат без работа. Тукашните компании обикновено имат навика първоначално да приемат завършилите, а след това на някои може да се предложи работа в друга държава, вкл. и в централата в съответната страна. Ще ви дам пример – ето ние имаме стипендиант на немската компания ABB, имаме и в други компании като френската: „Шнайдер електрик“, трети са в софтуерния бранш като „Проксиат“… – Има ли глад за студенти? Децата намаляват, студентите – също.  – Има глад и този глад е за интелигентни студенти. Защото по принцип гладът е в цялата образователна система. Но особено голям е той за интелигенти деца, които са мотивирани, желаят и могат. Така е, защото българското образование на ниво реклама не може да се мери с чуждестранното. И това създава една мечта. Но аз имам много случаи със студенти, които имаха тази мечта, започнаха да я реализират, но в един момент тази мечта се оказва не точно каквото са очаквали, и логично се върнаха. Разликата между нас и Западна Европа не е същата, както беше преди 30 години. Сега мотивираните млади се реализират на базата на хубавите специалности, които споменах. – Политиците непрекъснато говорят как да върнем младежите, които заминават да учат в чужбина. Но има ли какво да им предложим тук като работно място и то конкурентно, с високо заплащане? И да не забравяме, че днешните млади искат нещата да се случват сега и веднага.  – Има го това, така е навсякъде – сега и веднага. Но то зависи и от динамиката на икономиката. Доколко тя ще успее да привлече най-добрите. Истината е, че в момента търсенето не е просто за инженери, а за добри инженери, които искат да научат чужди езици, които могат да си свършат работата, да донесат развитие на компанията, в която работят. Реално гладът за инженери е много голям. И става дума за професия, с която трябва да си полезен не само на себе си, а и на твоя работодател. – Управляващите се хвалят, че безработицата е едва ли не почти нулева. Но в по-малките градове това не се забелязва…  – Това е голямата трагедия – България върви на много скорости, София също. И то скоростите са в зависимост къде и какво учиш и след това работиш. Едно е възнаграждението в предприятие, което едва се движи. И съвсем друго е да работиш в някоя от модерните компании, които имат клиенти, пазари, задължени са да предложат добри заплати, за да си задържат персонала. От тази гледна точка безработица има и безработица няма. Тя е много голяма след ниско квалифицираните кадри. Безработица сред инженерите по-скоро няма. Ако някой инженер е безработен, той по-скоро си позволява творческа пауза или просто има само диплома за инженер. – Освен България и София, и Европа е на няколко скорости…  – Да, така е. Някои хора от високите технологии не могат да повярват, че стартова заплата от 2000 лева вече дори не впечатлява. При положение, че учители на тези хора сега се борят за доста по-ниски заплати от техните – за 900-1000 лева. Така че движението на много скорости е сериозният проблем в България сега. – Изтичането на мозъци и на квалифицирана работна ръка навън се явява голям проблем. И той се видя при ремонтите като този за улица „Граф Игнатиев“ в столицата…  – Е, за ремонта на „Графа“ не е нужна кой знае каква квалификация на работниците, нужна е съзнателност и отговорност най-вече. Това са нещата освен опита и квалификацията, които всеки трябва да притежава. Ако не си отговорен в това, което вършиш, ако при първия проблем казваш „Аз бях дотук, тръгвам си, ще седя на помощи“ – това изобщо не е сериозно. В западните страни това ще бъде записано в досието ти и повече никой няма да те кани. – Какво трябва да знаят младите хора, когато избират университет и специалност ? Може би какво точно искат, защото мнозина не са наясно…  – Сегашните млади са прагматични по отношение на това какви искат да са само след пет години. Трудно ми е да им давам съвет. Но ако бях на тяхно място, бих погледнал първо как се реализират съответните специалности и хора в този университет. Защото между една и съща специалност в различните университети има разлика. Тя се определя и от възможностите на местния пазар, който дава дипломата. Младите трябва да запитат как да вземат такава диплома, която да има по-широка валидност – например в 2 или 3 държави, за да могат така да си отворят повече възможности. – Да се върнем в полето на политиците, насочени ли са усилията им тъкмо към образованието – един от най-важните сектори? Защото както знаем, Терминал 1 и Терминал 2 са отворени.  – Двата най-важни сектора са образованието и икономиката. Ако няма образовани хора, няма и икономика – просто няма да има кой да работи в нея. Ако няма икономика, каквито и да са хората, те ще бягат от България. А когато има образовани хора, които взимат добри заплати, те се чувстват добре, около тях вървят и услугите, които ги захранват. Около тях върви и социалното осигуряване, данъците се увеличават. Т.е. инвестицията в образованието е най-добрата инвестиция, която може да си позволи една държава, защото тя се изплаща през целия живот на този човек. За съжаление, днес сме оставили младите хора с усещането, че навън може да е по-добре. Тоест липсва лъскавата, представителната част на тукашното образование, откъдето ние губим ценен човешки капитал, капитала на държавата. А това е най-невъзстановимото. – Добра ли е връзката между средното и висшето образование?  – За съжаление, връзката между средното и висшето образование е скъсана. Опитвал съм се да си обясня защо. В момента в средното образование бюджетите се съставят на базата на брой записани ученици. Но това не гарантира качество. Няма и изследване за броя на тези ученици, които са се реализирали в България, които са продължили следването си тук, и които изобщо са продължили обучението си в елитни университети. Вижте какво има в университетите – рейтингът, определян от МОН на всеки от тях, винаги е свързан с това колко са завършилите, колко от тях са се реализирали в България, какъв е приносът им към осигурителната система, т.е какви осигуровки и какви заплати имат. Все важни неща, които показват качествата на дадената специалност – дали формира безработни или напротив – хора, които са си взели хляба в ръце. Същият този критерий обаче не виждаме да се прилага към средното образование – нормално би било там да има също изисквания за качество, свързани не само с броя на учениците, но и с броя на тези, които вече продължават образованието си в елитни специалности, които вече са оценени от рейтинговата система на България.   Нашият гост  Кирил Ангелов е роден през 1972 г. в София. Професор, доктор по автоматизация, доктор на икономическите науки. Завършва Техническия университет-София. Специализира във Франция. От 2016 г. е декан на Френския факултет на ТУ-София. Носител на златен медал “Проф. д-р Асен Златаров”. Гост-професор и изследовател във Версайския университет. Ръководител и участник в над 15 международни изследователски проекти.", "date": "2019.05.11", "title": " Проф. Кирил Ангелов, декан на Френския факултет към Техническия университет, пред „Труд“: Във висшето ни образование има глад за интелигентни студенти\t"}
{"url": "https://trud.bg/%d1%81%d0%b0%d1%89-%d0%b8%d0%b7%d0%bf%d1%80%d0%b0%d1%89%d0%b0%d1%82-%d0%b4%d0%b5%d1%81%d0%b0%d0%bd%d1%82%d0%b5%d0%bd-%d0%ba%d0%be%d1%80%d0%b0%d0%b1-%d0%b8-%d0%b1%d0%b0%d1%82%d0%b0%d1%80%d0%b5%d1%8f/", "text": "САЩ изпращат бойния кораб-амфибия „Арлингтън“ и батарея зенитни ракети „Пейтриът“ в Близкия изток, съобщи Пентагонът на фона на напрежението с Иран, предаде ДПА, цитирана от БТА. „САЩ не търсят конфликт с Иран, но ние сме готови да защитим американските сили и интереси в региона“, се подчертава в съобщението, разпространено вчера. Изпълняващият длъжността министър на отбраната Патрик Шанахан одобри предислокацията на военнотранспортния кораб „Арлингтън“ и на батарея зенитни ракетни комплекси „Пейтриът“ в зоната на оперативна отговорност на Централното командване на САЩ – Сентком, в която влизат Близкият изток и Централна Азия. Те ще се присъединят към ударната група на ВМС начело със самолетоносача „Ейбрахам Линкълн“ и тактическата група бомбардировачи в Близкия изток като отговор на свидетелствата за повишена готовност от страна на Иран за провеждане на настъпателни операции срещу сили и интереси на САЩ в региона, се казва в съобщението на пресслужбата на Пентагона, цитирано от ТАСС.", "date": "2019.05.11", "title": " САЩ изпращат десантен кораб и батарея ракети „Пейтриът“ в Близкия изток"}
{"url": "https://trud.bg/%d0%b4%d0%be%d0%ba%d0%bb%d0%b0%d0%b4-%d0%ba%d0%b0%d1%82%d0%be-%d0%b7%d0%b0-%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%be/", "text": "Дали нарочно, или не, правителството прати в парламента Доклада за състоянието на отбраната и въоръжените сили през 2018 г. няколко дни преди празника на армията. Макар че не спази закона и закъсня почти с един месец. На пръв поглед докладът наистина е като за празник. За разлика от предишния, основният му извод е повече от позитивен. Записано е, че състоянието на отбранителните способности позволява на българските въоръжени сили да изпълняват задачите си по мисиите, произтичащи от конституционните задължения за гарантиране на суверенитета, независимостта и териториалната цялост на страната в национален формат и в рамките на колективната отбрана на НАТО и Общата политика за сигурност и отбрана на ЕС, но с ограничения. Отлично, даже много добре, ще кажат някои. Вече я няма онази тревожна оценка от доклада за 2017 г., където се посочваше, че всичко това армията прави със затруднения и повишен риск. Това, разбира се, на пръв поглед. Ако депутатите, а и не само те, се задълбочат във фактите и заключенията, няма да им е много празнично. Впрочем, най-хубавото на този доклад е, че отваря очите и на слепите за необходимостта от превъоръжаване, модернизация и по принцип за чувствително по-големи военни разходи. При положение, разбира се, че изобщо ги интересува какво може армията ни и доколко е гарантиран животът на хората с пагони. Да започнем от изпълнението на Програмата на правителството за управление в приода 2017-2021 г. Пак в същия този доклад четем, че се наблюдава тенденция към влошаване на състоянието на отбранителните способности на въоръжените сили. Особено сериозни са проблемите с набирането и задържането на служба на личен състав и тези, предизвикани от лошото състояние на основните оръжейни платформи, въоръжението, техниката, оборудването и екипировката. През 2018 г. е увеличена тежестта на инцидентите, като във Военновъздушните сили това доведе и до загуба на човешки животи. Конкретните факти? Оптималната подготовка в Сухопътни войски е затруднена от липсата и от неритмичното осигуряване на резервни части и лошото техническо състояние на основната бойна техника и въоръжение. Става дума за системи на 30 и повече години, които са на предела на своя жизнен цикъл. Не са модернизирани, а редица детайли, възли и агрегати за тях вече не се произвеждат. Във Военновъздушните ни сили близо 41 процента от произшествията са поради откази на авиационната техника, по-голяма част от която е съветско производство от 80-те години на миналия век и е с почти изтекъл технически ресурс. И още нещо, което е не по-малко притеснително. Наблюдава се намаляване на участието в международни учения на ВВС в сравнение с предходната година. Причината? Тя е в липсата на съвместимост на наличната инфраструктура на военните летища с изискванията на съюзните държави, което превръща българските ВВС в по-малко предпочитан домакин за планираните международни учения и тренировки. Не е добре. Радарното покритие на територията на страната също трябва да буди размисъл у властимащите. 12 тактически учения на единичен кораб са отменени във Военноморските сили поради нарастващия брой на основни системи въоръжение, техника и оборудване с незадоволително техническо състояние и необходимостта от извършване на аварийни ремонти. При Специалните сили има повечко въздух. През 2018 г. изпълнените парашутни скокове са 4359, спрямо 3956 за 2017 г., което е с 10% повече. По програмата на САЩ за чуждестранно военно финансиране през отчетната година е получена нова парашутна материална част. Предлагам на тези, които все още не са си отворили очите за проблемите на армията, а носят отговорност за нейното финансиране и удачно използване на средствата, да си препрочитат по-често следната истина: „Състоянието на основното въоръжение и техниката остава критично, независимо от повишените инвестиции за поддръжка и ремонт на основни бойни платформи. Същите се експлоатират с редица ограничения, водещи до снижаване на бойната им ефективност и риск за здравето и живота на личния състав. Някои системи са толкова остарели, че дори и осигуряването на достатъчно финансови ресурси не е в състояние да реши проблемите с тяхната поддръжка и експлоатация. В техническа неизправност са 23% от пътните превозни средства (от които танкове – 48%, БМП-1 – 40%, БТР-60 ПБ МД1 – 30%, автобуси – 31% и др.), 80% от авиационната техника и 10% от корабите, плаващите средства и съоръжения, което оказва негативно влияние за поддържането и развитието на необходимите отбранителни способности.“ При тези факти и при този анализ би трябвало и слепите да си отворят очите за състоянието на армията…   Защо така, ще попитат някои? Сигурно е прав президентът и върховен главнокомандващ Въоръжените ни сили ген. Румен Радев, който в словото си на празника на Българската армия съвсем непразнично припомни колко време живяхме с илюзиите, че членството в отбранителни съюзи, без развитие на собствени способности, е достатъчно условие за гарантиране на сигурност. Като че ли вече разбрахме, че така не става. Най-скорошният изпит на ръководството на МО са трите, гласувани от парламента, проекта за модернизация. Министърът и неговият екип вече си заложиха главите, като прогнозираха, че до края на годината ще имаме договори за изтребители, бойни машини и патрулни кораби.", "date": "2019.05.11", "title": " Доклад като за празник, но…\t"}
{"url": "https://trud.bg/%d0%b4%d0%b6%d1%83%d0%bb%d0%b8%d1%8f-%d0%bf%d1%83%d1%81%d0%ba%d0%b0-%d0%b4%d1%83%d0%b5%d1%82-%d1%81-%d0%b3%d0%b0%d0%b4%d0%b6%d0%b5%d1%82%d0%be/", "text": "Новата светска двойка често провокира в социалните мрежи Фолк певицата Джулия записа дует с новото си гадже. Брюнетката е решила да вкара любимия си Кристиан Кирилов, известен като Митака от “София ден и нощ” в музикалния бизнес. Самата тя се похвали с кадър от клипа на песента им “Ти си”, който вече е заснет. Горещ фотос от видеото сподели в социалните мрежи и Кристиан, който отбеляза към публикуваната снимка: “Любим кадър от предстоящата ни песен”. След края на “София ден и нощ” явно атлетичният мачо е решил да смени попрището и да се пробва в чалга бизнеса. Говори се, че той дори ще подпише дългосрочен договор с музикалната компания на любимата си. Актьорът и певицата обявиха връзката си в края на миналата година и оттогава са неразделни. Те често привличат внимание с провокативните снимки, които публикуват в социалните мрежи. Наскоро Джулия дори смело заяви, че е намерила мъжа на живота си и вече иска да се ожени за него. Дали ще има сватба и кога, засега не е известно. Покрай участието си в “София ден и нощ” Кристиан натрупа доста фенки, но все не успяваше да се задържи с една жена. Според слуховете той имаше кратки романси със Сузанита и с инструкторка по пилатес. Джулия пък доби популярност покрай връзката си с Фики, който я вкара в музикалния бизнес. Първата й песен стана факт през 2015 г., а скоро след това двамата се разделиха.", "date": "2019.05.11", "title": " Джулия пуска дует с гаджето\t"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b7%d0%b0%d0%bf%d0%be%d0%b4%d0%be%d0%b7%d1%80%d0%b5/", "text": "Полицията продължава да издирва 43-годишния Стоян Зайков за убийството на младата жена в Костенец. Повече от 24 часа няма следа от заподозрения. Милена Шишкова е открита с вързани ръце. Нанесен й е побой, след което е простреляна два пъти, по данни на разследващите. Издирваният Стоян Зайков не е осъществил контакт с близките си. А вчера с термо камери е обходен районът на трагедията, но нищо не е открито, въпреки че е имало и два сигнала от граждани във вчерашния ден, информира  За Стоян се знае, че е криминално проявен за кражби и увреждане на чуждо имущество, излежавал е присъда. Милена Шишкова е негова бивша приятелка и майка на детето му. Очаква се днес в издирването да се включат и хеликоптери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Продължава издирването на заподозрения за убийството в Костенец, очаква се днес да се включат и хеликоптери"}
{"url": "https://trud.bg/%d0%bf%d1%80%d0%b5%d0%b1%d0%b8%d1%85%d0%b0-%d0%b8%d0%b7%d0%b2%d0%b5%d1%81%d1%82%d0%b5%d0%bd-%d1%82%d1%83%d1%80%d1%81%d0%ba%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d0%bf%d1%80/", "text": "Турският журналист Явуз Селим Демираг е бил нападнат и пребит с бейзболни бухалки около полунощ снощи. Журналистът е настанен в болнично отделение за интензивно лечение, а състоянието му остава сериозно, предава  Нападателите са били 7-8 души. Атаката се е разиграла пред дома на журналиста и колумнист на вестник „Йеничаа“ в Истанбул, когато той се е прибирал от участие в телевизионна програма по-рано вечерта. Колега на журналиста съобщи, че срещу него се е водел процес за обида на президента Реджеп Ергодан и се е очаквало Демираг да бъде отведен в затвора другата седмица. Явуз Селим Демираг е известен и като критик на лидера на Партията на националистическото действие Девлет Бахчели. Вестник „Йеничаа“, който също е с националистическа насоченост, е по-близък до отцепилата се от ПНД Добра партия с лидер Мерал Акшенер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Пребиха известен турски журналист пред дома му\t"}
{"url": "https://trud.bg/%d0%ba%d0%be%d0%b3%d0%b0-%d1%81%d0%b5-%d0%bf%d0%be%d1%8f%d0%b2%d1%8f%d0%b2%d0%b0-%d1%87%d1%83%d0%b4%d0%be%d0%b2%d0%b8%d1%89%d0%b5%d1%82%d0%be-%d0%b2-%d0%b5%d0%b7%d0%b5%d1%80%d0%be%d1%82%d0%be-%d0%bb/", "text": "Ловец се хвали на своя комшия:  – Вчера убих две прасета.  – К`ви бе, диви ли?  – А, те не бяха диви, ама техният стопанин…. *** Журналисти питат кандидат за депутат:  – Защо решихте да се кандидатирате?  – Не виждате ли какво става?! Управляващите са затънали в лукс, корупция и безделие!  – И Вие искате да промените всичко това?  – Защо? Искам да участвам във всичко това! *** Фризьорка подстригва млад мъж и го пита:  – Вие тъща имате ли?  – Да имам.  След малко пак:  – А имате ли тъща?  – Казах ви вече, да!  След още малко:  – Имате ли тъща?  – Имам, трети път ви казвам, що само ме питате?  – Така ми е по-лесно да работя – косата ви се изправя! *** – Вчера спасих живота на жена си!  – Как бе?  – Излязох, преди да я убия… *** Полицаят:  – Вие какво! Не видяхте ли знака? Тук може да се кара само в едната посока!  – Че аз да не карам в двете!? *** – Обаждам се само да ти кажа, че те обичам!  – Господине, сбъркали сте номера – ние сме фабриката за бира в Шумен!  – Именно! *** Мъж влиза в бар и си поръчва двоен скоч, бърбън с лед и тройна водка.  – Не бива да пия всички тези неща с това, което имам! – казва на бармана той.  – Защо, какво имате?  – Два лева… *** Аз мърдам, ти мърдаш, аз мърдам, ти мърдаш. Ако мърдаме по-бързо, ще свършим по-бързо. Що е то? Шах. *** Студент първа година, настанен в общежитие, говори с майка си по телефона:  – Живея в стаята, мамо, с още две момчета, ама и двамата не са добре с главата – първият по цяла вече крещи, че иска да умре, а вторият до сутринта си блъска главата в стената!  – А ти, мама, как издържаш с тия двамата луди?  – Изобщо гледам да не им обръщам внимание, свиря си по цяла нощ на гайдата… *** Медицинската сестра (блондинка) буди пациент:  – Какво има? – пита той сънен.  – Извинете, забравила съм да Ви дам приспивателното. *** Изпитна комисия в НАТФИЗ. Комисията казва на кандидатка:  – Госпожице, изобразете нещо еротично, но с неочакван край.  След кратко замисляне:  – А!… Ааа! Ааааа!!! Ааа-а-аа-пчихх!!! *** – Докторе мъжът ми глътна аспирин по погрешка. Какво да правим?  – Създай му някакво главоболие, за да не отиде хапчето на вятъра! *** Самолетна катастрофа…  Тъщата към зетя:  – Зетко, страх ме е да скоча с парашут!  – Добре бе, мамо, скочи без него… *** При очния лекар:  – Прочетете долния ред.  – Не мога.  – Значи сте късоглед.  – Егати, цял живот неграмотен, а сега и кьорав! *** Сине, какъв искаш да станеш, като пораснеш?  – Пенсионер.  – Сине, това е толкова сложно в днешно време, не може ли космонавт? *** – Ще ходим ли за риба?  – Аха.  – А пиене да вземем ли?  – Еее, да!  – А въдиците ще ги вземам ли?  – Да бе, да ги загубим някъде… *** Кандидатствам за работа:  – Имате ли медицинско образование?  – Да, 126 серии „Спешно отделение”.  – Само това ли?!  – Не, разбира се! Имам и седем сезона „Доктор Хаус!” *** Казват, че ако нещо си сбъркал, една целувка и нещата се оправят.  А тоя полицай що така откачи – не знам… *** Става един човек сутринта и си мисли:  – Да взема да пия едно винце за сърцето…  Речено-сторено. След малко си вика:  – Едно узо ще ми успокои стомаха!  Ударил и едно узо, замислил се и си рекъл:  – Ще пия една бира за бъбреците!  Към обяд се провикнал:  – Жена! Режи една салата и донеси ракията, че от сутринта съм на лекарства! *** – Защо си тъжен, братле?  – Гледах порно и приятелката ми влезе през вратата…  – Е какво от това?  – През вратата във филма… *** – Двама луди решили да избягат от лудницата.  Единият казва на другия:  – Провери ако бодливата тел е висока, ще минем отдолу, ако е ниска – отгоре.  След време той се връща и първият го пита:  – Е, какво откри?  – Мани, мани, никакъв шанс да избягаме, въобще няма тел! *** Американец, французин и българин говорят за подхода си при сваляне на гаджета:  – Аз – казал французинът – кoгато заведа Жанет на ресторант и поръчам шампанско, тя е шокирана. Когато поръчам трюфели, тя е моя!  Американецът казал:  – Аз пък, когато кача Джейн в новия си Додж и вдигна 200 км, тя е шокирана. Когато вдигна 250, тя е моя.  – Аз, като дам на Мара 10 лева, тя е моя – казал българинът – Сутринта, като си ги взема, тя е шокирана… *** Габровец гази в реката.  Негов приятел го вижда и го пита:  – Жоре, какво дириш?  – Ами, закачих с въдицата една чудна мренка, сетне закачих тиган… Рекох си, че и бутилка оливце може да е метната тук! *** Между приятелки:  – Предпочитам зрелите мъже.  – И аз. Те много по-лесно се откъсват. *** Младоженци тръгват с автомобил на сватбено пътешествие. Изведнъж моторът спира. За да търсят повредата, първо той, а след това и тя лягат под колата. След известно време младоженецът чувства на рамото си чужда ръка:  – Няма да Ви казвам колко зрители сте събрали, но вече пет минути от както ви откраднаха колата! *** Между приятелки:  – Ех, децата са радостта ни, а мъжете – нашата слабост..  – Абсолютно! Един път проявиш слабост и после цял живот се радваш… *** Туристи отиват на езерото Лох Нес с надеждата да видят известното чудовище. Сядат в един бар на брега, говорят си и чакат. По едно време единият попитал бармана:  – Кога обикновено се появява чудовището?  – Най-често след петото голямо уиски. *** Малко момченце се прибира вкъщи със синина на дясното око.  Майката:  – Нали ти казах бе, Гошко. Ти си вече голям и можеш да разсъждаваш. Преди да се сбиеш с някого, трябва да преброиш до сто….  – Да, бе, да! Докато аз, като последен тъпак броях до сто, Пешко ме тресна по окото! На него майка му му е казала да брои до петдесет…. *** Учителят по история се обръща към класа с въпроса:  – Мислите ли, че има прилика между Наполеон и Дон Жуан?  – Да, и двамата са били завоеватели – отговаря най-нахаканият ученик. *** В началото на Втората световна война командир на гарнизон в Африка получава съобщение: „Обявена е война. Вземете в плен всички врагове, намиращи се в района на вашия гарнизон”.  След няколко дни командирът изпраща доклад:  „Заповедта изпълнена. Пленени са двама белгийци, трима немци, един французин и четирима американци. Срочно съобщете, с кого воюваме.”", "date": "2019.05.11", "title": " Кога се появява чудовището в езерото Лох Нес?"}
{"url": "https://trud.bg/%d1%82%d1%80%d1%8a%d0%bc%d0%bf-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d0%bd%d0%b5-%d0%bd%d0%b0-%d0%bc%d0%b8%d1%82%d0%b0-%d0%b2/", "text": "Президентът на САЩ Доналд Тръмп нареди вчера на постоянния представител за търговските преговори Робърт Лайтхайзър да започне процедурата за увеличаване на митата върху останалите вносни продукти от Китай на стойност приблизително 300 милиарда долара, предава „Ройтерс“, цитирана от БТА. „  вносните мита за китайски стоки на стойност около 200 милиарда долара. Президентът ни нареди да започнем процеса на увеличаване на митата върху почти целия останал внос от Китай, оценяван на около 300 милиарда долара“, се казва в официалното съобщение на постоянния търговски представител на САЩ. Уточнява се, че информация за процедурата и периода на публично обсъждане ще бъде публикувана във Федералния регистър, а повече подробности ще бъдат публикувани на сайта на Постоянния представител за търговските преговори (USTR) в понеделник.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Тръмп разпореди увеличаване на мита върху внос от Китай на стойност 300 милиарда долара"}
{"url": "https://trud.bg/%d0%b5%d0%b3%d0%b8%d0%bf%d0%b5%d1%82%d1%81%d0%ba%d0%b0%d1%82%d0%b0-%d0%b1%d0%be%d0%b3%d0%b8%d0%bd%d1%8f-%d0%b1%d0%b0%d1%81%d1%82%d0%b5%d1%82-%d0%b8-%d0%bc%d0%b8%d1%81%d1%82%d0%b5%d1%80%d0%b8%d0%b8/", "text": "„Държавно иманярство“ под ръководството на Държавна сигурност Читателите на „Труд“ знаят, че аз съм наследствен археолог, а мой баща бе покойният виден учен Димитър Овчаров. През далечната 1981 г. завършвах следването си в Софийския университет, когато той се върна от командировка в Странджа. Беше много ядосан и сподели, че повече никога няма да участва в подобни глупости. Бяха го включили в експертна група, чиито членове стояли цяла нощ пред някаква скала, за да чакат появата на мистериозно светлинно изображение на котка. Така за пръв път научих за т. нар. гробница на египетската богиня Бастет. Всичко започва с една мистериозна карта на иманяра Мустафа. Той решава, че става въпрос за скрито съкровище и започва да търси специалисти, които да разчетат непознатата писменост върху картата. Така тя се озовава в БАН, а после стига до дъщерята на Първия, Людмила Живкова. Както е известно, по това време тя вече е дълбоко обладана от мистицизъм и вярва на всякакви невероятни истории. Именно тогава власт получават съмнителни хора и откровени спекуланти като Кръстю Мутафчиев и Живко Попов, които умело се възползват от това. И както обикновено става в тези времена, накрая се опира до пророчицата Ванга. „Картата сочи място до Малко Търново – казва тя, след като я вижда. – Там има гроб на жена, държаща жезъл. Около нея са пръснати несметни богатства – злато на буци, предмети и оръжие. Много, много отдавна дошли по вода от Египет хора, били стройни и високи, с черни коси. Носели маски на лицата си, били облечени като кукери. Грозяла ги голяма опасност, всичко било донесено, заровено и построено от роби, пролята е била много кръв. Всичко е закопано на 6 м дълбочина“. Неизвестно как „мъдреците“ около Людмила стигат до заключението, че това е била египетската богиня Бастет. Баст или Бастет е древноегипетско женско божество на радостта, веселието и любовта, на женската красота, продородието, домашното огнище и на… котките, които го символизират. Ето защо тя често се изобразява като котка или жена с глава на котка. В представите на „научното“ общество край Людмила Живкова все още неидентифицираното същество от Странджа се превръща в местна тракийска принцеса, полукотка-получовек, озовала се по някакъв чудотворен начин в Древен Египет. Там жреците u събирали котки за жертвоприношения. По нейна воля била погребана в родните u места. Гробницата е построена през VIII в. пр. н. е. и била затрупана с тонове земна маса и скални късове, за да се скрие. Хилядите роби, построили светилището на божеството, били избити до крак, за да не разнесат свещената тайна. И така набързо се формира петчленна експедиция, която поема към посочената в картата местност „Градището“ край Малко Търново. Тя се води от Кръстю Мутафчиев, а в нея са и нумизматът Иля Прокопов и племенницата на Ванга Красимира Стоянова. По думите им, още с пристигането си в посочената местност изследователите стават свидетели на странно явление. На 10 април 1981 г. вечерта, след изгрева на луната, групата отива на хълма. В този момент върху западната стена се появяват две фосфоресциращи човешки фигури. Едната е на седящ на царски трон мъж, а втората мъжка фигура се намира зад него. Мутафчиев твърди, че всички застиват от ужас и не успяват да помръднат, докато образите не изчезват. Веднага след това тръгват почти бегом обратно към града, който тогава се намира в първа гранична зона. Когато се връщат при Ванга и u разказват, тя ги успокоява, че това са холограмни образи на велики мъже от друга цивилизация, намираща се на светлинни години от нас. За странни видения в района разказват и шарещите наоколо иманяри. „Нещото“ се появявало винаги късно нощем, в определени дни през годината. По думите на Мутафчиев после наемат хора и започват разкопки. Странен факт е, че по същото време траколожката експедиция на Александър Фол извършва проучвания на важното антично светилище в местността „Мишкова нива“, което отстои само на 2 часа пеши ход от „Градището“. В този период Фол е най-близкият съветник на Людмила Живкова и не звучи никак убедително, че търсачите на Бастет са се криели от него. Също така са несъстоятелни по-късните твърдения на траколога и съпругата му Валерия Фол, че смятали своите „съседи“ за обикновени иманяри. Експедицията трае около 3 месеца с прекъсвания. Взривяват входа на някаква пещера и копаят на 4 м дълбочина. Говорят за открити съкровища, но никой не ги е виждал. Уж Държавна сигурност се намесва и отцепва района. На 21 юли обаче внезапно умира Людмила Живкова. Веднага след това следва процесът срещу Живко Попов и нейните сътрудници, обвинени в злоупотреби. Раздадени са тежки ефективни присъди. Мутафчиев също получава 15 г., от които лежи 8 в Пазарджишкия затвор. Историци, археолози и хора на науката са убедени, че гробница на египетска богиня в Странджа няма. Там е единствено тракийското светилище в местността „Мишкова нива“, което според някои е посветено на Великата богиня-майка. Търсенето на богинята Бастет е само част от една цялостна програма, в която участват и други видни комунистически дейци на Народна република България. Търсят се съкровищата на Вълчан войвода и поп Мартин, обикалят се планини и паланки. Но нещата загрубяват, когато това се превръща в своеобразно „държавно иманярство“, намиращо се под непосредственото ръководство на Държавна сигурност. Създават се финансирани от правителството канали за нелегален износ на антични ценности и продажбата им на западни аукциони. Начело са заместник-министърът на външните работи Живко Попов и заместник-председателят на Комитета за култура Емил Александров, които същевременно са полковници от службите. А идеолог на тази програма е тракологът Александър Фол. При процеса след смъртта на Людмила Живкова единствено той остава незасегнат и дори е издигнат за член на Централния комитет на БКП. Останалите замесени висши функционери са осъдени на различни срокове затвор, макар да е ясно, че те поемат чужда вина. Впрочем десетилетия по-късно ми се случи да се докосна до тези срамни страници от историята на нашата наука, археологията. През 2000 г. аз започнах мащабните разкопки на скалния град Перперикон. Преди мен там през 1979-1982 вече бяха извършени частични проучвания. Формален ръководител тогава е покойният Иван Балкански, обаче през по-голямата част от времето присъства и Александър Фол. По това време в представите на учените от неговата школа това е тайнствен тракийски култов център, свързан с изповядването на орфизма. Но неочаквано в монументалния Дворец-светилище работниците попадат на масивен саркофаг от римската епоха. За съжаление той днес не съществува, но се вижда на няколко мътни снимки от разкопките на Балкански. Един учител по рисуване и участник в проучванията направи пред мен чудесна скица, макар никога преди не бе виждал римски саркофаг. Десетки местни селяни пък ми се кълняха, че в един момент милицията е блокирала достъпа до разкопките, а над хълма летели военни хеликоптери. Когато публично оповестих тези факти, аз бях заклеймен от редица бивши служители на Държавна сигурност. Което ясно ми показва, че съм на прав път в разкриването на истината. Засега обаче не може да се каже какво се е случило с откритите при разкопките на Перперикон от 1979-1982 г. артефакти.", "date": "2019.05.11", "title": " Египетската богиня Бастет и мистериите на късния соц\t"}
{"url": "https://trud.bg/%d1%86%d0%b8%d0%ba-%d0%b2%d0%bb%d0%b8%d0%b7%d0%b0-%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b2-%d1%81%d0%ba%d0%bb%d0%b0%d0%b4%d0%b0-%d0%b7%d0%b0-%d0%bc%d0%b0%d1%88%d0%b8%d0%bd/", "text": "Председателят на ЦИК Стефка Стоева е определила работна група, която да провери машините за гласуване, които от вчера са в склад на „Сиела Норма“. „Днес изпращаме работна група в състав Ерхан Чаушев, Емил Войнов и Ивайло Ивков на място, за да се проверят състоянието и работата на машините за европейските избори на 26 май“, заяви пред „Труд“ Стефка Стоева. По думите й още в рамките на днешния ден в едно от заседанията от ЦИК ще очакват доклад от своите членове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " ЦИК влиза на проверка в склада за машините за гласуване"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bd%d0%b0-%d1%84%d1%80%d0%b0%d0%bd%d1%86%d0%b8%d1%8f-%d0%be%d0%b4%d0%be%d0%b1%d1%80%d0%b8-%d0%b7%d0%b0%d0%ba%d0%be%d0%bd%d0%be/", "text": "Националното събрание – долната камара на френския парламент, одобри законопроект за възстановяване на парижката катедрала „Нотр Дам“, която пострада при пожар миналия месец. Текстът е бил одобрен късно снощи след 13 часа дебати и ще бъде разгледан от сената до края на май. Законопроектът отрежда данъчни облекчения на хората, които внесат пожертвования за ремонта на катедралата. Предвиждат се опростени процедури при държавни поръчки, свързани с възстановяването на „Нотр Дам“, информира БНР. Катедралата се запали на 15 април вечерта, като най-големи поражения бяха нанесени на кулата и покривната конструкция. В реч почти веднага след пожара френският президент Еманюел Макрон обеща, че църквата ще бъде възстановена бързо, няколко часа след пожара постъпиха дарения за стотици милиони евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Парламентът на Франция одобри законопроект за възстановяването на „Нотр Дам“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d0%be%d0%b3%d0%b0%d1%82%d0%be-%d1%84%d0%b0%d0%ba%d1%82%d0%b8%d1%82%d0%b5-%d0%b3%d0%be%d0%b2%d0%be%d1%80%d1%8f%d1%82-%d0%b4%d0%b0-%d0%be%d1%81%d1%82/", "text": "Когато инвеститорите правят трети и четвърти завод у нас, това е показателно, това заяви премиерът Борисов, който присъства на откриването на 4-тия завод за производството на автомобилни части и научно-изследователски център край Кърджали. Ще се обърна първо към работниците – това, че се прави първи, втори, трети завод, това, което вие произвеждате на 100% се изнася в Европа, САЩ и света. Няма рекламации, изключително качество, и затова колегите се съгласиха да инвестираме и във Враца, за да може и в Северозапада да се възражда икономиката, отбеляза Борисов на откриването на завода на компания „Теклас“. „Благодарности към правителството не са необходими, това ни е работата. Доколкото знам и средната работна заплата е 1500 лв., с 13-та и 14-та заплата. Вдигането на доходите може само да ги запази да работят тук, все повече българи се връщат, защото в тези високотехнологични паркове трябва да работят и високо подготвени и трудолюбиви хора“, продължи Борисов. „Когато фактите говорят, можем да оставим другите да говорят каквото си искат. Тук бяха голи поляни – това е най-добрият мост на приятелство между България и Турция, между българските мюсюлмани и християни. Когато има работа и високи доходи, не мислим за глупости“, подчерта премиерът, като припомни Новият инвестиционен център на „Теклас“ е с 20 000 кв. м. площ и зона за отдих и възстановяване. Специализираният завод в Кърджали е за производството на каучукови, пластмасови и метални съединения за спирачните системи на световно известни автомобилни марки край Кърджали. Той е най-големият и модерен завод за производство на метални тръби в Европа. Освен в Кърджали, инвеститорите са решили да открият нов завод във Враца с 1000 работни места. Можем да оставим фактите да говорят сами за себе си, заяви премиерът. Турският посланик у нас Хасан Улусой призова българското правителство да въведе задължително изучаване на турски език, включително и за българите, което щяло да гарантира още по-големи инвестиции у нас от комшиите. „Разчитаме на българските власти за по-интензивно изучаване на турски език, готови сме да помогнем в тази насока“, заяви турският посланик Улусой в Кърджали. „На посланика първо не му е работа на такъв празник да говори за това“, заяви Борисов. „За този иновационен център, виждате роботи как симулират натоварването върху автомобилите, и на един такъв празник да кажеш на една държава задължително да изучава език, при положение, че в НС сме се произнесли – всеки може да учи какъвто иска език. Не е мястото тук в Кърджали да се казва това“, подчерта Бойко Борисов. На въпрос дали ще потърси отговорност на посланика, той отвърна: „Ще го питам, каква друга отговорност да му търся“.", "date": "2019.05.11", "title": " Бойко Борисов: Да оставим фактите да говорят сами за себе си\t"}
{"url": "https://trud.bg/%d0%b1%d0%be%d0%b5%d1%86-%d1%82%d1%8a%d1%80%d1%81%d0%b8-%d1%83%d0%b1%d0%b8%d0%b5%d1%86%d0%b0-%d0%bd%d0%b0-%d1%82%d1%80%d0%b5%d0%bd%d1%8c%d0%be%d1%80%d0%b0-%d1%81%d0%b8-%d1%81-%d0%b1%d0%b8%d0%bb/", "text": "Къб Суонсън, един от най-добрите бойци в полулека категория на UFC, търси убиеца на треньора си с … билборд. Американецът е спечелил 10 срещи в най-силната верига от ММА, а повече от него победи имат Макс Холоуей (15) и Дарен Елкинс (13). Но 2018-а бе най-тежката година за Коб – за първи път допуска три поредни загуби, трагично губи и своя треньор Рамон Диас. Някога 46-годишният специалист е обучавал Суонс на джиу-джицу, а после го уговаря да премине в ММА, където Суонсън постига и най-големите си успехи. Но на 28 март наставникът е застрелян пред дома си в спокойното калифорнийско градче Палм Спринг. И то както е облечен в кимоно. Престъпниците не са задигнали нищо, но полицията е безсилна да открие убийците.  Още на следващия ден Суонсън и приятели организират кампания за набиране на средства за погребението на треньора. Само за 3 дни са събрани $17 000. Но боецът не спира до тук. Иска да открие и виновниците за смъртта на Диас. И поставя огромен рекламен билборд на изхода от града, по подобие на филма „Три билборда извън Ебинг, Мисури“. „Убит е Рамон Диаз. Уважаеми заподозрян (-ни), ще ви намерим! Възнаграждение 10 000 долара за всеки, който даде необходимата информация.“ Билбордът е нает през април 2018-а, но и досега Суонсън и приятели продължават да плащат по $1200 на месец. Засега няма сведения за убиеца, семейството обаче не губи надежда", "date": "2019.05.11", "title": " Боец търси убиеца на треньора си с…билборд"}
{"url": "https://trud.bg/%d0%b8%d0%b2%d0%be-%d0%b0%d0%bd%d0%b4%d1%80%d0%b8%d1%87-%d0%bf%d1%80%d0%b5%d0%b2%d1%80%d1%8a%d1%89%d0%b0-%d0%bc%d0%be%d1%81%d1%82%d0%b0-%d0%bd%d0%b0%d0%b4-%d0%b4%d1%80%d0%b8%d0%bd%d0%b0-%d0%b2-%d1%82/", "text": "Красивото съоръжение е изградено през XVI век от Мимар Синан  Наблизо е и Каменград на Костурица  Босна и Херцеговина е с два пъти по-малка площ и почти двойно по-малко население в сравнение с България. И въпреки, че има много малък излаз на Адриатическо море и няма световноизвестни ски курорти, страната успешно развива туризъм. Основните забележителности са столицата Сараево със Стария град, запазен като че ли непроменен през столетията и най-посещаваният приказен град Мостар, с впечатляващия му мост, вписан в списъка на световното културно наследство на ЮНЕСКО. В близост до моста на Дрина във Вишеград, възпят от Иво Андрич, един друг балкански гений – Емир Костурица построява град, посветен на писателя, който е известен и като Каменград, заради материала от който е изграден. А на всяка спирка в страната ни чакат и вкусни балкански специалитети. Безспорно символите на Босна и Херцеговина обаче са два моста – този над река Дрина във Вишеград и този над река Неретва в Мостар. И двете съоръжения са защитени от ЮНЕСКО. Ако пътувате от България към Босна с кола, непременно спрете за отдих във Вишеград. Ако искате да научите цялата история на моста и неговото построяване, прочетете историческия роман на удостоения с Нобелова награда за литература писател Иво Андрич „Мостът на Дрина”. По типичния за него, трудно разбираем за хора, родени извън Балканския полуостров начин, той вплита около историята на моста съдбите на хората от Вишеград – сърби и бошняци. Именно Андрич прави и толкова популярен мостът, за който се вярва, че е построен през 16 век от гениалния архитект на Османската империя Мимар Синан. Поръчката за изграждане на каменния мост направил роденият като християнин Мехмед паша Соколович, чиято майка според легендата живеела в християнската махала на Вишеград. От самото си построяване строителното чудо събира и разделя местните, тъй като всъщност е най-кратката връзка между християнската и мюсюлманската махала. Освен на любовни истории и родови вражди, мостът става свидетел и на кървавото разделяне на Югославия през 90-те години, а хиляди убити са хвърлени от него в реката. За съжаление и днес местните повече го свързват с този трагичен период от историята на града. От 2007 г. мостът на Вишеград е вписан и в списъка на ЮНЕСКО на световното културно наследство. Той е с дължина от 180 метра и ширина от 6 метра. За приказното му въздействие върху туристите помага и изумруденият цвят на река Дрина под него. Арките на 9-те каменни отвора се отразяват във водите є, образувайки причудлив воден двойник на съоръжението. Сръбският режисьор Емир Костурица, който е роден като бошняк, но впоследствие се покръства и твърди за себе си, че е югославянин, е построил по едно етно село като забележителност в двете си родини – Босна и Сърбия. Докато селището в Мокра гора е изработено изцяло от дървен материал, това във Вишеград е от камък. То е посветено на родения във Вишеград Андрич и дори официално носи неговото име Андричград. На площада на миниградчето се издига и статуя на писателя. В Каменния град можете да си купите различни традиционни сувенири, типични за мюсюлманския свят. От красиво украсени сервизи за кафе и чаши до филиграннни сребърни изделия и книги. Целият град е изрисуван с цветни картини. В него можете да пиете кафе на пясък или да опитате местни специалитети като прословутите мини кебапчета или плескавици в местната кръчма. Или пък да запалите свещ за здраве или упокой в църквата.   Мостар е кръстен на най-голямата си атракция Градът е неофициалната столица на област Херцеговина Един от най-посещаваните градове в Босна и Херцеговина е Мостар. Той се счита и за неофициалната столица на област Херцеговина. Известен е с топлия си, средиземноморски климат и като най-горещия град в страната. Безспорно обаче емблемата на Мостар е прочутият Стари мост над река Неретва, който дава и името на населеното място. Подобно на този над река Дрина той е изграден като връзка между квартали, населени с различни етноси – мюсюлманите бошняци, православните сърби и католиците хървати. Легендата твърди, че уникалното съоръжение, което по време на изграждането си е с най-голямата арка в света, е дело на прочутия архитект Мимар Синан. Според други източници пък е построен от ученика му Хайредин. Каквато и да е истината, факт е, че мостът, поръчан от султан Сюлейман Великолепни, е изключително красив. Той бил издигнат на мястото на съществуващ дървен такъв, за да отговори на нарасналия търговски трафик в града. Мостът над река Неретва в Мостар е в списъка на ЮНЕСКО на световното културно наследство от 2005 г. Въпреки, че е съборен по време на бойните действия през 90-те, той е вдигнат досущ като оригинала. При това след внимателен анализ на използваните материали и технологии, така че да не се различава по нищо от първообраза си. Дори ходенето по моста днес е изпитание заради изтърканите и изгладени камъни и заради специфичната му визия. На върха му често духа вятър, който се закача с момите и като кара девойките да придържат хвърчащите си поли и рокли със свенливи усмивки. Мостът е оприличаван на луна заради почти сферичната си форма. Най-високата му точка се издига на 20 метра над реката. Дължината му пък е 30 метра. И днес местните младежи срещу някоя пара впечатляват туристите, а и девойките, хвърляйки се в ледените води на Неретва от арката му. В края на юли, началото на август идва ред на професионалистите. Тогава водите на реката са малко по-топли и се провеждат състезания по скокове от арката на моста. От двете страни на съоръжението се издигат кулите „Халебия” и „Тара”, които с наречени „мостари” – пазители на моста. Днес около моста има построена ограда, която да пази туристите от неволно падане от високо. Вдигната е след инцидент с дете. Пространството край атракцията е заобиколено с купища сергии и магазинчета за сувенири и традиционни стоки, заведения за бързо или лежерно хапване и кафенета. Колкото по-близо до моста са, толкова повече туристи има в тях, а цените са според броя на гостите. В никакъв случай обаче в Мостар не е непосилно скъпо, така че спокойно си позволете хапване или пийване на фона на уникалната гледка. Ако искате да снимате моста от нивото на река Неретва, можете да слезете по стълбите край съоръжението, а в хубаво време дори да направите един бърз плаж. Като символ за религиозна толерантност, понякога за съжаление потъпквана в града, са изградените съвсем близо една до друга наблизо синегога, джамия, православен и католически храм. Нещо, с което и родната София се гордее. В близост до Мостар се намира и старо дервишко теке край село Благай, изградено в близост до река Буна. Освен да го разгледате, край него можете и да похапнете прясна риба или просто да изпиете едно хубаво кафе с приятна гледка.   Хълмовете край град Високо са дело на природата, категорични са учените Според откривателя им са на 12 000 години Босна се гордее и със своите пирамиди. Макар науката да отрича възвишенията с пирамидална форма край град Високо да са дело на човешка ръка, в това категорично е убеден „откривателят им” Семир Османагич. Той самият не е учен и според специалистите е доста спорна фигура, като епитетите се градират от „заблуден” до „измамник”. Така или иначе, хиляди се стичат да видят всяка година баирите, които са разположени на около 30 километра от столицата на Босна и Херцеговина Сараево. Освен да се изкачите върху тях и да хвърлите птичи поглед на околностите, като в този случай гледката определено си заслужава, можете и да влезете в „пирамидите”. Естествено, след като си платите входната такса от 10-20 лева на човек. Всъщност влизате в тунели, които трява да водят към пирамидите и са изградени от човешка ръка. Според Османагич те са разкопани прези хилядолетия и след това мистериозно засипани, за да не издадат тайната на пирамидите. Той и група доброволци обаче всяко лято напредват към вътрешността на хълмовете и ги разкопават отново. В тунелите е тъмно и влажно, а гидовете твърдят, че разширенията им, наречени от тях зали, лекуват всякакви болести. Показват на туристите и интересни съдове, направени от вид керамика, които според Османагич пазели тунелите от наводняване в древността. Според него пирамидите са на 12 000 години. Докато редица учени твърдят, че природните възвишения наистина имат пирамидална форма, но само гледани от определена посока. Османагич пък е убеден, че най-високият баир, който той нарича пирамида на Слънцето, е издигнат от човешка ръка и със своите 220 метра е значително по-висока от Хеопсовата пирамида в Египет, който се извисява „едва” на 147 метра. Широчината на най-голямата босненска пирамида също не била случайна, твърди откривателят є. Тя е 365 метра, колкото са дните в годината. Османагич е категоричен, че при заснемане на петте хълма с правилна форма, под които според него се крият пирамиди, три от тях са разположени на върховете на равностранен триъгълник. Снимките от високо доказвали и че така наречените пирамиди имат различна термодинамика от заобикалящата ги среда – тоест изстиват и се нагорещяват по различен начин. Което пък кара босненския Индиана Джоунс да твърди, че структурите са направени и от различен материал от природните образувания наоколо.", "date": "2019.05.11", "title": " Иво Андрич превръща моста над Дрина в туристическа атракция\t"}
{"url": "https://trud.bg/%d0%b2%d0%ba%d1%83%d1%81%d0%bd%d0%b8-%d0%b8%d0%b7%d0%ba%d1%83%d1%88%d0%b5%d0%bd%d0%b8%d1%8f-%d1%81-%d0%b0%d0%b3%d0%bd%d0%b5%d1%88%d0%ba%d0%be-%d0%bc%d0%b5%d1%81%d0%be/", "text": "Традицията повелява на Гергьовден да се яде агнешко месо, може и ярешко. Но дори след края на празника, има интересни и много вкусни рецепти с това месо, които си заслужава да опитате.  Агнешкото месо обикновено се пече във фурна, има и рецепти за готвено със зеленчуци. Колкото и да е младо, то има доста подкожни тлъстини. Не случайно често се комбинира с картофи или ориз, които поемат мазнината. Пече се дълго време на умерена до слаба температура, затова трябва да се полива със соса или най-добре да се покрие с фолио. Агнешка курбан чорба Необходими продукти:  800 г агнешко месо с костите  1 глава лук  100 г целина  1 морков  1 суха люта чушка  1 с.л. доматен концентрат  1/4 ч.ч. перлен ориз  1 връзка джоджен  1/4 връзка магданоз  1 с.л. брашно  2 скилидки чесън  2 с.л. краве масло  2 с.л. олио  1 яйце  сол, черен пипер Начин на приготвяне:  Агнешкото месо се вари на слаб огън до готовност. След това бульонът се прецежда, обира се месото от костите, а дреболиите се нарязват на кубчета. Лукът, морковът и целината се нарязват на кубчета, а чесънът – на ситно. Запържват се заедно с лютата чушка в сгорещените масло и олио. Прибавят се брашното и доматеният концентрат и се запържва за кратко. Налива се бульонът и се оставя да къкри за около 10 минути, докато зеленчуците омекнат. Прибавят се месото, дреболиите и оризът. Оставят се на слаб огън, докато оризът стане готов. Яйцето се разбива добре и се прибавя към горещата супа на тънка струйка, през цедка. Трябва да се пресече (да стане на парцали). Супата се сваля от огъня и се овкусява със сол и черен пипер. Поръсва се с накълцаните на дребно магданоз и джоджен и се поднася.   Агнешка дроб сарма със заливка Необходими продукти:  1 комплект агнешки дреболии  1 голямо агнешко було (ако има)  1 ч.ч. ориз  1/2 ч.ч. по равно олио и краве масло  3 връзки пресен лук  2-3 стръка пресен джоджен  1/2 връзка пресен магданоз  червен пипер  черен пипер, сол За заливката:  2 яйца  1/2 ч.ч. брашно  1/2 ч.ч. кисело мляко Начин на приготвяне:  Измиваме много добре агнешките дреболии. Слагаме ги в тенджера с леко подсолена вода и ги оставяме да се сварят добре. След като са сварени, ги нарязваме на малки парчета. В тиган се сипва олиото и към него се добавят нарязаният на ситно пресен лук, запържва се и се прибавя измитият и изчистен ориз. Запържва се и той. Накрая се слагат подправките – нарязаният магданоз, червеният и черен пипер, сол на вкус. Разбърква се много добре. В по-голяма тава се слагат нарязаните дреболии и оризът с подправките и се размесват добре. Булото и маслото се нарязват на малки парчета и те се слагат в тавата. Накрая се наливат 3-3,5 чаени чаши от бульона, в който са врели дреболиите. Тавата се слага в предварително загрята фурна и ястието се пече на 180-200 градуса до пълната готовност на ориза. За заливката разбиваме добре яйцата, прибавяме киселото мляко и брашното. Разбиваме всички продукти добре до получаването на каша. Сипваме я върху ориза с дреболиите, така че да покрие цялата повърхност на тавата, и връщаме отново във фурната. Печем, докато заливката порозовее.   Пълнена агнешка плешка Необходими продукти:  1 агнешка плешка  1 агнешки черен дроб  1 агнешки бял дроб  2/3 ч.ч. ориз  1 връзка пресен лук  1/2 връзка магданоз  1/2 връзка пресен джоджен или 1 с.л. сух  1/2 ч.л. черен пипер  1 с.л. червен пипер  4 с.л. олио Начин на приготвяне:  Първата стъпка е подготовката на плешката. За да можете да я срежете и да получите “джоб”, трябва да е оставена с 2-3 ребра при разфасоването на агнето. С остър нож разцепете внимателно плешката под кожата в посока от ребрата към бута. Оформя се “джобът”, в който ще пълните плънката. Разширете го с ръка. Докато подготвяте плешката, слагате белия и черния дроб да се сварят за около 20 минути. Сгорещявате олиото в дълбок тиган или тенджера, след което изсипвате измития ориз и ситно нарязания лук в него, разбърквате, докато оризът стане прозрачен. Нарязвате черния и белия дроб на ситно и ги добавяте към ориза. Слагате също ситно нарязаните магданоз и джоджен, както и три черпака от бульона, в който са врели дреболиите, черния пипер и сол. Оставяте плънката да ври, докато оризът поеме напълно течността. Последната стъпка е същинското пълнене. Осолете плешката отвътре и отвън и напълнете получения “джоб” с плънката. Притискайте плънката плътно в получената кухина. Ако остане плънка, която не можете да съберете в плешката, добавете малко вода и я сварете отделно. Зашийте пълнената агнешка плешка с голяма игла и дебел конец. Имайте предвид, че трябва да зашиете отвора плътно, тъй като при печене оризът набъбва може да излезе. Намазвате напълнената и зашита плешка с олио и червен пипер. Слагате я в голяма тава и добавяте 0,5 л вода. Печете в предварително загрята на 200 градуса фурна за 2,5-3 часа, като периодично заливате плешката с по няколко лъжици от соса в тавата, за да остане сочна и да не изгори.   Агнешко книжен кебап Необходими продукти:  750 г агнешко месо  750 г кромид лук  1/2 ч.ч. (100 г) топено масло  1/2 ч.ч. (100 мл) бяло вино  3-4 зърна черен пипер  1/2 връзка джоджен  1/2 връзка магданоз  5 люти чушки  сол Начин на приготвяне:  Месото се почиства от ципите и костите, нарязва се на малки късчета, поръсва се със солта, смления черен пипер, дребно нарязаните лук, магданоз и джоджен, виното и част от маслото и се оставя да престои 2-3 часа на хладно място, като се прибавят и целите лютиви чушки. Разделя се на порции и се увива в намазана с масло пергаментова хартия. Пакетчетата се нареждат в тава, намазана с масло. Ястието се полива с останалото масло и се пече във фурна на 200 градуса. При поднасянето пакетчетата от месото се разрязват по средата.   Агнешко задушено по манастирски Необходими продукти:  1 кг агнешко месо  1/2 ч.л. смлян черен пипер  2 с.л. брашно  2 с.л. олио  1 жълтък  сокът на 1 лимон (или на върха на ножа лимонтузу, размито в 1 ч.л. вода) Начин на приготвяне:  Нарязваме агнешкото месо на големи хапки, които поръсваме с черния пипер и със сол на вкус. Всяко парче овалваме в брашното и леко запържваме в загрятото олио (или същото количество краве масло). Парчетата нареждаме в тенджера. Наливаме толкова топла вода, колкото е необходимо, за да покрие месото, и на тих огън под похлупак варим, докато месото напълно омекне. Отделно разбиваме жълтъка с лимоновия сок (лимонтузуто), смесваме го с 1-2 супени лъжици от соса и го сипваме в ястието, което разбъркваме с дървена лъжица. Държим тенджерата на огъня, докато сосът се сгъсти. Поднасяме веднага.   Турски кебап Необходими продукти:  1 кг агнешко месо  3 глави лук  2 моркова  1 с.л. оцет  2 домата  300 г картофи  100 г грах от консерва  1 връзка копър  сол, черен пипер Начин на приготвяне:   Загрейте зехтина в тенджера и запържете месото до зачервяване. Прибавете нарязаните лук, моркови, половината копър. подправете със сол и черен пипер. Запържвайте за още 10 минути на умерен огън, като разбърквате. Добавете оцета и ситно нарязаните домати. След 5 минути долейте чаша гореща вода. Похлупете съда и оставете да се готви около 1 час или докато агнешкото стане крехко. Прибавете картофите, граха и гответе още 15-20 минути. Готовият кебап поръсете с останалия копър и поднесете.", "date": "2019.05.11", "title": " Вкусни изкушения с агнешко месо"}
{"url": "https://trud.bg/%d0%b2%d1%81%d0%b5-%d0%be%d1%89%d0%b5-%d0%b8%d0%bc%d0%b0-%d0%b2%d0%b5%d1%80%d0%be%d1%8f%d1%82%d0%bd%d0%be%d1%81%d1%82-%d0%bc%d0%b5%d0%b6%d0%b4%d1%83-20-%d0%b8-30-%d0%bf%d1%80%d0%be%d1%86%d0%b5%d0%bd/", "text": "Председателят на Европейския съвет Доналд Туск твърди, че все още има вероятност между 20 и 30 процента Брекзитът да бъде спрян. Коментарът му е в интервю за испанския в. „Вангуардия“. Днес шансът ни да няма Брекзит е от 20 до 30 процента, а това не е малко, посочва Тунск. Той допълва още, че с всеки изминал месец става все по-ясно, че излизането на Великобритания от ЕС ще се различава от това, което са си представяли неговите инициатори. Срокът за Брекзита изтича през октомври, но аз ще настоявам да се налагат ограничения във времето за решението на Великобритания, отбеляза Туск и допълни, че когато става дума за Брекзит, няма за къде да се бърза, информира БТА. Никога няма да има Съединени щати на Европа по подобие на САЩ, каза още Туск. Безспорно ерата на оптимистичните илюзии приключи. За поляците е особено болезнено, тъй като отдавна мечтаехме да влезем в Европейския съюз, посочва Туск, който е и бивш полски премиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Все още има вероятност между 20 и 30 процента Брекзит да бъде спрян, заяви Туск"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d1%83%d0%b4%d0%b0%d1%80%d0%b8-%d0%b2-%d0%b4%d1%8a%d1%80%d0%b2%d0%be-%d0%bd%d0%b0-%d0%bf%d1%8a%d1%82%d1%8f-%d1%80%d1%83%d1%81%d0%b5-%d0%bd%d0%b8%d0%ba%d0%be/", "text": "Двама души са в болница, след като автомобил се удари в дърво на пътя Русе – Николово, предава  Пострадалите са с множество травми. Катастрофата е станала малко преди 6 часа тази сутрин. На прав участък, по неясни причини, водачът е изгубил управление. Автомобилът се е ударил странично в дърво, след което е отскочил обратно на пътното платно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Кола се удари в дърво на пътя Русе – Николово, двама души са в болница"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5-2/", "text": "Днес Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ на петимата български граждани, задържани на 18 април 2019 г. в Румъния с Европейска заповед за арест по обвинение за участие в организирана престъпна група за телефонни измами, съобщават от държавното обвинение. ., предявени им бяха обвинения, наложено им бе и прокурорско задържане до 72 часа. Останалите петима участници в престъпната група бяха задържани в София и в Горна Оряховица по време на едновременните действия по разследването на българска и румънска земя. Те са в следствения арест, след като Специализираният наказателен съд (на 22 април 2019 г.) и Апелативният специализиран наказателен съд (на 30 април 2019 г.) им определиха най-тежката мярка за неотклонение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Спецпрокуратурата поиска задържане под стража на петимата екстрадирани от Румъния телефонни измамници"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81%d1%8a%d1%81-%d1%81%d0%bf%d0%be%d1%80%d1%82%d0%b8/", "text": "Кандидатът за евродепутат от листата на ГЕРБ и СДС Ивелина Василева се срещна със спортисти, интелектуалци и хора на изкуството в район Оборище. Ивелина Иванова каза, че правителството на ГЕРБ е направило много инвестиции в подпомагане на материалната база, културните институти, изложбени зали, театри, опери, читалища. Според нея това е един знак за високия приоритет, който се дава на културата. Тя добави, че в спорта инвестиции са насочени, както в съоръжения, в изграждането на нови стадиони зали, така и по отношение за възможности за разгръщане на масовия спорт – спортни площадки, велоалеи, възможности и на децата да имат достъп и възможност да спортува.Ивелина Василева добави, че това ще бъде заложенокато приоритет и в следващия бюджетен период – осигуряване на повече средства по линия на европейската солидарност за спорт и култура.„Необходимо е да насочим усилия, точно за такива дейности и инвестиции , добави тя. На срещата присъстваха народните представители от ГЕРБ Евгения Алексиева и Тома Биков, заместник-кметът на София  Тодор Чобанов, общинските съветници Николай Стойнев, Михаела Иванова, Йоанна Драгнева, Мита Георгиева, районният ръководител на ГЕРБ-Оборище Йорданка Фикирлийска, Николай Попов, член на УС на ПГЕРБ-София. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Ивелина Василева се срещна със спортисти, интелектуалци и хора на изкуството в район Оборище\t"}
{"url": "https://trud.bg/%d0%be%d0%bf%d1%83%d1%88%d0%b5%d0%bd%d0%b8%d1%8f%d1%82-%d0%ba%d0%b2%d0%b0%d1%80%d1%86-e-%d0%ba%d1%80%d0%b8%d1%81%d1%82%d0%b0%d0%bb-%d0%b7%d0%b0-%d0%b5%d1%81%d1%82%d0%b5%d1%82%d0%b8/", "text": "Най-търсени са от Мадагаскар, САЩ и Алпите Опушеният кварц е минерал с тъмна слава. Зли магьосници го ползвали за черните си ритуали. Несправедливо обвинен в пъклено съучастие, този изискан и красив кристал има способността да попива отрицателната енергия и да я преобразува във високи вибрации. Той е днешният герой в поредицата на “Труд” “Тайните на камъните”. Мъгла и дим се вият около опушения кварц и неговите предполагаеми магически свойства. От древни времена се смята за “тъмен” – сиреч камък на черните сили. Често се използва в ритуалите на черната магия, за викане на духове, призоваване на зли сили и извършване на черни магии и урочасване. Смята се, че при тези ритуали раухтопазът попива всички зли енергии и е възможно да ги насочи към своя собственик. Но, ако се ползва за добро, енергията му ще бъде добра и съзидателна. Може да помогне на болен или страдащ човек да се възстанови, развесели и дори да се отърве от лошите навици и пристрастявания. Опушен кварц, морион, раухтопаз и кейрнгорм са различни имена, под които може да го срещнете. Морион по принцип се нарича почти черният камък, но в Испания морион е изобщо наименованието за опушен кварц. Опушено-жълтата до жълто-кафява разновидност, добивана в Шотландия, се нарича “кейрнгорм” по името на планината, в която се добива. Раухтопаз или “опушен топаз” е неправилно наименование, с което някои непочтени търговци подлъгват клиентите си. Опушеният кварц няма нищо общо с топазите. Въпреки това е високо ценен от бижутерите и търсен от купувачите – поне толкова, колкото планинския кристал, цитрина и аметиста. Има необичаен, много изискан естествен цвят. Бижутата с този камък излъчват достойнство и елегантност. Той е кристал за естети и хора с вкус. Сивкавите нюанси са в основата на цвета, който може е с различна интензивност – от леко опушен до тъмнокафяв. При някои камъни се наблюдава слаб ефект на александрит и под слънчевите лъчи и при изкуствена светлина се появяват зеленикави или виолетови отблясъци. Оцветяването често е неравномерно като обикновено се засилва към върха на кристала. Среща се във вид на друзи и единични кристали. Някои от находките достигат размери до един и повече тона. Разцветките са от бледо жълто до жълто-зелено, жълто-кафяво през кафяво до почти черно. Опушеният кварц е с висока степен на прозрачност, почти без включвания. Той е крехък и чуплив, но твърд минерал. Твърдостта му по Моос е 7. Тъмният, непрозрачен опушен кварц се нарича морион. Наименованието му произлиза от гръцката дума “морисо” – мръсен. Най-ценни са черните разновидности на мориона. Цветовете са нестабилни и напълно изчезват при нагряване до 400° C, като кристалите стават абсолютно прозрачни. Тъй като е представител на голямото семейство на кварцовите кристали, химическата му формула е като на всички останали кварцове – SiO2, с примеси от алуминий, литий и натрий. Оцветяването става благодарение на облъчването им с естествената радиация на земните недра. (Аметистът се формира по подобен начин от активирането на цветните центрове около железните примеси.) Най-големите находища на опушен кварц са в Бразилия – оттам се добиват повече от половината камъни. Най-красивите образци се добиват от Алпите, САЩ и на о. Мадагаскар. Но по принцип опушеният кварц е широко разпространен на всички континенти. В България се среща на Витоша, Плана и Родопите, в Панагюрско и Бургаско. Лек за наркомани и алкохолици От Античността опушеният кварц е пазител на здравето и живота. Особено почитан от войниците и носен от тях по време на битки. Римляните обаче го приемат като символ на тъгата. Смята се, че опушеният кварц може да помогне за лечението на много болести, както физиологични, така и психологически. Освен че разведрява, той засилва волята. Може да помогне в борбата с алкохолизма и различните пристрастявания, самоубийствените мисли и при най-различни заболявания на нервната система. Но за да има въздействие, не е достатъчно да го носите под формата на бижута. Всеки ден по 5-10 минути трябва да подържите в ръка голям кристал опушен кварц. Избирайте бижута с опушен кварц, които имат допир до кожата. Това ще позволи на камъка да повлияе благоприятно на организма ви. Талисман от опушен кварц предотвратява състояния на стрес и паника. Веднага след стресова ситуация се масажират дланите на двете ръце. По този начин се уравновесява на душевното състояние. Помага за забременяване Положен върху стомаха, смекчава болките в тази област. Има положителен ефект върху бъбреците, надбъбречните жлези и репродуктивната система. При масаж на дланите с него стабилизира състоянието на мускулите, костите и ставите. Отпуска схващанията и заздравява гърба. Подпомага усвояването на минералите. Описано е стимулиращо въздействие върху яйчниците – помага за бързо забременяване, ако няма други причини за невъзможното му осъществяване. Къс опушен кварц се поставя нощем в чаша с вода, която сутрин се изпива на гладно от двамата партньори. Облекчава при химиотерапия Облекчава симптомите при химио- и лъчетерапия. Повишава устойчивостта на стрес, намалява болката и, поставен върху тялото, предотвратява кризи. Но за целта трябва да се подбере внимателно. Търсете естествено формиран кварц – прозрачен и с не много тъмен цвят. Поставя се навсякъде по тялото, където има болка. Когато заостреният му край е насочен към тялото – енергизира, навън от тялото – отвежда отрицателната енергия. Всеки път след употреба се измива с течаща вода.   Фалшив двойник? Какъв е смисълът При 400° C става напълно прозрачен Опушеният кварц може да се фасетира, но може и да бъде шлифован като кабошон (със загладена повърхност). Използват го за пръстени, обеци, гривни, брошки, висулки и др. През Викторианската епоха тъмнокафевите образци са били много популярни камъни за мъжки пръстени и копчета за ръкавели. Това били бижутата на вдовците. От обикновен кристал може да се получи опушен, като се облъчи в лабораторни условия, но това е безсмислено и не се прави, тъй като опушеният кварц е широко разпространен и доста евтин. Единствената обработка, която се прави, е почти черните образци да преминат през нагряване, за да се осветлят и да добият цвят. На практика, този кристал дори се използва от начинаещите майстори бижутери за учебен материал по шлифоване. Затова и няма фалшив двойник. Естествено, в магазина винаги могат да се опитат да ви излъжат със стъкълце или пластмаса, но и двата материала са лесни за разпознаване. Спомнете си само, че опушеният кварц е по-твърд от стъклото и следователно може да направи драскотина върху стъклена повърхност.   Щастлив камък за Скорпиони и Везни Единствено представителите на знаците Скорпион и Везни могат да носят всекидневно бижутата с опушен кварц. За тях той е изключително силен талисман. Останалите знаци могат да си слагат от време на време украшения с кристала, но да не го носят по-често от веднъж на две-три седмици. За Раците опушеният кварц е напълно забранен. Не само че не трябва да носят украшения, но дори не бива да се докосват до този красив кафеникаво-сивкав камък. Астролозите предупреждават, че за родените под този Воден знак е опасно дори в дома им да има такъв камък. Опушен кварц не бива да се подарява на деца. За тях не е добре да са в близост до кристала. Този камък е за възрастни, завършени хора, които могат да насочат енергията му в правилната посока.   Слагаш го в пещта и получаваш… „топаз” През XVIII век знаели как се изработват ментета Известно време всички благородници в двора на Екатерина II носели “опушени” топази. Но, както всяка мода, в някакъв момент тази също отминала и на дневен ред дошли златистите топази. След като станали хит в императорския дворец, Екатерина Велика поръчала на директора на шлифовъчната фабрика в Екатеринбург спешно да изпрати всички налични златисти топази. Количеството обаче се оказало крайно недостатъчно. Директорът не знаел какво да прави и споделил това с дякона. Дяконът му рекъл: в олтара на църквата има чудодейна икона на св. Варвара Великомъченица. Тя от грешника праведник може да направи, сигурно ще успее да превърне един раухтопаз в златист. И се започнал един алъш-вериш – дяконът вземал опушен кварц, а на следващия ден носел златисти топази. Директорът му заплащал за чудото, а той самият снабдявал двореца с исканите количества камъни. Измамата се разкрила, след като аптекарят се разказал как веднъж жената на дякона си била изгубила обицата с опушен кварц, но я намерила в погача хляб. Топлината от изпичането превърнала опушения “топаз” в златист.  Цялата тази история е описана от съветския писател Рустем Валаев в сборника с новели “Елмазът – крехък камък”.   Прави секса по-хубав Опушеният кварц е един от най-ефикасните заземяващи камъни. Има силна връзка със земята и Първа чакра, като насърчава грижата за околната среда. Тъй като прочиства базисната чакра, спомага за приемането на физическото тяло и сексуалната ни природа и осигурява нормалното протичане на сексуалната енергия. Абсорбира електромагнитните замърсявания от мобилни устройства, компютри и др. Изпълва пространството с положителни вибрации. Спасява от кошмари и ни дарява с пророчески сънища. Дава ясни образи при гадаене с кристали. Спомага за проясняване на съзнанието преди медитация.   ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.05.11", "title": " Опушеният кварц e кристал за естети\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d1%80%d0%be%d0%b4%d0%be%d0%bf%d0%b8%d1%82%d0%b5-%d0%be%d1%82-100-%d0%b3%d0%be%d0%b4%d0%b8/", "text": "Министър-председателят Бойко Борисов посети днес манастирския комплекс „Свети Йоан Предтеча“ в Кърджали. Той инспектира строителните дейности по възстановяването на светата обител. Правителството отпусна общо 1 милион лева за строежа на манастира в града – 800 хиляди лева през 2015 г. и 200 хиляди лева през 2017 г. „В Родопите от 100 години манастир не е правен. Оставям изводите на тези преди мен, които обичат да приказват. Ние без много да приказваме – строим църкви и манастири и то в сърцето на Кърджали и в същото време с нашите братя мюсюлмани поддържаме прекрасни отношения“, каза премиерът Бойко Борисов. Той подчерта, че през октомври очаква манастирският комплекс да бъде изцяло завършен, съобщават от МС. „Могло е да го направят и преди 10 години и преди 20 и преди 30 години е могло, но никъде не са направили“, заяви още министър-председателят. „Първият параклис тук е от VII-VIII век“, посочи отец Николай, който служи в храма при манастира. Той подчерта, че помощта от правителството за възстановяването на манастирския комплекс е важна за православната общност в региона. „От Смолян до Ивайловград манастири няма. Това е исторически момент“, каза отец Николай и допълни, че първите разкопки на историческия за региона манастир са започнали още през 1932 г.", "date": "2019.05.11", "title": " Премиерът Борисов: В Родопите от 100 години манастир не е правен, оставям изводите на тези преди мен"}
{"url": "https://trud.bg/%d0%b2%d0%be%d0%b4%d0%b0-%d1%81-%d0%bb%d0%b8%d0%bc%d0%be%d0%bd-%d0%b7%d0%b0%d0%b1%d0%b0%d0%b2%d1%8f-%d1%81%d1%82%d0%b0%d1%80%d0%b5%d0%b5%d0%bd%d0%b5%d1%82%d0%be-%d1%81%d0%bf%d0%b8%d1%80%d0%b0-%d1%80/", "text": "Да се пие вода с лимонов сок всяка сутрин е прост начин човек да се чувства здрав и тонизиран. Оказва се, че тази обикновена и лесна за приготвяне напитка има впечатляващ ефект не само за бързо събуждане и чувство на свежест. Тя ускорява естествената детоксикация на организма, подобрява храносмилането, алкализира средата в тялото. Ползите от навика денят да започва с лимонена вода са многобройни. Ето 14 от тях. Лимоновият сок има състав близък до този на стомашния сок и улеснява изхвърлянето на токсините от стомашно-чревния тракт. Помага при лошо храносмилане, киселини в стомаха и подуване на корема. Подпомага изпразването на червата, хидратира  дебелото черво, стимулира секрецията на жлъчка и прави изпражненията по-меки. Лимоните отстраняват пикочната киселина от ставите, което е сериозен бонус. Една от основните причини за възпалението и болката в ставите е именно натрупването на пикочна киселина в тях. Въпреки че лимонът е кисел, той е една от най-алкализиращите храни. Когато тялото е подкиселено от прекомерна употреба на захар, червено месо и тестени изделия, има перфектни условия за възпалителни процеси, затлъстяване, диабет, рак и Алцхаймер. Витамин С усилва имунитета и улеснява усвояването на желязо от храната – другият важен микроелемент за имунната ситема. Лимоновият сок, консумиран редовно, е изпитано средство за предпазване от грип и настинки. Лимоните имат антибактериални и антивирусни свойства и затова се препоръчват при грип, настинки, възпалено гърло. Хората, които пият всеки ден лимонена вода, по-рядко имат подобни проблеми. Антиоксидантите в лимона не само забавят процесите на стареене, но намаляват риска от някои видове рак. Обяснението е, че неутрализират киселинността на средата в тялото. А раковите клетки се развиват най-добре в кисела среда, докато в алкална не „виреят”. Богати на магнезий и калий, лимоните имат благотворен ефект върху мозъка и нервната система, а лимоновата вода облекчава симптомите при стрес и депресия. Избистря мисълта, подобрява концентрацията и е перфектната напитка за хора, чиято работа е стресираща и напрегната. Обезводняването е сериозен проблем на съвременния човек, който забравя да пие вода. А дехидратацията е причина за куп здравословни проблеми поради невъзможността за нормално протичане на различни процеси в организма, както и за детоксикацията му. Лимоновата вода е по-приятна и освежаваща за пиене от обикновената, тя зарежда с енергия и тонизира тялото още от сутринта, подобрява и настроението. Когато се приема по-често през деня, а не само сутрин, лимонената вода помага да се избегнат закуските между основното хранене, потиска чувството за глад и поддържа усещането за ситост. Стимулира метаболизма, ускорява изгарянето на мазнините и съдейства за постигане на трайни резултати на хора, решили да намалят теглото си. Сокът от лимон улеснява изхвърлянето на токсините от тялото и пречи те да се натрупват и да увреждат клетките, тъканите и органите. Той стимулира черния дроб да произвежда повече ензими и да функционира по-ефикасно. Действа като диуретик и елиминира токсините от уринарния тракт. Влияе на нивата на pH и създава среда, в която не могат да се развиват болестотворни бактерии, което е важно за страдащите от инфекции на уринарния тракт. Лимонената вода намалява отделянето на слуз и храчки, които затлачват организма. В телата на хората, които консумират основно млечни продукти,  се образува повече слуз, която може да се ограничи донякъде с редовното пиене на лимонена вода. Лимоните освежават дъха,тъй като унищожават бактериите в устната кухина. Лимоновият сок действа целебно на всяка част от тялото, но трябва да се пие винаги разреден с вода, тъй като лимонената киселина разяжда зъбния емайл. Хората, които не могат без сутрешно кафе за събуждане, ще останат приятно изненадани от ефекта на чаша хладка вода с лимонов сок. Тя действа още по-ободряващо от кафето и дава достатъчно енергия на тялото за началото на деня. Лимоните са доставчик на антиоксиданти, които елимнират вредното действие на свободните радикали, виновни за преждевременното стареене на кожата. Витамин С поддържа еластичността й, забавя образуването на бръчки. Лимонената вода може да се използва и външно, като тоник за кожата, който има избелващ ефект. Не бива да се прилага, когато кожата ще се излага на силно слънце.   Просто е и отнема по-малко от 5 минути. Половин лимон се изстисква в чаша хладка вода и я превръща в целебна сутрешна напитка. По-едрите хора, с тегло над 80 кг, да изстискат в чашата си цял лимон. Водата да е хладка или със стайна температура, а не студена или гореща, тъй като за тях организмът хаби повече енергия, за да ги усвои. Хладката вода нежно събужда тялото и стартира храносмилателните процеси. Ако вкусът ви допадне, може да пиете повече от една чаша лимонова вода през целия ден – тогава тя може да е топла или студена. Ползите за ума и тялото са многобройни.", "date": "2019.05.11", "title": " Вода с лимон забавя стареенето, спира рака\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%b4%d0%b5%d0%bf%d0%be%d0%b7%d0%b8%d1%80%d0%b0-%d0%bc%d0%be%d0%bb%d0%b1%d0%b0-%d0%b4%d0%be/", "text": "Министърът на земеделието, храните и горите Румен Порожанов депозира в петък заявление до КПКОНПИ, с което моли да бъдат предприети мерки за публикуването на всички данни от хартиения носител на подадената от него декларация за 2017 г., в това число и данните по отношение на съпругата му, тъй като не попадат в хипотезата на чл. 37, ал. 7 от ЗПКОНПИ. Това съобщиха министерството на земеделието, храните и горите. В подадената декларация са посочени всички обстоятелства, както по отношение на лицето, заемащо висша публична длъжност, така и за неговата съпруга. При попълването на декларацията на стр. 2 не е направена отметка за нито едно от посочените обстоятелства: Наличие  на фактическа раздяла; Не живее заедно със съпругата си и няма общо домакинство и няма да декларира нейното имущество и доходи на основание чл.37, ал. 5 от ЗПКОНПИ; Фактическо съжителство на съпружески начала. Предвид липсата на отметка в посочените по-горе колони, механичното пренасяне на ЕГН-то на съпругата му от предходната колона, в която са посочени имената и ЕГН-то за съпругата, в колоната за случаите по чл. 37, ал. 7 от ЗПКОНПИ за „фактическо съжителство на съпружески начала“,  не отговаря на действителното положение и не следва да се счита за нежелание за публикуване на информация относно лице, с което се намира във фактическо съжителство на съпружески начала. По отношение на единственото, установено от комисията несъответствие, за същото е получено уведомително писмо от 13 март,в което се посочва, че не са попълнени трудовите доходи от заеманата длъжност за 2017 г. В определение от комисията 14-дневен срок е подадена коригираща декларация и е представена необходимата информация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Министър Порожанов депозира молба до КПКОНПИ цялата информация от декларацията му за 2017 г. да бъде публикувана на сайта на комисията"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d1%83%d1%80/", "text": "Днес, в Кърджали, турският посланик е предложил в България да се изучава задължително турски език. Това е абсолютно неприемливо и е поредният опит за чужда намеса във вътрешните работи на България. Това написа във Фейсбук лидерът на БСП Корнелия Нинова. Тя подчертава, че днес честваме делото на Кирил и Методий, азбуката, езика си и приноса ни към другите славянски народи. „Дълбок поклон пред Светите братя. Над тези букви се потяхме в Класическата гимназия. Не беше лесно за 14-годишни деца да глаголим на старобългарски, старогръцки и латински. Но беше прекрасно време на сериозно учене и истински приятелства. И наученото, и приятелите пазя и до днес. Пазя и дълбоко уважение към моите учители. Те ни научиха да бъдем любопитни, четящи и свободни хора. Поздравявам всички класици с патронния празник на Националната гимназия за древни езици и култури „Св. Константин Кирил Философ“. Призовавам всички българи да пазим езика, културата и българщината“, пише още Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Корнелия Нинова: Предложението на турския посланик  в България да се изучава задължително турски език е неприемливо"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%82%d1%80%d0%b8%d0%bc%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b2-%d1%81/", "text": "На 9 май 2019 г., служители на сектор „Измами“ в Главната дирекция „Национална полиция“ и Седмо РУ—СДВР, в  София са установили трима мъже, участвали при извършването на телефонни измами, съобщиха от МВР. И тримата са криминално проявени и е установена ролята на всеки един от тях в схемата. За мъж на 37 г., криминално проявен и осъждан е установено, че е фактическият извършител (въртач). А другите двама, мъж на 19 години, с множество регистрации за кражби, наркотици и обсебване и мъж на 32 години, са били изпратени да вземат парите. Телефонната измама е извършена по схемата „събиране на дарение от името на общински служител“. Извършителят се представил за служител на Столична община и под предлог дарение за предоставяне на социална услуга – транспортиране на възрастни хора в неравностойно положение от Варна до София и настаняването им в социални домове в София, присвоил от пострадалия пари. 19-годишният и 32-годишният са установени непосредствено след вземане на паричната сума от пострадалия, а третият – фактическият извършител – малко по-късно същия ден. По случая е образувано досъдебно производство за престъпление по чл. 209 от НК. При проведените действия по разследването у тримата е намерена и иззета паричната сума – предмет на измама, мобилни телефони, SIM-карти, вкл. и ползваната за осъществяване на измамата и др. Фактическият извършител и 19-годишното „муле“ са привлечени като обвиняеми по досъдебното производство и са задържани за срок до 72 часа. Работата продължава под надзора на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Спипаха трима телефонни измамници в столицата\t"}
{"url": "https://trud.bg/%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b2-%d1%81%d1%82%d0%b0%d0%bc%d0%b1%d0%be%d0%bb%d0%b8%d0%b9%d1%81%d0%ba%d0%b8-%d1%81-%d0%bf%d0%b0%d1%80%d0%b8%d1%82%d0%b5-%d0%be%d1%82-%d0%b5/", "text": "„Обновената поликлиника и модерният безплатен транспорт в Стамболийски са примери как в ГЕРБ правим стандарта на живот по-висок“, каза по време на откриването на ремонтираната поликлиника в Стамболийски кандидатът за евродепутат от листата на ГЕРБ и СДС Ева Майдел, съобщиха от партията. По думите й тези инвестиции не идват даром, а са резултат от работата на правителството на Бойко Борисов, усърдната работа на кметове като Георги Мараджиев и евродепутатите от ГЕРБ. „Докато в ГЕРБ поставяме бъдещето на България на първо място и инвестираме в здравеопазване, образование, транспортна инфраструктура, почти всяко управление на БСП завършва с фалит на държавата и политическа криза“, каза още Майдел. „Трябва да направим правилния избор на 26 май и да изберем хората, които знаят как да печелят парите от Европа, защото винаги са водени от интересите на българските граждани. Постигнатото от ГЕРБ и евродепутатите е видимо и може да бъде докоснато – улици, здравни заведения, паркове, площади“, каза от своя страна кандидатът за евродепутат Младен Шишков, който също бе на откриването на здравното заведение в Стамболийски. „Всички положителни промени в общини са благодарение на средствата от Европа и за да продължи започнатото, трябва да изберем №12 от бюлетината за евровота. Това е в името на по-доброто бъдеще на България и на всички българи“, завърши той. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Ева Майдел в Стамболийски: С парите от Европа подобряваме качеството на живота в по-малките общини\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80/", "text": "Най-малко четирима души пострадаха при сбиване в парламента на Хонконг, съобщава ДПА. До размяната на юмручни удари между депутати от опозицията и поддръжници на правителството се стигнало след спор за това кой да оглави комисия в законодателния орган. Двете страни в свадата били членове на враждуващи комитети, които се опитвали да проведат съвместно заседание. Депутатите си отправили взаимни обвинения в узурпиране на властта докато един от тях не се озовал на пода с комоцио. Друг законодател бил с изкълчена ръка, а жена депутат се оплакала от замайване след удар по главата. Напрежението в парламента в Хонконг се засили заради предложение за закон, който ще позволи екстрадицията в Китай. В протест срещу проектозакона миналия месец се включиха над 22 000 души. Демонстрацията беше една от най-големите за последните години, като масовото участие в нея успя да засенчи дори честването на годишнината от събитията на площад „Тянанмън“ от 1989 година – митинг, който по традиция привлича многохилядно множество. Според новия проектозакон правителството на Хонконг ще може да екстрадира криминално проявени лица до страни, с които няма споразумение за екстрадиция – каквато е Китай. Когато Хонконг – бивша британска колония, беше върнат на Китай през 1997 година, той не подписа споразумение за екстрадиция с Пекин заради опасения от размиване на законодателните им системи. Според опоненти за предложения закон Китай може да използва обвинения в укриване на данъци и други икономически престъпления като претекст да съди свои критици в Хонконг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Най-малко четирима души пострадаха при сбиване в парламента на Хонконг"}
{"url": "https://trud.bg/%d0%bd%d0%be%d0%b2-%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d0%b6%d1%8a%d0%bb%d1%82%d0%b8%d1%82%d0%b5-%d0%b6%d0%b8%d0%bb%d0%b5%d1%82%d0%ba%d0%b8-%d0%b2-%d0%bf%d0%b0%d1%80%d0%b8/", "text": "За 26-та поредна събота активисти от движението „жълти жилетки“ се събраха на протест в Париж, съобщава „Спутник нюз“. Исканията на демонстрантите не са се променили – оставка на президента Еманюел Макрон и по-добър стандарт на живот. Протестите в Париж не стихват въпреки все по-малкия брой демонстранти, които излизат по улиците на френската столица. „Жълтите жилетки“ продължават да недоволстват, въпреки че Макрон обеща да намали данъчното бреме на средната класа. Миналата седмица в Париж се проведоха три отделни марша. Демонстрации имаше и в Лион, Тулуза и Монпелие. Мащабен протест се проведе и на парижкото летище „Шарл де Гол“, където „жълтите жилетки“ се обявиха срещу плановете за приватизация на аерогарата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Нов протест на „жълтите жилетки“ в Париж"}
{"url": "https://trud.bg/%d0%b8%d1%86%d0%be-%d1%85%d0%b0%d0%b7%d0%b0%d1%80%d1%82%d0%b0-%d0%b8-%d0%b1%d0%b5%d0%bb%d0%be%d1%81%d0%bb%d0%b0%d0%b2%d0%b0-%d0%be%d1%82%d0%bd%d0%be%d0%b2%d0%be-%d0%b7%d0%b0%d0%b5%d0%b4%d0%bd%d0%be/", "text": "Премиерата на новия му албум е на 18 май Изпълнителите се събират отново след хита “И твойта майка също”. Белослава ще е сред гост-изпълнителите в първия солов албум на рапъра Ицо Хазарта “Неправилен рап”’. Двамата ще представят дуета по време на премиерата на диска на 18 май в София Лайв Клуб. В албума на Хазарта е включена и съвместна песен с култовия варненски рапър Явката ДЛГ и засега това са първите двама артисти, официално обявени в програмата на събитието. Предстои да бъдат разкрити останалите изпълнители, а специални гости ще са красавиците от балет “Нова”. В “Неправилен рап” са включени 14 неиздавани досега парчета като познати на публиката ще бъдат единствено хитовете “Хип хоп” и “Браво” – останалите тракове са чисто нови със специален бонус песен на Ъпсурт от 2008. Макар и албумът да е солов, по музиката е работил основно Бат Венци – само в две от парчетата има различни бийтмейкъри.", "date": "2019.05.11", "title": " Ицо Хазарта и Белослава отново заедно\t"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%b7%d0%b0%d1%81%d0%bb%d1%83%d0%b6%d0%b8%d0%bb%d0%b8-%d1%88%d1%83%d0%bc%d0%b5%d0%bd%d1%86%d0%b8-%d0%b7%d0%b0-%d0%bf%d1%80%d0%b0%d0%b7%d0%bd/", "text": "Шумен празнува – 11 май стартира с тържествено издигане на националния трибагреник, знамето на ЕС и на Шумен пред сградата на общината. Церемонията уважиха много граждани, но най-ентусиазирани бяха децата, които спонтанно подеха химна „Оттука започва България“ и развълнуваха всички. През целия ден за най-малките бяха организирани забавни атракциони. Кметът Любомир Христов поздрави съгражданите си, а пред съветниците по време на тържествената сесия реши да зареже помпозните слова и да разкаже вълнуващо признание. Когато преди 2 месеца посрещнал делегация от далечна Якутия, където пишат на кирилица, ректорката на тамошен университет благодарила чрез него на всички българи за делото на Кирил и Методий. „Сподели, че сме велика нация, дала огромно богатство на света“, разказа Христов. Празникът на Шумен беше уважен от шуменските депутати Димитър Александров, д-р Румен Генов, Иван Иванов и Емил Димитров, гостува и народният представител Валери Симеонов. В празничния ден бяха раздадени и „Наградите на Шумен“ за изкуство и култура. Творецът Марияна Костова бе наградена за стихосбирката си „Сезони на глухарчето“. В раздел „Театър“ награда спечели екипът на спектакъла „Нирвана“. Индивидуалният приз за театър под бурни аплодисмени взе Стефани Лечева, която има над 100 роли и заслужената любов на публиката. Смесен хор „Родни звуци“ взе награда в раздел „Музика“. Отличена бе и танцова формация „Емоушън“, а от ръководството й обещаха да се грижат все така за младежите на Шумен. В раздел „Архитектура“ наградата отиде при талантливите баща и син Красимир Генов и Явор Генов. В раздел „Изобразително изкуство“ индивидуална награда получи художникът Красимир Арсов. Колективният приз беше връчен на катедра „Визуални изкуства, теория и методика“ към Шуменския университет за изложбата „Код визуално“. В раздел „Дейци на културата“ колективната награда получи НЧ „Напредък“. За фотография беше награден дългогодишният фотограф Огнян Блъсков, автор на бизнес-каталога „Индустрията на Шумен“. Шумен има и двама нови почетни граждани – треньорът-ветеран по вдигане на тежести Иван Лечев и дългогодишният председател на киноклуб „Мадарски конник“ и общественик Нико Майеров. И двамата пожелаха дълголетие на празника на Шумен, с каквото ги е дарила и тяхната съдба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Наградиха заслужили шуменци за празника на града"}
{"url": "https://trud.bg/%d0%b1%d0%b0%d0%bb%d0%b7%d0%b0%d0%ba-%d0%bf%d1%80%d0%b5%d0%b4%d0%bf%d0%be%d1%87%d0%b8%d1%82%d0%b0%d0%bb-%d0%b7%d1%80%d0%b5%d0%bb%d0%b8-%d0%b6%d0%b5%d0%bd%d0%b8/", "text": "Оноре дьо Балзак създава 97 творби, поредица от две дузини със заглавие „Човешка комедия” и започва всеки свой трудов ден някъде около полунощ. Облечен в бяла монашеска роба, през следващите 16 часа той ще потроши цяла китка гъши пера и ще прекъсне писането си само за минути – за да се подкрепи с няколко чаши черно силно кафе. В промеждутъците между написването на две книги той изповядва и другите си страсти – кулинарни оргии и няколко паралелни любовни авантюри, подпомагащи пътя му към висшето общество. Външността му едва ли е била от полза за това – висок е около 1,55 м, теглото му е далече над всякаква представа за норми. Цялото му очарование, изглежда, се дължи на да говори дълго, живо и остроумно: „Жената е като добре сервирана маса – гледаш я с едни очи преди, но с други – след ядене”. Балзак предпочита връзките със зрели жени, твърде близки до типичните образи в романите му – недооценени от мъжете матрони, и не среща никакви трудности да ги намира. А в това – да ги мами, е истински виртуоз. Посветен е в сексуалните страсти на 23 години от Лаура де Берни – 45-годишна матрона с внучета. Връзката им продължава 15 години. По същото време Балзак успява да се погрижи и за друга богата вдовица, русата дукеса Д`Абрант. Среща я през 1825 г., когато тя е на 40 години. Нейното очарование писателят намира и в богатството й – едно според него добро качество на жените! Тя плаща някои от колосалните му дългове. През 1832 г. обаче той ипитва любовната мъка в ръцете на маркиза Дьо Кастри, една от най-красивите френски аристократки. Може би тя е първата жена, която не успява да преодолее отвращението си от вида му. Балзак дава воля на мъстта си, като я осмива в романа си „Дукеса Ланже”, но въпреки това този епизод от живота му го наранява и депресира.  Той е на 33 години, когато получава едно подписано „Странникът”. Балзак отговаря и открива автора му – Евелина Ханска, съпруга на барон, полски земевладелец, който е с 20 години по-възрастен от нея. През следващите няколко години Евелина и Балзак се срещат тайно в Швейцария. И двамата констатират, че са се оказала „по-пълнички” от това, което всеки е предполагал за другия, но това било без значение. Влюбени са. Това обаче не означава, че новелистът избягва вниманието и на други жени. Точно в същия период той има връзка с 24-годишната Мари Луиз дьо Фресне, която му ражда и дете. Пак по това време е и двумесечната му която е срещал в живота си, известната с безразборните си връзки лейди Илънбороу. Друга афера – с французойката Сара Ловел, известната „много секси” съпруга на граф Гуидобони-Висконти, продължава пет години. Тя го нарича прочувствено „топчица”, плаща много от дълговете му и също му ражда дете. Заедно с тези сравнително трайни връзки, Балзак не прекъсва и похожденията си с проститутки – понякога с две наведнъж. През 1841 г съпругът на Евелина Ханска умира и Балзак, който вече безвъзвратно е унищожил стомаха си с кафе, решава най-сетне да се посвети на уседналия съпружески живот. Но Евелина отказва да се омъжи за него. Балзак тръгва с друга своя метреса – Луиз Бреньол, а здравето му все повече се влошава. Когато смъртта му очевидно вече е близо, Евелина се съжалява над него и 17 години след първата им среща те се женят – на 14 март 1850 г. Балзак умира пет месеца по-късно. Евелина забременява малко преди смъртта му, но бебето умира при раждането.   Дрезден, 21 октомври 1843 г. …Звезда на живота ми, хиляди пъти благословена! Може би ще настъпи мигът, когато ще мога да споделя с вас мислите, които ме гнетят. Днес мога само да кажа, че ви обичам прекалено много, за да съм спокоен, защото след тези два месеца – август и септември – чувствам, че мога да живея, единствено когато съм близо до вас и че вашето отсъствие е смърт за мен… С тези листове лети към вас душата ми; говоря им хиляди неща – като някой луд; като луд си мисля, че когато стигнат до вас, ще ви повторят тези думи; невъзможно ми е да разбера как тези листчета, изпълнени с моите желания, след единадесет дни ще бъдат в ръцете ви, а аз ще остана тук… О, да, скъпа звездичке, наблизо или надалеч, разчитайте на мен като на самата себе си; а аз и цялото ми сърце и душа, които съм ви отдал напълно, ще ви бъдат толкова верни, колкото животът е верен на тялото ви. Можете ли да повярвате какви думи казвам на моята възраст; е добре, повярвайте ми, че за мен няма друг живот освен вие. Задачата ми е изпълнена. Ако такова нещастие ви сполети, ще отида и ще се погреба в някой тъмен ъгъл, ще отблъсна всички, ще оставя да ме забравят и ще ослепея за света; хайде, това не са празни думи. Ако за една жена щастието е да познава сърцето си, да се чувства уверена в него и да е направила сама своя избор, да е сигурна, че е пътеводната светлина на своя мъж и му е равна по интелигентност, че е навлязла дори в кръвта му и че е причина за всяко биене на сърцето му, че единствена тя живее в мислите му и че така ще бъде завинаги – е, добре, скъпа господарке на сърцето ми, вие може да се наречете щастлива, без колебание, защото аз ще бъда до вас до края. Дори да е възможно човек да се насити на земните неща, то никога не е възможно да се наситиш на божественото и само тези думи могат да обяснят какво сте вие за мен.", "date": "2019.05.11", "title": " Балзак предпочитал зрели жени\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4-%d0%b8%d1%81%d0%ba%d0%b0%d0%bc%d0%b5-%d0%b4%d0%b0-%d0%b3/", "text": "„Искаме да градим, а не да се конфронтираме и делим. Опитът ни е обединен около една кауза: защита интересите на България, на всеки гражданин, на всяко населено място“. Това обяви по време на официалното откриване на кампанията на ГЕРБ-Пловдив област за предстоящите европейски избори водачът на листата на ГЕРБ и СДС Мария Габриел. Централното събитие на ГЕРБ в област Пловдив се състоя в НЧ „Родолюбие“ в Асеновград. Освен Мария Габриел, присъстваха кандидатите за депутати в следващия Европарламент Ева Майдел, Лиляна Павлова и Младен Шишков.  Домакин на форума бе областният координатор на ГЕРБ-Пловдив област Георги Мараджиев, който се обърна към препълнената зала с думите: „Здравейте победители! Знам, че и на тези избори ще бъдем такива, защото съм сигурен, че всички ние искаме едно: Стабилна България в силна Европа! А да постигнем това ще помогне силният отбор на ГЕРБ и СДС. Водачът на листата Мария Габриел от своя страна припомни колко важен ден е 26 май, защото след това ще стане ясно дали можем да защитим още по-добре позициите си. „Предстоят няколко изключително важни месеци, в които трябва да покажем можем ли да отстояваме силен бюджет. Това може направи нашият екип – знаещи, можещи, подготвени, познаващи процедурите за вземане на решения. Важно е, защото България трябва да участва в тези преговори с ясна визия и да отстоява средствата, които й се полагат в кохезионната, земеделската, регионалната, цифровата политика“, каза още  Мария Габриел. Тя припомни, че депутатите от ГЕРБ в настоящия Европарламент са се преборили да няма намаляване на средствата за страната ни, но сега трябва да защитават това право. „Искаме Европа да бъде ефикасна, силна и амбициозна. Това, което ще продължим да правим, е повече малки проекти с голяма добавена стойност за всяко населено място. Това е Европа, която носи ползи. Нашият екип е носител на ценности като образованието и културата и ще продължим да работим те да стоят най-високо в европейския дневния ред. Инвестицията в образованието е инвестиция в бъдещето на страната, в бъдещето на Европа“, каза Габриел и подчерта, че по-висока активност на изборите означава заявка, че България не иска да бъде в периферията на Европейския съюз, не иска двойни стандарти, а иска гласът й да се чува. „Нека покажем на 26-ти май, че България и българите искаме Европа на сърцата, умовете, традициите“, апелира водачът на листата. В обръщението си към аудиторията в читалище „Родолюбие“ кандидатът за евродепутат Ева Майдел заяви: „Много хора твърдят, че са готови да защитават българския интерес. Но много малко сме тези, които можем и знаем как. Това не става с антиевропейско говорене и митинги по 1 май, а с контакти и позиции в Брюксел, каквито ние в ГЕРБ имаме, защото сме доказали, че Европа ни вярва и ни се доверява“. По думите на Ева Майдел в Пловдивска област се говори лесно за Европа, защото тук може всичко да се пипне и да се усети. Най-вече по множеството инвестиции. „И това е  разликата между нас и опонентите ни, които говорят силно, но от това нищо не произлиза“, каза Майдел. Кандидатът за евродепутат Лиляна Павлова също посочи многобройните предимства на ГЕРБ пред останалите политически партии. „Нашите опоненти навсякъде афишират, че асфалт не се яде, но благодарение на него имаме  по-добри пътища и по-добра свързаност по пътищата, по които идва по-добър бизнес и повече инвестиции“, каза Павлова. В подкрепа на думите си тя посочи бързото развитие на индустриалните зони в общините Раковски  и Марица и изрази увереност, че цялата област Пловдив вярва в 12-та победа на ГЕРБ на 26 май с номер 12 в бюлетината. „С вашата подкрепа ще работим за нашите региони и тяхната свързаност, за да има по-добри  условия за развитието на бизнеса и качествено образование, което е предпоставка за създаване на работни места и увеличаване на доходите, за по-добро развитие на туризма и демографски растеж“, увери аудиторията Лиляна Павлова. „Тук сме победителите“, обяви от сцената на асеновградското читалище и кандидатът за евродепутат Младен Шишков и призова: „Говорете с вашите близки и познати, и ги убедете, че си заслужава да излязат на 26 май и да гласуват. За да продължим започнатите промени, за стабилна и сигурна България“. На събитието присъстваха над 500 души, сред които народни представители, кметове, членове и симпатизанти на ГЕРБ от 16-те общини в Пловдивска област, членове на СДС и на Съюза на репресираните. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Мария Габриел в Асеновград: Искаме да градим, а не да се конфронтираме и делим\t"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%b7%d0%b0%d0%b2%d0%b5%d1%82-%d0%b8%d1%81%d0%ba%d0%b0%d0%bc%d0%b5-%d0%bd%d0%b0%d1%88%d0%b8/", "text": "За ДПС европейските избори са изключително важни, затова водач на листата е председателят на партията, каза Мустафа Карадайъ при срещите на екипа на Централния изборен лъч на ДПС в разградска област. Аз в Брюксел пак ще ходя, но не като евродепутат, а като председател на ДПС, поясни той. Кандидатите за евродепутати проведоха срещи в селата Езерче, Веселина, Каменар, Киченица, Острово и Цар Калоян, Самуил и Завет. Пред хората те представиха програмата за ускорен и догонващ икономически растеж. Другите нямат идея и готовност, а ние имаме програма за ускорено догонващо развитие на страната в рамките на ЕС. Искаме с ясни политики да се управлява, а не да се властва, както сегашните, бе категоричен водачът на листата на ДПС. Карадайъ разкритикува управляващите в България и каза, че освен че в Европа има много проблеми, има и в България. В страната виждаме властта на омразата и вървим по инерция. Не може да продължава по този начин, заяви той. Най-вече в България трябва да направим така, че нашите деца да се образоват и да имат поминък в страната и да останат да живеят тук. Когато без посока върви държавата няма как да се случи това, поясни той. Ние от две години казваме, че основните партии да седнем на масата и да определим приоритетите и посоката на държавата и независимо кой е на власт да следва тази посока, добави лидерът на ДПС. Всяка власт без ДПС е нестабилна. България не може да поеме пътя за развитие без ДПС, каза зам.-председателят на ПГ на ДПС Йордан Цонев. Искаме да припомним на нашите кандидати и те да кажат на европейските ни партньори, че ние не искаме Европа на националистите, на разделението, на конфликти, Европа в която различния е лош и потискан. Искаме тази Европа, която беше изградена от нейните създатели. Европа, в която хората живеят свободно и са равни, националистите нямат място, в която ДПС ще занесе своя етнически модел, защото Европа има нужда от това, допълни Цонев. Искаме европейски доходи в България и нашата толерантност в Европа. На предизборните срещи присъстваха и председателят на Младежко ДПС и евродепутат Илхан Кючюк, народният представител Ихсан Хаккъ и кандидатите за членове на ЕП Атидже Алиева-Вели, Антоанета Асенова, Сюзан Мехмедова и Танер Кабилов. След проведените срещи екипът на Централния лъч присъства на ифтар даден от председателя на ДПС в Завет. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Мустафа Карадайъ от Завет: Искаме нашите деца да останат тук – с добро образование и достойни доходи!\t"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d1%82%d1%8a%d1%80%d0%b6%d0%b5%d1%81%d1%82%d0%b2/", "text": "Кандидатът за евродепутат от листата на ГЕРБ и СДС Андрей Ковачев бе гост на тържеството по случай 140 години Народно Читалище „Слънце 1879” в град Ихтиман, съобщиха от партията. Събитието се състоя в голямата зала на читалището и на него присъстваха още oбластният координатор на ГЕРБ-София област Галя Георгиева, народният представител от ГЕРБ-София област Валентин Милушев, кметът на община Ихтиман Калоян Илиев, както и над 700 жители и гости на града. Андрей Ковачев отправи поздрав към читалищните дейци по случай техния празник. В словото си той заяви, че Ихтиман трябва да се гордее със своите предци, успели да съградят това читалище само една година след Освобождението на България. „140 години по – късно тук се развива огромна културна и духовна дейност. Неслучайно читалището е обявено за най – добре работещо в Софийска област и е наградено от Народното събрание с орден „Кирил и Методий” – първа степен“, припомни д-р Ковачев. „Народно читалище „Слънце 1879” свети и озарява ихтиманската общественост със своята духовност, изкуство и култура вече 140 години. Без това читалище не можем да си представим живота в нашия град“, бяха думите на кмета на община Ихтиман Калоян Илиев. Празникът на читалището в град Ихтиман продължи с богата културна и фолклорна програма. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Андрей Ковачев присъства на тържеството по случай 140 години Народно Читалище „Слънце 1879” в Ихтиман\t"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d1%82%d1%80%d0%b5%d1%82%d0%b8-%d0%bb%d0%b5%d0%ba%d0%be/", "text": "„Лекоатлетически маратон“- Благоевград и тази година посрещна десетки участници от цяла България, съобщиха от общината. Първите финалисти в трети „Лекоатлетически маратон“ бяха наградени от заместник-кмета по строителство и сигурност инж. Емилия Тунева. Тя приветства всички участници от името на кмета на община Благоевград д-р Атанас Камбитов, като ги поздрави за силния дух, спортен хъс и умения. „Изключително съм радостна, че виждам толкова много спортисти, любители на спорта, които искат да изпитат себе си. За мен е чест да Ви поздравя от името на кмета на община Благоевград д-р Атанас Камбитов за участието и за предизвикателството. Благодаря Ви,че за трета поредна година сте част от традиционният спортен форум. През последните години Община Благоевград усилено работи за развитието на спорта в града, за изграждането на нови бази, терени, зали, места, където всеки един може да тренира, да спортува, да се учи на характер, дисциплина и да бъде здрав. Защото спорта дава всичко това. Пожелавам успех! “, каза в част от словото си инж. Емилия Тунева. В категория „Юноши и девойки“ всички маратонци получиха грамоти за участие. При момчетата на първо място бе Мартин Кацарски, след него финишира Николай Николов, трети финала премина Кирил Стоянов, четвърто място спечели Константин Петров,а пета и шеста позиция бяха за Калоян Добрев и Деян Байраков. При момичетата бяха отличени Рамона Николова на първо място, Мария Ничова- второ място, Валентина Глинджурска се класира трета, Дияна Плякова взе четвърто позиция, а Франческа Михова и Мария Михова финишираха на пета и шесто място. Всички победители в категория „Юноши и девойки до 16 години“ получиха грамоти и спортни раници. В категория „Мъже и жени“ наградените финалисти при жените бяха Анастасия Пейчева на първо място, Гинка Шавулева на второ място. На трета позиция застана Дарина Чимева, след нея се нареди Полина Фотева, и Стефани Василева. При мъжете, пръв премина финала Димчо Мицов, след него се нареди Деян Атанасов, на трето място застана Мирослав Спасов, четвърто място бе за Мартин Балабанов, а Веселин Цочев, се нареди на пето място. Наградите в категория „Мъже и жени“ бяха парични, подготвени от Община Благоевград. При жените за 1-во място бяха връчени 200 лева, 2-ро място-150 лева, 3-то място-100 лева, 4-то място- 50 лева, 5-то място-30 лв. Същите парични награди получиха и финалистите при мъжете .  Десетки жители и гости на Благоевград се включиха в трети „Лекоатлетически маратон“ в двете категории „Юноши и девойки до 16 години“ и „Мъже и жени“. Стартът бе даден точно в 10.00 часа пред зала „22 септември“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Наградиха победителите в трети „Лекоатлетически маратон“- Благоевград"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-%d1%87%d0%b0%d1%81%d0%be%d0%b2%d0%bd%d0%b8%d0%ba%d0%be%d0%b2%d0%b0%d1%82%d0%b0-%d0%ba%d1%83%d0%bb%d0%b0-%d0%b2-%d1%81%d0%b5/", "text": "Часовниковата кула в Севлиево отново ще отброява точно времето. Това стана възможно благодарение на усилията на Община Севлиево и Ротари клуб, които помогнаха за реставрацията и консервацията на кулата. През тази година се навършват 240 години от построяването на старинната кула, която е символ на града и архитектурен паметник на културата. На сградата е монтиран нов часовник, който ще отмерва точно времето. Изцяло подменен е неговият механизъм, нови са циферблата и стрелките на часовника. Поставен е и програматор, чрез който ще се настройва часовника и ще се задвижва механизма за удряне на камбаната. Всички нови части са доставени от фирма „Рашер“ от Германия. В инициативата по реставрация на кулата е направено почистване и фугиране на конструкцията. Изцяло подновени са дъсчената обшивка и вратата, които са импрегнирани с водоустойчив дървесен лак. Почистена е вътрешната част на кулата, изградена е нова електрическа инсталация и е монтирано осветление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Възстановиха часовниковата кула в Севлиево с помощта на Ротариклуб\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d1%81%d0%be%d1%84%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d1%83%d0%b2%d0%b0%d0%b6%d0%b0/", "text": "България е уважавана в ЕС и мнението ни се чува. Да запазим този авторитет в Европа ще бъде една от каузите на нашия отбор от кандидати за евродепутати. Това заяви водачът на листата на ГЕРБ и СДС Мария Габриел по време на основното предизборно събитие на ГЕРБ в столичния 23 МИР. Кандидатите за депутати в следващия Европейски парламент бяха представени в Южния парк в София, като заедно с Мария Габриел бяха и Андрей Ковачев, Андрей Новаков, Лиляна Павлова, Александър Йорданов и председателят на СДС Румен Христов. „Днес е църковният празник на Светите братя Кирил и Методий. Добър повод да си спомним, че ние сме дали нещо много повече от третата официална азбука на ЕС – ние имаме вяра и традиции, които са крепили българския дух несломим във времена на изпитания. Ние сме част от многообразието на култури в ЕС“, посочи Мария Габриел и допълни, че номер 12 в бюлетината на 26 май е гаранция, че следващите представители на България в ЕП ще работят за съхраняването на българското културно богатство в рамките на Европа. България се развива всекидневно, благодарение на европейската солидарност и работата на институциите. Важно е да помним как изглеждаше София преди ГЕРБ да поеме управлението на столицата и да виждаме днес новите паркове, новите детски градини и училища, обновените улици, подлези, болници и всичко, което ни заобикаля. Това заяви по време на хепънинга кандидатът на ГЕРБ за евродепутат Андрей Ковачев. Според него България върви в правилната посока и от нашите усилия и нашия избор зависи да бъдем равни с останалите европейски народи. „С колегите в Брюксел работим заедно с местната власт и правителството за националния интерес на страната ни. Нашата цел е младите хора да останат да живеят и работят в България. Всеки може да отиде навсякъде по света да учи, да открива нови неща, но нашата цел е младите да имат необходимите условия да се връщат в родината ни“, каза още Ковачев. Според него можем да постигнем това с общи усилия и с подкрепата на отбора на ГЕРБ под номер 12 в бюлетината за европейските избори. „След престъпния комунистически режим демокрацията в България тръгна трудно, премина през редица премеждия, но в крайна сметка постигнахме мечтата си – да се числим към ЕС и към всички онези близо 500 млн. граждани – част от най-доброто място за живеене в света“, каза на свой ред Александър Йорданов от СДС – номер 6 в листата за европейските избори. Той бе категоричен, че ГЕРБ и СДС имат изключително сериозен морален и политически дълг – да спрат настъплението на БСП и ДПС към властта. „Само ние можем да ги спрем. Други си мерят процентите и се чудят един или половин евродепутат ще вкарат в ЕП. Номер 12, за да се спасим от нова катастрофа и мизерия – длъжни сме пред Родината“, подчерта Йорданов. В рамките на събитието младежите от ГЕРБ-София направиха флашмоб, с който изобразиха цифрата 12 – номерът на ГЕРБ в интегралната бюлетина за европейските избори на 26 май. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Мария Габриел в София: България е уважавана в ЕС и мнението ни се чува\t"}
{"url": "https://trud.bg/%d0%b4%d0%b5%d1%86%d0%b0-%d0%be%d1%82-%d0%bf%d0%b5%d1%80%d0%bd%d0%b8%d0%ba-%d1%85%d0%b0%d1%81%d0%ba%d0%be%d0%b2%d0%be-%d0%b8-%d0%ba%d1%83%d0%ba%d0%bb%d0%b5%d0%bd-%d1%81%d0%b0-%d0%bf%d0%be%d0%b1%d0%b5/", "text": "Победителите в националното състезание по правопис „Пазим езика си“, предназначено за деца от V и VI клас, станаха ясни в събота (11 май) . Финалният тур на конкурса, организиран от гражданското сдружение „Живата вода на България“, се проведе в СУ „Св. Климент Охридски“ пред официални гости, медии, родители и учители. Специално,за да подкрепи инициативата, насърчаваща любовта към родното слово у децата, дойде президентът на България Румен Радев. Във финала на състезанието участваха 14 ученици от цялата страна – по 7 във всяка възрастова група. Те показаха най-добри резултати в първия кръг на надпреварата, който се проведе на 20 април. „Езикът пази нашата идентичност. И няма нищо по-силно от българския език, което да ни обединява като нация. Трябва да пазим езика си, за да ни има като българи“, обърна се към участниците г-жа Десислава Радева, председател на сдружението „Живата вода на България“, организатор на конкурса. В групата от V клас има две първи места – Елия Илиева от ОУ „Св. Иван Рилски“, Перник, и София Бозова от ОУ „Св. Климент Охридски“, Хасково. На второ място се нареди Белослава Комсийска от ОУ „Христо Смирненски“, Пазарджик. Трета е Тихомира Демирева от ОУ „Иван Вазов“, Харманли. Сред децата от VI клас победител е Рафаела Панайотова от СУ „Отец Паисий“, гр. Куклен. Втора се класира Ралица Слави Раева от 163 ОУ „Черноризец Храбър“, София. Трета е Симона Александрова от СУ „Сава Доброплодни“, Шумен.  Президентът Румен Радев поздрави децата за амбицията и куража да се включат в това състезание и за постижението, че са достигнал и до финала. „Помнете,че не само вие пазите езика си, но нашият език пази вас – за да знаете откъде идвате, кои сте и какво искате в този живот, за да бъдете достойни българи, за да сте успешни и удовлетворени от себе си граждани на света“, каза им той. По време на изпита учениците преминаха през две задачи. В първата трябваше да покажат знанията си по правопис и пунктуация, като избират в кои отговори има или няма допусната грешка. Във втората – подреждаха смислово изречения от текст на Николай Хайтов. Те бяха оценявани в реално време от авторитетно жури. Председател на комисията беше проф. Владимир Атанасов от Факултета по славянски филологии в СУ „Св. Климент Охридски“. Нейни членове бяха проф. Татяна Ангелова, също от СУ „Св. Климент Охридски“, и учителите по български език и литература Рени Стоичкова, Десислава Нейкова и Цеца Петрова. Всички деца, които се включиха във финалния кръг, получиха книги на български автори, речници по правопис от БАН и слушалки от „Бенетон“. Освен това класиралите се на първо място си тръгнаха с електронни четци, осигурени от „Технополис“.  Председателят на журито проф. Атанасов акцентира, че тази година се включиха много деца и състезанието стана национално. Показват се много добри резултати и то от всички краища на България. „Това означава, че във всички региони на страната има добри учители, родители и деца, които се стараят да овладяват езика си“, каза той. На учениците, които показаха знанията си за правописните и пунктуационни норми, Атанасов пожела да бъдат сред създателите на българската култура през следващите години.  В тазгодишната надпревара за участие се регистрираха 4500 деца от училищата в цялата страна. Интересът силно расте след миналогодишното пилотно издание. „Пазим езика си 2019“ срещна и широка обществена подкрепа, като зад него застанаха всички университети в България, в които се изучава специалност „Българска филология“ – Софийският университет „Св. Климент Охридски“, Великотърновският университет „Св. св. Кирил и Методий“, Пловдивският университет „Паисий Хилендарски“ и Шуменският университет „Епископ Константин Преславски“, както и Българската академия на науките (БАН). Логистичен партньор на състезанието по български език беше Министерството на образованието и науката. Посланици на каузата станаха много популярни личности. Сред тях са писатели, поети, журналисти, актьори, музиканти като Алек Попов, Драгомир Симеонов, Маргарита Петкова, Веселина Седларска, Любен Дилов-син, Александър Секулов, Михаил Билалов, Бойка Велкова, Елена Петрова, Йоанна Темелкова, група „СкандаУ“, Дарин Маджаров от платформата Уча.се, Айше Сали (БНТ) и Софи Маринова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Деца от Перник, Хасково и Куклен са победителите в конкурса „Пазим езика си“"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%be%d1%82-%d0%bf%d1%80%d0%be%d1%82%d0%b8%d0%b2%d0%be%d0%bf%d0%b5%d1%85%d0%be%d1%82%d0%bd%d0%b0-%d0%bc%d0%b8%d0%bd%d0%b0-%d1%83/", "text": "Експлозия от противопехотна мина е убила седем деца и ранила две в Южен Афганистан в събота, съобщиха официални представители, цитирани от AFP. Взривът е станал в провинция Газни, южно от столицата Кабул, когато децата са стъпили на противопехотна мина, докато са играли в близост до главен път, каза говорителят на провинцията Ареф Нури. „Мината е била поставена от талибаните до главен път, за да нанесат щети на силите за сигурност“, каза той. Талибаните не са дали изявление във връзка с трагичния инцидент. Бунтовниците често използват крайпътни бомби и противопехотни мини, за да се противодействат на афганистанските сили за сигурност, но смъртоносните оръжия често водят до цивилни жертви. Аманулла Камрани, член на провинциалния съвет на Газни, каза, че децата са на възраст между седем и девет години и поне четири от тях принадлежат към едно семейство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Експлозия от противопехотна мина уби седем деца в Афганистан"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%bd%d0%b0%d0%b3%d0%bb%d0%be%d1%81%d1%82-%d0%b8-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba/", "text": "Призовавам всички кандидати от листите за ЕП, както и техните партии, да декларират, че ще противопоставят срещу членството на Турция в ЕС!  Това се казва в категоричната позиция на водача на листата на ВМРО – Българско национално движение Ангел Джамбазки по повод изказване на турския посланик Хасан Улусой в Кърджали за признаването и въвеждането на турския език като официален за изучаване в България. Думите на посланика идват като продължение на вчерашното изказване на Ердоган за нуждата от членството на Турция в ЕС. Позицията на Патриотите от ВМРО винаги е била категорична и последователна и тя няма да се промени. Напротив – ние ще се борим да бъдем част от състава на ЕП, за да браним България от подобни провокации и заплахи, категорични са от ВМРО. Ето как коментира във „Фейсбук“ темата Ангел Джамбазки: Турция направи поредна провокация чрез посланика си в България. Това е недопустима намеса и агресия срещу Конституцията на Република България. И това е само ден, след като Ердоган заяви отново претенции за членство на Турция в ЕС. И даже си позволи да каже, че ЕС има повече нужда от Турция, отколкото Турция от ЕС. Да искаш задължително изучаване на турски език в суверенна страна с официален език български, и то в деня на българските просветители – Светите братя Кирил и Методий, е висша форма на наглост и политически цинизъм. Ние, Патриотите от ВМРО, няма да допуснем това и ще настояваме българското външно министерство да вземе категорично отношение по казуса. Турция неведнъж си позволява да размахва пръст и да ни дава наставления как да се случват нещата в страната ни, но и неведнъж ние показахме, че не сме послушни васали на Анкара. След решителните действия на властта по инициатива на патриотите за пресичане на турското духовно влияние у нас, както и за признаването на турско малцинство, Турция днес явно отново прави опити за инвазия. Като водач на листата на Патриотите от ВМРО категорично се противопоставям на поредната провокация и заявявам, че всеки честен български гражданин, който обича Отечеството си, може да бъде спокоен, че докато ние сме в управлението изучаването на турския език и щенията за всякакви други сърдечни и мисловни граници, бленувани от страна на Ердоган, няма да бъдат прекрачвани. Призовавам също така да се спре политическото лицемерие и напомням на БСП, че българският народ е мъдър и помни целувката между Местан и Станишев на „Лъвов мост“. Не си правете гаргара с интелекта на хората. Още нещо – призовавам всички кандидати за български представители в ЕП, да декларират пред българските избиратели, че няма да подкрепят членството на Турция в ЕС и техните партии официално ще се противопоставят на искането за задължително изучаване на официален турски език в училищата. Това е честната спрямо сънародниците ни позиция. Защото ние от ВМРО браним България вече 126 години! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Ангел Джамбазки: Наглост и политически цинизъм е искането на Турция за изучаване на официален турски език у нас!"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%b8-%d0%b0%d0%b7-%d0%b8%d1%81%d0%ba%d0%b0%d0%bc-%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b4%d0%be%d1%85/", "text": "Кандидатът за евродепутат от листата на ГЕРБ и СДС д-р Андрей Ковачев се срещна с граждани в Кюстендил, съобщиха от партията. На информационна шатра, разположена на площад „Велбъжд“, Ковачев разговаря с жители на града, които имаха възможност да поставят въпросите си относно предстоящите европейски избори. Сред темите, които вълнуваха кюстендилци бе с каква амбиция и за кои приоритети ще работи Андрей Ковачев в следващия мандат. „Част от основните ми цели са гарантирането на физическата сигурност и повишаването на доходите на българските и европейските граждани. На местно ниво това би станало, чрез привличане на нови инвестиции, откриване на нови работни места и повишаване на БВП. И на мен ми се иска подобряването на жизнения стандарт да става по-бързо, но да не забравяме от къде сме тръгнали – от 1 долар за 3000 лева през 1996 г.“, обясни кандидатът за евродепутат от ГЕРБ. „С колегите от ГЕРБ работихме активно за осигуряването на средства за България през следващия програмен период – до 2027 г. Освен това ще продължа да работя за защитаването на българските общности извън пределите на Отечеството – в Северна Македония, Албания, Косово и Западните покрайнини, както и от другата страна – в Молдова и Украйна. Европейската интеграция е единственият устойчив път за преодоляване на разделенията от миналото“, добави Андрей Ковачев. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Андрей Ковачев: И аз искам по-високи доходи в България, но да не забравяме откъде тръгнахме през 1996 г., когато 1 долар струваше 3 хил. лв.\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b2-%d1%80%d0%b0%d0%b4%d0%be%d0%bc%d0%b8%d1%80-%d1%89%d0%b5-%d1%80%d0%b0%d0%b1%d0%be%d1%82%d0%b8%d0%bc-%d0%b7%d0%b0/", "text": "С традиционна българска баница и пожелания за успех в предстоящите избори на 26 май беше посещаната в Радомир кандидатът за член на Европейския парламент от листата на ГЕРБ и СДС Лиляна Павлова. В разговор с местни жители на пл. „Войнишко въстание“, Павлова подчерта, че всички кандидати на ГЕРБ ще работят за Обединена Европа, в която България има своето достойно място. В срещата участие взеха областният координатор на политическата сила Вяра Церовска, народният представител д-р Александър Александров, председателят на Жени ГЕРБ Ирена Соколова и кметът на населеното място и общински координатор на партията в Радомир Пламен Алексиев. Десетки местни жители се спираха да поздравят Лиляна Павлова. Десет нови членове на политическата сила в Радомир получиха членските си карти лично от кандидата за евродепутат. Лиляна Павлова посети местния клуб на пенсионера, където беше посрещната със специален музикален поздрав. Лиляна Павлова разговаря с представители на местната инициативна група. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Лиляна Павлова в Радомир: Ще работим за oбединена Европа, в която  България има своето достойно място\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d1%88%d0%b8%d1%88%d0%ba%d0%be%d0%b2-%d0%b2-%d0%bf%d1%8a%d1%80%d0%b2%d0%be%d0%bc%d0%b0%d0%b9-%d0%b0%d0%ba%d0%be-%d0%bd%d0%b8-%d0%b3%d0%bb%d0%b0%d1%81%d1%83%d0%b2/", "text": "Ние сме със солиден европейски опит, контакти и авторитет в Брюксел. Познаваме писаните и неписаните правила на европейския терен, знаем как да постигаме българските цели в Европарламента. Не познаваме „не знам“ и „не мога“. Това обяви кандидатът за евродепутат от листата на ГЕРБ и СДС Ева Майдел, съобщиха от партията. Думите й пред жителите на Първомай бяха подкрепени от Младен Шишков, който също е в листата за предстоящите на 26 май избори за Европейски парламент. „Доказа ли сме, че това, което правим, го правим успешно. През изминалия мандат аз лично се ангажирах с теми, които допринасят за качествена промяна в ежедневието на българите. Намалих десетократно таксите за паричните преводи в евро, което ще спестява пари на всеки, който превежда или получава пари от чужбина. Работих за привличането на близо 800 млн. евро за българския бизнес по Плана Юнкер и за откриването на нови работни места. Обучих хиляди български младежи, така че да се реализират по-добре на пазара на труда и бях сред създателите на сдружение Образование България 2030, в което работим заедно с правителството за качествено образование и преодоляване на недостига на кадри“, направи равносметка за свършеното през настоящия и мандат като евродепутат Ева Майдел. Колегата й Младен Шишков изрази надежда за бъдещето, която му вдъхвали ежедневните срещи с хората. „Искам да ви уверя, че ако ни гласувате доверие, няма да ви предадем, а ще продължим и ще надградим започнатото“, апелира към жителите на Първомай Шишков.Той увери, че увеличеният бюджет за България ще стигне до всяко малко населено място-за водопроводи, пречиствателни станции, паркове и детски площадки. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Младен Шишков в Първомай: Ако ни гласувате доверие на изборите, ние няма да ви предадем, а ще надградим започнатото\t"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bf%d1%80%d0%b0%d1%82%d0%b8-%d0%b1%d0%b5%d0%bb%d0%b3%d0%b8%d0%b5%d1%86-%d0%b2-%d0%b1%d0%be%d0%bb%d0%bd/", "text": "Лидерът в генералното класиране Тиери Нювил претърпя сериозна катастрофа във втория ден на Рали Чили, съобщи  . По време на 8-ия етап колата на белгиеца изхвърча от пътя и се превъртя няколко пъти. Състезанието беше временно прекратено, а Нювил – откаран в болница, където се оказа, че се е разминал със сериозни наранявания и фрактури. След деветия етап начело в класирането на Рали Чили е От Танак, който има аванс от 35 секунди пред французина Себастиен Ожие и 51 секунди пред финландеца Яри Мати Латвала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Тежка катастрофа прати белгиец в болница на Рали Чили"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%b4%d0%b5%d0%bc%d0%b8%d1%80-%d0%b1%d0%b0%d0%b1%d0%b0-%d1%82%d0%b5%d0%ba%d0%ba%d0%b5-%d0%bd/", "text": "„30 години от майските събития. Ние добре помним тези събития. Помним и 84-та и 85-та. Ние в Делиормана знаем силата на нашето единство“, каза Мустафа Карадайъ, съобщиха от партия ДПС. Председателят на ДПС и водач на листата за европейските избори, кандидатите за евродепутати, европейските депутати и народните представители, областни и общински председатели, общински съветници и кметове и хиляди членове и симпатизанти на ДПС се събраха в местността Демир Баба текке, край исперихското село Свещари за възпоменателен митинг – събор, в памет на жертвите на т.нар. “възродителен процес” и мирната съпротива срещу насилствената смяна на имената на турците и мюсюлманите през 1989-та година. Лидерът на европейските либерали Ханс Ван Баален беше специален гост на събитието. „В дни като днешния, когато честваме Майските събития, трябва да си спомним важността на нашето обединение, на нашето единство. Защото ние много добре знаем цената на демокрацията на мира, на свободата. Ние сме я платили тази цена за да дойде демокрацията в страната“, каза Карадайъ. „Европа е единство на многообразието. Това е лозунгът на Европа. Какво е единство на многообразието, като забраняваме различните и различията“, се обърна лидерът към многохилядното множество. Той беше категоричен, че допускането на националистите във властта е нарушение на най-важния европейски и ценностен принцип. „Хубави, млади и умни” – така представи Карадайъ всички кандидати от листата на ДПС. Листата ни съчетава силата и енергията на младостта с опита – категоричен бе лидерът на ДПС. Той припомни, че и почетният председател на ДПС Ахмед Доган е създал нелегалното движение през 1985 г. и по-късно ДПС в младежките си години. „Когато председателят на ДПС е водач на листата, всички даваме знак, че тези избори са много важни, че ситуацията е много сериозна. Аз в Брюксел пак ще ходя, но като председател на ДПС, а не като евродепутат. В Европейския парламент ще бъдат нашите младежи” – заяви още Карадайъ. Познавайки силата на енергията на младите, избрахме за мото на тази кампания „Ние залагаме на младите!“, но заедно с младите, имаме имаме и мъдростта на опитните, бе категоричен той. В началото на речта си Карадайъ сравни предизборната кампания с настъпилия преди дни за мюсюлманите Месец Рамазан. “ И двете продължават по по един месец, но докато Рамазана винаги завършва с празник, Байрам, от нашата работа зависи дали в края на кампанията ще има празник” – обърна се Карадайъ към множеството. Добре дошли на това велико място, с велики хора. Те са велики за нашата партия, за нашата страна и за нашата Европа. С тези думи се обърна зам.-председателят на ПГ на ДПС Йордан Цонев към президента на АЛДЕ Ханс ван Баален. Благодарност и поклон към вас, които преди 30 години, тръгнахте от тези поляни с голи ръце и открити гърди, срещу танковете и автоматите на тоталитарната власт, и докарахте свободата и демокрацията, каза още той. Ще се обърна към вас с една молба, драги Ханс. Когато видите г-н Орбан, моите уважения към него, за всичко, което е направил за демокрацията и народа на Унгария. Но понеже той винаги говори за християнска Европа, аз искам да Ви помоля да му предадете, от един скромен български депутат и християнски теолог, да чете усърдно християнското Евангелие. Защото в него е казано, че християнинът е човек, който обича другите, но най-много обича различните, подчерта Цонев. За мен е чест да бъда с вас, каза президентът на АЛДЕ (Алианс на либералите и демократите в Европа) Ханс ван Баален. Преди близо 30 години бях във вашата държава и тогава усетих тези отворени рани на етническо прочистване. Отворените рани на неуважението към различната религия, етнос и култура, каза президентът на АЛДЕ. Но прекрасното нещо беше, че благодарение на вас и вдъхновението на г-н Ахмед Доган не се стигна до отмъщение, а до етнически мир. И ние от останалата част на Европа, може само да се учим от вас, каза още той. Така че това, което искам да кажа на хората от ГЕРБ: „Гласувайте за ДПС!“, защото те са истинските демократи, бе категоричен Баален. На възпоменателния митинг присъстваха и зам.-председателят на ДПС Ахмед Ахмедов, зам.-председателят на ДПС и евродепутат Филиз Хюсменова, зам.-председателят на ПГ на ДПС Хамид Хамид, евродепутатът Неджи Али, членът на ЦОБ Камен Костадинов, народните представители Ихсан Хаккъ, Рамадан Аталай, д-р Хасан Адемов, Имрен Мехмедова, Танер Али, Велислава Кръстева и Бюрхан Абазов, кандидатите за членове на ЕП Атидже Алиева-Вели, Севим Мусак, Станислав Анастасов, Сюлейман Сюлейман, Антоанета Асенова, Синан Пехливанов, Сюзан Сейфетинова, Танер Кабилов, Сунай Якуб, Ертен Анисова и Цветан Енчев. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Мустафа Карадайъ от Демир Баба текке: Ние много добре знаем цената на демокрацията, мира и свободата\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%ba%d1%8e%d1%81%d1%82%d0%b5%d0%bd%d0%b4%d0%b8%d0%bb-%d1%80%d0%b5%d0%ba%d0%be%d1%80%d0%b4%d0%bd%d0%b8%d1%8f%d1%82/", "text": "Защитихме рекорден европейски бюджет за България в размер на 18 млрд. лв. В него влиза финансиране за традиционни за страната ни политики – регионална, земеделска. Този бюджет е израз на доверието, което България и премиерът Борисов имат в Европа. Това каза водачът на листата на ГЕРБ и СДС за европейските избори Мария Габриел по време на основното предизборно събитие на ГЕРБ в Кюстендил, съобщиха от партията. На него присъстваха още областният координатор на ГЕРБ – Кюстендил Виктор Янев, народните представители Кирил Калфин и Радослава Чеканска, председателят на СДС Румен Христов, кметове на общини, кметства, съветници, председатели и членове на общински ръководства на ГЕРБ от Кюстендилска област. „За нас България е кауза и за да пребъде тя е важно образованието на младите хора. Благодарение на България образованието ще стои високо в дневния ред на ЕС, това е инвестиция в бъдещето“, уточни водачът на листата. Според нея каузата за България е и грижа за всяко населено място. „Европейските политики трябва да са адаптирани към реалностите в България. Сега някои общини са изключени от Програмата за развитие на селските райони и това трябва да се промени. Искаме в селата ни да има повече живот“, каза Мария Габриел. Тя бе категорична, че национален интерес се защитава с дипломация и авторитет. „Ние ги имаме, нашата листа е най-добрата. Нека всички на 26 май изпратим силно послание към ЕС. Послание за активна България, която въпреки че в края на миналия век започна от нулата – сега е много развита“, призова Габриел. „Нека на 26 май да предотвратим нашето отечество да попадне в ръцете на бившите комунисти и на жената с болни амбиции за власт и премиерски пост. Тя е впрегнала всичко най-ужасно и вече отвращава всички ни. Нинова няма как да спечели нови избиратели, затова иска да отблъсне нашите“, отчете на свой ред Андрей Ковачев. Той бе категоричен, че където има комунизъм – няма европейски доходи. „Тези хора доведоха страната дотам, че 1 долар струваше 3000 лв., а сега искат европейски доходи. Няма как, ние започнахме от дъното“, отбеляза кандидатът за член на ЕП. Ковачев отново напомни, че единственият цивилизован начин за интеграция на страните от Западните Балкани е европейска перспектива. „Ще работя да спрем завинаги пропагандата и омразата между сънародници в различни точки на Балканите, искам границите да са символични“, сподели той. „Познавам българските региони и населени места, знам какво постигнахме заедно, а то е много. С европейското финансиране ремонтирахме сгради, улици, санирахме блокове. Ние в ЕП ще имаме важна задача – за следващия програмен период да работим фондовете за България не само да бъдат повече, но и да достигнат до малките общини и всеки гражданин да се почувства достоен европеец, защото той е именно такъв. Да направим така, че да има високи доходи и перспектива за младите хора. Ние знаем как и не е нужно да даваме голи обещания, защото рецептата ни е известна – работа, работа и работа“, заяви кандидатът за евродепутат Лиляна Павлова. „Не бива да подценяваме изборите, защото БСП чрез тях ще опитат да свалят от власт правителството и да разкарат демократите от политическия живот. Има само една политическа сила, която може да развали сценария им и това е ГЕРБ“, обясни Александър Йорданов от СДС. По думите му всички останали участници на изборите имат други цели, но не и да спрат Нинова и „офшорничката“ Йончева. „Западните хора създадоха ЕС, те живеят по-добре от нас, имат по-високи доходи и причината е една – комунисти не са ги управлявали. БСП ни доведоха до финансова и икономическа пропаст. Възрастните се питат „защо са ни такива пенсиите“ – ами няма как от 10 лв. изведнъж да станат 2000 евро“, посочи кандидатът за евродепутат. „Казвам на младите, които не са живели във времената на БСП на власт – тежко ни на всички, ако допуснем да ни победят. Ние имаме отбор от доказани имена в Европа. Нека изпратим тях в ЕП, а не случайни лица, тръгнали за първи път на избори“, завърши Йорданов. „БСП поискаха битка за тези избори и ще я получат. Ние, от СДС, сме изключително мобилизирани. Имаме качествена листа, аз вярвам на хората в нея. Сигурен съм, че ще победим“, каза председателят на СДС Румен Христов. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Мария Габриел в Кюстендил: Рекордният европейски бюджет за България е израз на доверието, което премиерът Борисов и страната ни имат в Европа\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%b5%d0%ba%d1%81%d1%82%d1%80%d0%b0/", "text": "Съдът остави в ареста петимата задържани за телефонни измами, които Румъния ни предаде, съобщи  . Групата беше разбита при мащабна акция на спецпрокуратурата и МВР у нас и в северната ни съседка на 18 април. Тогава в района на Горна Оряховица бяха задържани петима, а останалите в Букурещ и Румъния. Сред тях е и предполагаемият организатор на „ало измамите“ Борислав Димитров – Бобито, който вече три пъти е лежал в затвора за подобни престъпления. Биографията на Борислав Димитров започва с измами, в които Бобито е убеждавал възрастни хора, че трябва да платят много пари за здравето на свой близък. Адвокатът му обвини медиите за разнообразяването на репертоара му . Съдът прие, че има достатъчно доказателства, от които да се предположи, че петимата задържани са участвали в престъпна група и са извършвали телефонни измами. По отношение на Борислав Димитров съдията подчерта, че има доказателства, че той е извършил конкретни измами по телефона. Разследващите са събрали доказателства, че парите, които мулетата са събирали от жертвите на телефонни измами, са стигали до Борислав Димитров, който ги е разпределял между участниците в групата. Петимата, които съдът остави в ареста са извършвали измамите от територията на Румъния с местни сим карти, голяма част от които са открити у тях при задържането им. След арестите в средата на април телефонните измами рязко са намалели и за 20 дни са извършени едва 4 такива. Днес от МВР съобщиха, че в София са задържани трима мъже, които по телефона са се представяли за общински служители, които събират дарения за социални услуги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Съдът остави в ареста петимата екстрадирани от Румъния телефонни измамници"}
{"url": "https://trud.bg/%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d0%b0%d0%ba%d0%be-%d0%bf%d0%be%d0%b7%d0%b2%d0%be%d0%bb%d0%b8%d0%bc-%d0%ba%d0%be%d0%bd%d1%86%d0%b5%d1%81%d0%b8%d1%8f%d1%82%d0%b0-%d0%bd/", "text": "В Истанбул е построена една от най-големите аерогари в света. Ако допуснем даването на Летище „София“ на концесия, то ще се превърне във второстепенна аерогара. Това заяви пред БНТ кандидатът за евродепутат от листата на „БСП за България“ Иво Христов. Той обясни, че всеки българин ще трябва да пътува първо до Истанбул и там да се прекачи. „Кое налага тази концесия? Кое налага едно печелившо предприятие да се отдава на концесия, при това на турска фирма, с ясната идея- какво ще последва?“, попита той. По думите му такива скандали са ежедневни, а правителството стои право, защото като жертва на моряшки бой, която удрят от всички страни, не успява да падне. „Живеем в атмосфера на постоянни скандали и неспиращ грабеж. На това трябва да се сложи край на 26-ти май“, категоричен бе той. Иво Христов обясни, че у нас националният залог на евроизборите е по-силен от европейския. „На 27-ми май ще се събудим в нашата България, с нашата корупция, несправедливост, трафик, хаос, плячкосана природа. За да има движение у нас, трябва да има предсрочни избори. Те могат да дойдат само при победа на листата на „БСП за България“, каза още той. Иво Христов обясни, че ГЕРБ се явяват на тези избори с много сателитни кандидати, чиято единствена цел е да отнемат от резултата на БСП. „Големият залог е- ще дадем ли шанс на това прогнило от корупция управление, което затъна в „Апартаментгейт“, скандал с къщи за гости, скандал с Порожанов,  отново да се укрепи? Ще дадем ли шанс да се случи тази мрачна прогноза на депутата от ГЕРБ Георги Марков, който каза: „Борисов ще ни управлява докато му омръзне?“, заяви Христов. Той коментира, че ако се примирим с това, значи сме една примирила се нация. „Не знам кога ще му омръзне на Борисов, но на повечето българи им омръзна. Ако искаме ние да избираме своите управници сега и занапред, трябва да излезем да гласуваме масово  и да гласуваме за „БСП за България“ с номер 18″, каза още той.  По думите му политическа промяна трябва да има и ако тя не се случи по цивилизован начин чрез избори, има риск да се случи стихийно. „Това няма да е добре за никой, нито за държавата, дори и за управляващите“, категоричен бе той. По повод на обвиненията от страна на левицата срещу премиера за разходване на държавни средства за кампания и отговора на Борисов, че платформата на БСП са само атаки, Христов заяви: „Нормално е опозицията да атакува управляващите, но да раздаваш парите от държавната хазна от първо лице единствено число и да финансираш своите задължения, като вид благодеяние, това е антиконституционен спектакъл“. Като основни приоритети на БСП и ПЕС Христов посочи втория социален стълб, който да гарантира защита на социалния статус и социалната държава в Европа. „За да се случи това, са необходими средства“, коментира той. Обясни, че за да остават нашите пари у нас и с тях да може да се постигне това, левицата ще се бори за законодателство срещу офшорните зони и финансовата транзакции да бъдат таксувани. Христов подчерта, че са изключително необходими  минималната европейска пенсия и минимална европейска заплата. „Трябва да се изравни стандартът на живот в Европа, иначе рано или късно ще се разпаднем, защото едни ще живеят прекалено добре и в контраст с други“, обясни той. По-думите му в момента не се доближаваме до ЕС и за това са доказателство и  данните, че със сегашния темп на развитие- ще ги догоним след 45 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Иво Христов: Ако позволим концесията на Летище „София“, то ще стане второстепенно"}
{"url": "https://trud.bg/%d0%bf%d0%be%d1%80%d1%82%d1%80%d0%b5%d1%82%d1%8a%d1%82-%d0%bd%d0%b0-%d0%b4%d0%be%d1%80%d0%b8%d0%b0%d0%bd-%d0%b3%d1%80%d0%b5%d0%b9-%d0%b8-%d0%b4%d0%bd%d0%b5%d0%b2%d0%bd%d0%b8/", "text": "„Портретът на Дориан Грей“ и „Дневник на скръбта“ представят във втората вечер на театралния фестивал „Тара-ра-бумбия“ в Благоевград, съобщиха от общината. На Голяма сцена в ДТ „Никола Вапцаров“ от 19.00 часа ще се играе нашумялата и силно предпочитаното представление по Оскар Уайлд „Портретът на Дориан Грей“, адаптацията е на Мерлин Холанд и Джон О‘Конър, а режисьор е Стайко Мурджев. От 21.30 часа на Камерна сцена ще се играе постановката „Дневник на скръбта“ по Ролан Барт, с режисьор Стефан Прохоров. И двете представления са с докосващ сюжет. „Портретът на Дориан Грей“ е спектакъл за култа към младостта и красотата, за нарцисизма като болест на духа, за тънката линия между изкуството и живота, за хедонизма, като начин на съществуване и за това какво се случва с душата, скрита зад външното съвършенство. Спектакъл – амалгама между театър и литература, съчетаващ епохата на Оскар Уайлд и космополитното живеене тук и сега, търсещ съвременния ключ към едно от най-великите произведения на литературната класика. „Дневник на скръбта“ е експериментална постановка по излезлия посмъртно и недовършен текст на Ролан Барт. Това е пърформанс, който стъпва върху този личен и посмъртно публикуван текст, за да изследва възможността ни да бъдем съпричастни към най-дълбоките чувства на другите. Способни ли сме да споделяме, способни ли сме да съчувстваме, как скърбим. Режисьорът Стефан Прохоров споделя, че още когато за пръв път се срещнал с текста, изпитал недоверие към него. Като че имало нещо твърде красиво, изпипано и литературно в начинът, по който световноизвестния мислител описвал загубата. В неделя /12 май/ „Тара-ра-бумбия“ ще представи „Да бъдеш или не Ромео и жулиета“ в 17.00 часа и „Малкият Пучи“ от 20.00 часа. И двата спектакъла ще се играят на Голяма сцена на Драматичен театър „Никола Вапцаров“- Благоевград. Билети и карти за спектаклите може да закупите на касата на ДТ „Никола Вапцаров“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " „Портретът на Дориан Грей“ и „Дневник на скръбта“ във втората вечер на „Тара-ра-бумбия“ в Благоевград"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%be%d0%bf%d1%80%d0%b0%d0%b2%d0%b4%d0%b0%d0%b2%d0%b0-3/", "text": "Апелативен съд Велико Търново ще заседава идната седмица по въззивно след протест на Окръжната прокуратура в областния град. Със своя присъда от 16 януари тази година Окръжният съд във Велико Търново е признал подсъдимия Йосиф И. И. от с. Ореш, община Свищов за невинен в това на 13 януари 2016 г. да е причинил смъртта на Емил А. К. (58 г) (настъпила в МОБАЛ – Велико Търново), поради незнание и немарливо изпълнение на занятие – правно регламентирана дейност „строителни и монтажни работи“ (СМР), при реконструкция на покрив, представляваща източник на повишена опасност, като на 22 август 2016 г. в Свищов в частен дом , не изпълнил задълженията си в качеството си на работодател на Емил А. К., като не предприел мерки за осигуряване на средства за колективна защита от падане на хора, инструменти, продукти и др., при работа на височина. Не обезопасил отворите в строителни и конструктивни елементи на обекта. Не предприел мерки за осигуряване на лични предпазни средства предотвратяване на падане – защитни колани по време на извършване на СМР при реконструкция на покрив. Според обвинението, пострадалият е паднал през необезопасен отвор на покрива от височина 2,6 метра върху бетонна площадка. На основание чл. 304 от НПК, съдът е оправдал подсъдимия по повдигнатото му обвинение по чл. 123 ал. 1 от НК. Делото е образувано по протест на Окръжна прокуратура – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.11", "title": " Прокуратурата протестира оправдаването на работодател на загинал работник\t"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d1%81-%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82%d0%be-%d0%b7%d0%b0/", "text": "Като докладчик в Европейския парламент по директивата за борба с прането на пари и финансирането на тероризма, работих активно за въвеждането на промени в европейското законодателство, които да извадят на светло офшорките. Премахнахме възможността за анонимно наемане на банкови сейфове в ЕС. Това коментира кандидатът за евродепутат от листата наГЕРБ Емил Радев, който заедно с областния координатор на партията и кмет на Варна Иван Портних се срещна с жители на Провадия, съобщиха от партията. В отговор на поставените въпроси Радев разясни и новите правила, които въвеждат контрол над криптовалутите, така че да се пресичат корупционните практики и финансирането на тероризъм. „За всички е ясно, че когато се проследи пътят на парите, най-бързо се стига до организираната престъпност и терористите. Затова създадохме механизми за достъп на съответните органи в държавите-членки, както и на Европол, до информация за банкови преводи и съмнителни сделки на разследвани лица и фирми”, изтъкна Емил Радев по време на срещата, организирана по инициатива на общинския съветник и ръководител на ГЕРБ-Провадия Димо Димов. „На тези, които ни сочат с пръст и ни клеветят, че сме най-корумпираните в ЕС, ще напомня, че корупция има в цяла Европа, а именно България положи огромни усилия по време на европредстедателството ни да се структурира Европейската прокуратура и тя да започне да функционира още от следващата година. Като член на ЕП се борих много за създаването на тази структура, която ще се занимава основно с транснационални злоупотреби с евросредства и ДДС”, заяви кандидатът на ГЕРБ. Той отчете резултатите от своята работа през изминалия петгодишен мандат, като подчерта, че заедно с колегата си Андрей Новаков, са инициатори на първата европейска програма срещу двойните стандарти при храните. „Програмата с бюджет от 1,3 млн. евро е огромна крачка напред в името на здравето на 100 млн. граждани на Източна Европа, но битката за общоевропейски контролен орган за качеството на храните и напитките трябва да продължи”, категоричен бе Радев. Той отбеляза като сериозно постижение премахването на апостилите и нуждата от легализация на официални документи за гражданско състояния в ЕС. „Настоявам след две години, когато Европейската комисия ще анализира ефекта от предприетите промени, директивата да обхване и дипломите и удостоверенията за квалификация, както и документите за актуално състояние на фирмите”, допълни Радев. Той открои и постигнатия в ЕП успех за премахване на „вечните длъжници” у нас. „ЕС ни помага чрез европейските фондове да наваксаме с обновяването на инфраструктурата, бизнесът да стане по-конкурентоспособен, да се развиват социални програми, да се инвестира в обучението на младите хора. Това е ключът към работещата икономика, а тя от своя страна дава възможност за очакваното от всички повишаване на доходите”, категоричен бе Радев. „Затова е толкова важно държавата ни да остане стабилна и да си гарантира работещи европейски програми, да отстоим извоюваните позиции и авторитет, които гарантират подобряване на инвестиционния климат. Европа има доверие в премиера Борисов, в работата на правителството и на евродепутатите ни. Неслучайно страната ни е една от малкото в ЕС, за които през следващия програмен период се отпускат повече евросредства. На финалната права сме да се потвърди за България рекорден бюджет от 18 млрд. лв.”, информира Иван Портних. Той акцентира върху усилията на правителството да се инвестира в обучението и квалификацията на младите хора. „Правителството изпълнява ангажимента си да подкрепя максимално образователната сфера и да удвои заплатите на учителите. Колкото и да санираме, ремонтираме и оборудваме образователните институции, не сградите, а учителите са тези, които обучават децата. Именно добрите учителите създават добрите специалисти във всички области на обществено-икономическия живот”, изтъкна Портних. „Радвам се, че миналата година за първи път се изравни броят на тези, които напускат, и на тези, които се връщат в страната ни. Надявам се в кратки срокове да обърнем доскорошната негативна тенденция, като създаваме условия младите хора да останат и да се реализират успешно в България”, заключи Емил Радев. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Емил Радев: С промени в европейското законодателство изваждаме на светло  офшорките и премахнахме анонимните сейфове\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5%d1%80%d0%b1-%d0%bd%d0%b8%d0%ba-4/", "text": "Добре дошли в Стара Загора – най-спортният град в България. Това е така не само защото през последните години екипът на кмета Живко Тодоров и заместника му и лекоатлет Красимира Чахова, полагат неимоверни усилия да има тласък за развитие на спортните клубове, но и защото в града ни има толкова млади и талантливи спортисти. Това каза Николай Диков, кандидат за евродепутат от листата на ГЕРБ. Той участва в церемонията по откриване на VIII детски игри „Старозагорски олимпийски надежди“ в спортната зала „Иван Вазов“, съобщиха от партията. „Като автомобилен състезател си позволявам да направя препратка – Стара Загора е като състезателен автомобил, а неговият двигател сте всички вие. Градът ни става все по-хубав и това е благодарение на общата ни работа“, каза Диков, който е и председател на Постоянната комисия по спорт и младежки дейности в Общинския съвет под липите. На откриването на „Старозагорски олимпийски надежди“, от които са част близо 800 деца, присъстваха още народният представител от ГЕРБ Радостин Танев, председателят на Организационния комитет на игрите и змс Александър Томов,  змс на леката атлетика и европейски шампион Йорданка Благоева, змс Биньо Чифудов, лекоатлетът от Стара Загора Емилия Драгиева, спортните надежди Елеонора Драгиева и Тихомир Иванов, както и десетки спортисти от региона. Минути преди началото на събитието, през града мина и обиколката на ултрамаратонеца Красимир Георгиев, който ще пробяга маршрутът на Коридор №8. Първите 100 метра от трасето той сподели с участниците в старозагорския спортен празник. Малко след това, Николай Диков се присъедини към друга масова спортна демонстрация – петото издание на работническите игри, които традиционно събират стотици спортисти на игрищата зад Централна поща. „Приветствам всички ви в нашия бързоразвиващ се и красив спортен град. Поздравявам ви, че всяка година провеждате това събитие, защото то дава сила и обединение. Спортът е разум, спортът е вдъхновение“, каза Диков при откриването на игрите, в които участват работещи в Община Стара Загора, енергийния комплекс „Марица изток“, АЕЦ „Козлодуй“, „ВиК – Стара Загора“, ОД на МВР и други. „Една от най-важните теми пред страната ни е да бъде стабилен енергийният ни комплекс. Дългосрочната работа на мините и ТЕЦ-овете са основен приоритет на местно ниво“, подчерта Диков. „Затова ще работим единно за тази кауза, която съм приел в сърцето си“, допълни кандидатът за евродепутат. Той пожела хъс, много емоции и феърплей на участниците в юбилейния спортен работнически турнир. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Кандидатът за евродепутат от ГЕРБ Николай Диков: Стара Загора е истинска спортна столица\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%bf%d0%b5%d1%80%d0%bd%d0%b8%d0%ba-%d1%89%d0%b5-%d1%80%d0%b0%d0%b1%d0%be%d1%82%d1%8f-%d0%b7%d0%b0-%d1%82%d0%be%d0%b2/", "text": "Ще работя за това образованието и културата да стоят високо в дневния ред на ЕС. Смятам, че е дошло време комисарят, отговарящ за цифровите технологии, да отговаря и за образованието. Повече от всякога дигитализацията е в училищата. Тя е и за учителите. Нужно е младите хора да разберат, че цифровите технологии не са само възможност, а в тях се крие и риск. Трябва да се борим с езика на омразата и да продължим да работим за това децата да имат едно безопасно интернет пространство. Това заяви водачът на листата на ГЕРБ и СДС за изборите за Европейски парламент Мария Габриел в Перник, съобщиха от партията. Тя подчерта, че ще продължи да работи и за изкуствения интелект, базиран на строги етични принципи и най-високите стандарти за защита на личните данни. „Ще продължа и каузата за достойно място на жените в нашето общество. Получих признание за работата си по темата в Европейския парламент, когато бях обявена за „Евродепутат на годината“ именно в категорията за равенство между половете. Продължих каузата и като комисар, отстоявайки необходимостта от по-голямо представителство на жените в цифровия сектор. ЕС нямаше стратегия за жените преди 2 години. Днес вече имаме такава с конкретен план за действие. Но най-важното – ще продължа да работя за България. Знам как се защитава национален интерес в рамките на общоеропейския. България има своето ключово място в изработването на европейски политики и ще го отстоявам“, подчерта водачът на листата на партия ГЕРБ. Тя отправи призив всички на тези избори да бъдем активни. „Това ще означава, че България е активен участник във вземането и прилагането на решенията на ЕС. Това ще означава още, че казваме „не“ на България в периферията на ЕС, „не“ на двойните стандарти и на Европа на няколко скорости. За да го постигнем, бюлетината е с номер 12“, посочи Мария Габриел. Тя присъства на откриването на любителски турнир по тенис по двойки, организиран от ПП ГЕРБ-Перник. Мария Габриел приветстваха участниците от в спортната надпревара, сред който бяха зам.-председателят на ПГ на ГЕРБ Красимир Велчев, зам.-кметът Денислав Захариев и най-младият кмет в пернишко Емил Костадинов. „Спортът е здраве, но спортът е и дух! Нека покажем, че това е България, която може да спортува и чрез спорта калява своята воля и дух“, каза още водачът на листата на партия ГЕРБ. Сред официалните гости на турнира бяха още областният координатор на политическата сила в Перник Вяра Церовска, народният представител д-р Александър Александров и председателят на Жени ГЕРБ Ирена Соколова. Награждаването на призьорите ще бъде в късния следобед. За победителите са осигурени купи, грамоти и медали. Избори 2019. Платено съдържание. Купуването и продаването на гласове е престъпление.", "date": "2019.05.11", "title": " Мария Габриел в Перник: Ще работя за това образованието и културата да  стоят високо в дневния ред на ЕС\t"}
