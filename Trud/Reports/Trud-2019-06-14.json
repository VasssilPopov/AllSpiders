{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d1%8f%d0%bd%d0%ba%d0%be%d0%b2-%d0%b2-%d0%b1%d1%81%d0%bf-%d0%b2%d0%b5%d1%87%d0%b5-%d0%bd%d1%8f%d0%bc%d0%b0-%d1%80%d0%b0%d0%b7%d0%b3%d0%be%d0%b2%d0%be/", "text": "БСП не се нуждае от спасител, а от ръководител, от председател на Националния съвет, каза по   Красимир Янков, който е кандидат за поста, след като Корнелия Нинова подаде оставка след европейските избори. Янков заяви, че „стила и методите на работа“ на Корнелия Нинова са „непознати досега“, както и че в партията няма разговор за политики, а заседанията на партийното ръководство са се превърнали в лични разпри. Той обеща, ако бъде избран за лидер на БСП, да възстанови диалога в партията, включително с инакомислещите. „В БСП трябва да се отвори предният вход и да се затворят страничните и задните врати – задкулисието“, посочи Янков. Според него партията не е заплашена от разцепление. Важно е обаче въпросът с бъдещия ръководител на БСП да бъде решен бързо, за да може партията да се готви за предстоящите през есента местни избори.", "date": "2019.06.14", "title": " Красимир Янков: В БСП вече няма разговор за политики"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%bc%d0%be%d1%81%d1%82%d0%b0-%d0%bf%d1%80%d0%b8-%d0%b1%d0%b8%d0%b2%d1%88%d0%b8%d1%82%d0%b5-%d1%85%d0%b0/", "text": "По разпореждане на кмета на Благоевград д-р Атанас Камбитов започна ремонт на моста при бившите хали в Благоевград. Това съобщиха от пресцентъра на общината. Дейностите се налагат заради изключително амортизираната настилка на съоръжението. В момента се премахва увредения слой, като предстои да бъде положен грунд, циментова замазка, след което ще бъдат поставени бетонови павета тип „Бехатон“. Предстои да бъдат обновени рампите от двете страни на моста, за да бъде улеснен достъпът с детски колички, колела и др.", "date": "2019.06.14", "title": " Започна ремонт на моста при бившите хали в Благоевград"}
{"url": "https://trud.bg/%d0%b2%d0%bd%d0%b0%d1%81%d1%8f%d0%bc%d0%b5-%d1%88%d0%be%d1%84%d1%8c%d0%be%d1%80%d0%b8-%d0%be%d1%82-%d0%bc%d0%be%d0%bb%d0%b4%d0%be%d0%b2%d0%b0-%d0%b8-%d1%83%d0%ba%d1%80%d0%b0%d0%b9%d0%bd%d0%b0/", "text": "Заплатите варират от 560 до 2000 лв. Транспортните фирми настояват институциите бързо да облекчат процедурата по вноса на шофьори от Молдова и Украйна. Това заяви Йордан Арабаджиев, изпълнителен директор на Съюза на международните превозвачи на форум в София. Те са подходящи да работят у нас, защото знаят български език и могат бързо да се адаптират. Подобна практика има и в Румъния и Полша, които са внесли шофьори от Пакистан и други азиатски държави, каза Арабаджиев. Според изчисления на съюза у нас липсват около 4-5 000 шофьори. В над 80% от транспортните фирми има недостиг на кадри, а около 15% от автомобилите за международен транспорт не се движат заради липса на шофьори, което е удар върху икономиката и сектора. “Превозвачите започват поетапно да се отказват от този вид дейност. Имаме обществени поръчки за превоз на пътници, на които няма кой да се яви да участва, предупреди и Магдалена Милтенова, председател на Браншовия съюз за стопанска инициатива в транспорта. По думите й заплатите на шофьорите варират от 560 до 2000 лева, а в същото време глобите са много високи. Когато за най-елементарно нарушение на водач на автобус се налага глоба от 1500 лева, тези хора просто се отказват да извършват тази дейност, посочи тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Внасяме шофьори от Молдова и Украйна\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b9%d0%be%d1%80%d0%b4%d0%b0%d0%bd%d0%be%d0%b2-%d1%86%d1%8f%d0%bb%d0%b0%d1%82%d0%b0-%d1%84%d0%b8%d0%bb%d0%be%d1%81%d0%be%d1%84%d0%b8/", "text": "За президента Румен Радев нека да ми е позволено да кажа, че съм бил председател на НС, когато той се е учил да кара самолет. Да не бърза да се изказва по всички въпроси, едни приказки без покритие. Преди – в Санкт Петербург за икономиката, сега за – Договора с Македония. Цялата му философия е да се свалят санкциите, наложени на Русия, но те не само не ги свалят, а се удължават. Това заяви избраният за евродепутат Александър Йорданов от СДС по   по повод призив на президента за ревизия на договора между България и Македония заради неразбирателството по исторически теми, като тази за Гоце Делчев. „Не е хубаво български политици да лобират за чужди държави. Българският национален интерес е да сме далеч от Русия: фактите говорят, че тогава винаги сме закъсвали. След като сме в ЕС, нашият национален интерес е да се утвърждаваме в Европа“, изтъкна Александър Йорданов.", "date": "2019.06.14", "title": " Александър Йорданов: Цялата философия на президента Радев е да се свалят санкциите на Русия"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b7%d0%b0-%d0%b4%d0%b0-%d0%b8%d0%b7%d0%b1%d0%b5%d0%b3%d0%bd%d0%b5%d0%bc-%d0%b1%d1%80%d0%b5%d0%ba%d0%b7%d0%b8%d1%82-%d0%b1/", "text": "Борис Джонсън, който е фаворит за следващ премиер на Великобритания, обеща, че ще изказа Обединеното кралство от Европейския съюз до 31 октомври и посочи, че Лондон може да избегне Брекзит без сделка, само като се подготви за излизане без споразумение. Бившият външен министър и кмет за Лондон е фаворит да наследи Тереза Мей. Той спечели подкрепата на 114 от 313 депутати от Консервативната партия на първия тур на гласуването в четвъртък, което е близо три пъти повече от най-близкия му съперник. Съревнованието минава под знака на темата за това кога и как Великобритания ще напусне Съюза, предава Reuters. В първото си интервю от началото на кампанията, Джонсън даде категорично обещание, че Брекзит ще се случи до последния краен срок на 31 октомври, а Великобритания трябва да се подготви за излизане от сделка, което според него няма да бъде катастрофа.", "date": "2019.06.14", "title": " Борис Джонсън: За да избегнем Брекзит без сделка, трябва да се подготвим за такъв"}
{"url": "https://trud.bg/%d0%b4%d0%be-%d1%82%d1%80%d0%b8-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d0%b4%d0%b2%d0%be%d1%80%d0%b0/", "text": "Стопаните трябва да намалят и стадата си максимум до 9 крави и до 30 овце и кози с малките Пасищата задължително с табела на входа  До три свине за угояване може да отглежда един стопанин за лични нужди. Това предвиждат промени в Наредба 44 за ветеринарномедицинските изисквания към животновъдните обекти, предложени от земеделското министерство. Досега в семейните ферми можеха да се отглеждат до 5 прасета за угояване, освен свине-майки и некастрирани нерези. До края на годината стопаните, които гледат животни за лични нужди, трябва да намалят и стадата си максимум до 9 крави и до 30 овце и кози с приплодите, ако искат да са законно действащи. Въвежда се и понятието “фамилна ферма” за свиневъдните обекти. В нея могат да се отглеждат до 15 броя възрастни свине и приплодите им, но не повече от 200 броя общо. С наредбата се въвеждат и изисквания към оборите. Те трябва да са постоянно снабдени с вода от собствен и/или обществен водоизточник, да имат ограда, силажни и фуражни помещения. Фермерите трябва да обособят място за съхранение и обеззаразяване на тор. Нови правила има и за пасищата. Те задължително трябва да имат табела на входа, както и ограда, така че да не се позволява свободното преминаване на хора и други животни. Навес не се изисква само за пасищата, където животните се отглеждат за периода от 15 ноември до 15 март. След приемането на промените, фермерите ще имат 4-месечен срок, за да приведат стопанствата си, съгласно новите изисквания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " До три прасета в двора"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d1%88%d0%ba%d0%be%d0%bb%d0%be-%d0%bf%d0%be%d1%81%d1%80%d0%b5%d1%89%d0%b0-%d1%83%d1%87%d0%b5%d0%bd%d0%b8%d1%86%d0%b8-%d0%b2-%d0%be%d0%b1%d0%bd/", "text": "С нови и уютни класни стаи Средно училище „Георги Раковски“, намиращо се във  се вквартал „Бузлуджа“ във Велико Търново, ще посрещне учениците през новата учебна година. Ремонтните дейности по сградата и помещенията напредват и ще бъдат завършени до 15 септември. Напредва и работата в Спортното училище, което до началото на новата учебна година също ще е с модернизирани класни стаи и вътрешни помещения, общежития, столова, спортен център с физкултурни салони и съблекални. Възстановен ще бъде и вътрешният басейн. Двете училища имат обща сграда, а дейностите включват също прилагане на мерки за енергийна ефективност, обновяване на инсталациите и на двора. Инвестицията е по проект на Община Велико Търново по Оперативна програма „Региони в растеж“ 2014-2020, по който са модернизирани общо три училища и три детски градини.", "date": "2019.06.14", "title": " Търновско школо посреща ученици в обновени класни стаи"}
{"url": "https://trud.bg/%d0%bd%d0%be%d0%b2%d0%b0-%d1%80%d0%b5%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f-%d0%bd%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d0%b1%d0%bb/", "text": "Временна организация на движението ще бъде въведена в Благоевград в петъчния ден /14 юни/ по ул. „Александър Стамболийски“ – движението ще бъде ограничено след 18:30 часа, в частта от булевард „Свети Димитър Солунски“ до кръговото с улица „14 полк“. Това съобщиха от пресцентъра на общината. Ограничението ще важи до 06:00 часа на 15 юни. А съботния ден /15 юни/, когато ще се проведе вторият голям концерт на БГ Радио в града. Това важи за всички моторни превозни средства, както и за масовия градски транспорт. Движението до 16,00 часа в събота няма да бъде ограничавано. Автомобилите и автобусите ще преминават както обикновено и в двете посоки на улица „Александър Стамболийски“. След 16,00 часа обаче в участъка от кръстовището на улицата с булевард „Свети Димитър Солунски“ до кръговото кръстовище с улица „14 полк“ движението ще бъде спряно, като забраната ще важи до 06,00 часа на 16.06.2019 г. Определен е обходен маршрут – по булевард „Васил Левски“ и улица „Джеймс Баучер“. Целта на общинското ръководство е да гарантира здравето и живота на гражданите, както и безпроблемното движение на моторни превозни средства.", "date": "2019.06.14", "title": " Нова реорганизация на движението в Благоевград"}
{"url": "https://trud.bg/%d0%bf%d0%b5%d1%82%d1%8f-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%b1%d0%bb%d0%b8%d0%b7%d0%be-3-%d0%bc%d0%bb%d1%80%d0%b4-%d0%b5%d0%b2%d1%80%d0%be-%d1%81%d0%b5-%d0%b8%d0%bd%d0%b2%d0%b5/", "text": "Близо 3 млрд. евро се инвестират по Оперативна програма „Региони в растеж“ и няколко програми за европейско териториално сътрудничество в страната през програмния период 2014-2020 г. Средствата се влагат за осигуряване на добре свързани, безопасни и добре управлявани градове и региони чрез създаване на растеж и работни места, справяне с изменението на климата и енергийната зависимост, намаляване на бедността и социално приобщаване, забавяне на тенденцията за обезлюдяване. Това съобщи в Букурещ министърът на регионалното развитие и благоустройството Петя Аврамова при участието си в неформалната среща на министрите от Европейския съюз, отговарящи за градската политика, организирана от румънското председателство на Съвета на ЕС, съобщиха от МРРБ. „За България е важно да се продължи полагането на усилия за постигане на балансирано териториално развитие, така че да се намалят негативните демографски и икономически характеристики в малките и средни градове. България е сред държавите – членки с най-голям принос за изпълнението на дейностите за устойчиво и интегрирано градско развитие през този програмен период и за реализирането на своите политики в градовете успешно съчетава финансиране от ЕС, заеми от международни институции, национални ресурси и финансови инструменти“, подчерта министърът. Включването на градове от всякакъв мащаб от различни части на Европа към тематичните партньорства на Градския дневен ред на ЕС заедно с други заинтересовани страни и институции, предостави възможности за съвместно разработване на принципи и действия, които биха могли да имат значително влияние върху градското развитие занапред. Градовете получиха гласност при обсъждането на важните предизвикателства пред тях на европейско, регионално и национално ниво. Основен приоритет на България е преодоляване на различията между регионите и справяне с негативни тенденции като обезлюдяване, безработица, изоставане в икономическото развитие. България е амбицирана да използва ефективно всички инструменти, за да преодолее тези проблеми. Правителството предприема сериозни мерки за превъзмогване на дисбаланса между Севера и Юга с подобряване на инфраструктурата, градската среда и насърчаване на инвестициите.", "date": "2019.06.14", "title": " Петя Аврамова: Близо 3 млрд. евро се инвестират в българските региони"}
{"url": "https://trud.bg/%d0%b0%d0%bb%d0%b1%d0%b0%d0%bd%d1%86%d0%b8-%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d1%81-%d0%ba%d0%b0%d0%bc%d1%8a%d0%bd%d0%b8-%d0%ba%d0%be%d1%80%d1%82%d0%b5%d0%b6%d0%b0-%d0%bd%d0%b0/", "text": "Протестиращи с камъни нападнаха конвоя на албанския премиер Еди Рама в град Либразд, близо до границата с Македония. Според Макфакс полицията е имала трудности да се справи със ситуацията. Премиерският автомобил успял да се измъкне от блокадата, но няколко протестиращи са били ранени, след като били ударени от превозни средства от конвоя. Опозицията в Албания провежда масови протести срещу правителството на социалистите от месеци.", "date": "2019.06.14", "title": " Албанци нападнаха с камъни кортежа на премиера Еди Рама (ВИДЕО)"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b8%d1%8f%d1%82-%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%82-%d0%b3%d1%80%d0%b8%d0%b3%d0%be-3/", "text": "Родителите не бива да се плашат от вероучението, то не е само „Отче наш“, а е урок по България  В края на миналата седмица дядо Григорий взе дейно участие в първия квалификационен семинар за журналисти „Църква, вяра, медии и общество“, организиран от Светия Синод в Троянската св. обител. На форума направи впечатление неговата откровеност по много въпроси, които вълнуват българското общество. Освен за посещението на папата у нас, за вероучението и разкола, Великотърновският митрополит с безпокойство сподели своите тегоби за случващото се в нашата страна и особено за опитите за подмяна на историята ни.  – Ваше Високопреосвещенство, при много от социологическите проучвания Църквата има един от най-високите рейтинги. Смятате ли, че българските граждани, а сред тях и журналистите, разбират добре Църквата?   – Църквата не са само духовниците, Църквата сме всички. Последното преброяване показа, че около 82-85% от българските граждани са православни. Църквата винаги я е имало и тя винаги е търсила достъп до медиите. Имахме другарско време, в което присъстваше състезание по образцов атеизъм, имаше цели атеистични институти с техните професори и високи заплати, а работата им бе специално да се занимават с това как България да стане по-атеистична… Както сега, така и тогава, ние бяхме под нечие давление, мога да го кажа и васалство, но такава е съдбата на малките държави. След идването на така наречената демокрация, макар че ако това е демокрация – Господ да ни е на помощ, вместо ние като Църква и народ да имаме възможности да се развием и отпушим, се създаде разкола. И то неслучайно. А този разкол не беше църковен, той беше държавен. Чак сега започнахме да говорим за фалшивите новини… – Какво имате предвид?   – Лъжливите новини ги има още от 30 години, като най-голямата им сила беше в началото на 90-те. Чак сега осъзнаваме това. Който е бил силният, той е замислил всички тези работи. Имам предвид онези, които създават и разрушават държави, а техните лица не се виждат. Тези неща се планират. – Казахте, че този разкол е бил държавен, а не църковен – защо мислите така? И ако разколът в Църквата все пак беше преодолян, то държавата ни е в това състояние на разделение вече 30 години.  – Държавният разкол бе умишлено създаден. А днес наистина българските граждани са разделени – на демократи, антидемократи и соросоиди. Соросоидите са дотогава, докато им плащат. Ако не го правят, те престават да са соросоиди. А които са на хранилката на олигарсите, трябва да си изработят това, за което им се плаща. Нашата мъка като църковници е всичко това да не бъде във вреда на българския народ. За нас е важно целостта и единението на нашия народ, който за съжаление намалява по численост. Намалява и качеството на образованието, една от причините е, че в голяма част кадърният му капацитет излиза навън и това никак не е добре за нас. Нашата грижа – на митрополити и свещеници, е през това време да не спим. Този, който е излязъл навън, не е излязъл от добро. Цялото ни общество трябва да прави нещо, а когато чедата български се върнат, да видят хубавото. Да си спомним нашия исторически опит. През 1912 година студенти зарязват комфорта си навън и идват да умрат в окопите. Ето, тази година ще честваме 100-годишнината на Ньойския договор, а не чувам много да се говори и пише за това. Живи късове са рязали от нас. Но Църквата и народът са били едно цяло. – И Вие говорите за соросоиди… Каква е целта на тези, които плащат на соросоидите?  – Всеки си има своите цели, не можем да знаем техните капризи, защото те имат много пари и възможности. Жалко е, че се отразяват на гърба на народа. Аз, като калугер, се интересувам най-много от това какво става с младите, защото утрешният ден е техен. Може като калугер да нямам деца, но всички деца са мои духовни чеда, обичам ги и не искам те да имат нашия горчив опит. Трябва да имат повече възможности и за възпитание, и за самочувствие. Ние от нашето поколение още сме болната част от нацията. Дай Боже, младите да имат свобода и затова е нашата борба – да им внушим свобода на изказа, достойнство и да знаят историята ни. – Покрай посещението на римокатолическия папа у нас по медиите и социалните мрежи се разгоряха страсти – доста гръмогласно се чуваха коментари, че БПЦ е закостеняла, а вижте колко е модерен папата… Какво мислите по тази тема?  – Ооо, соросоидната атака срещу църквата стигна дотам, че медии призоваха за закриване на БПЦ. И не ние, а папата беше закостенял. Ако видите с очите на един богослов как служи той, ще разберете защо говоря така. Бях добър приятел с покойния папа Йоан Павел II. Когато бе посещението му през 2002 г., макар че беше тежко болен, той заяви категорично, че ще дойде тук само ако официалната Църква го покани. Премиер тогава беше царят. А сега стана друго, Франциск дойде като държавен глава. – Много се изговори по темата за единението. Случи ли се това единение, успя ли да го покаже общата молитва за мир?  – Той говори за единение, но съм категоричен, че нямаше никакъв акт на единение. Папата си каза Символ веруюто с филиоквето (това е причина за вековните разправии между православни и католици). А какво ще кажем за индулгенцията, за инквизицията, за педофилията – те са фактори от историята. Смятам, че не може той да поучава целия български народ какво да бъде отношението му към мигрантите. Да, те също са хора, много от тях чудесни, но между тях се пробутват и опасни. Видяхме какво се случи в Кьолн и къде ли не в Европа. Отвъд нашата граница чакат милиони, за да влязат – Господ да ни пази. Франциск като иска мигранти, да си прибере поне 500 от тях. Не става с господарско отношение – моля, моля! А ние имаме и много натоварена история в тези отношения, защото сме били под робство, благодарение на много хора от тези среди. – Споменахте думата робство. В последно време тенденцията е робството да бъде заменено с присъствие. Една от тезите е, че сме си живели спокойно, а някои едва ли не по рахатски с големи къщи. Църквата какво мисли по въпроса – имало ли е робство?  – А геноцидът откъде се е появил? А това подтисничество? Ние сме били империя на просветата и на културата преди турското робство. Аз съм от Велико Търново. Нямате си представа на каква висота е била България в културата! Тя е била важният фактор на Европа. И всичко това е унищожено. Пет века османлиите са имали правото да унищожават и унищоженото да унищожат. Какво му казваме на това? Тактиката на турската империя е била и хитра – с благоволението или тарикатлъка на някой си паша или валия да направи за момента нещичко добро за някого. Когато пристигат нашите освободители и войските им, те идват не за да ни освобождават, а за да ни върнат жеста, както самите те казват: „Вие ни просветихте, ние пък сега ще ви помогнем“. Но Главнокомандването иска да разговаря с представители на българския народ и се хващат за главата – един плюе срещу Каравелов, друг срещу Левски… И казват: „Кого дойдохме да освободим?“ Турците не са спали – те са империя, искат да запазят своето имперско, онова, което трябва да използват и изсмукват от останалия без кръв български народ. Не случайно сме от последните освободени. – Как гледате на опитите за пренаписване и подменяне на историята днес?  – Именно това е така нареченото соросоидно нещо, да се подмени истината изкуствено. Някой иска реалността да стане друга. Бялото да стане черно или черното – каквото е при нас, да го направят уж бяло. Но така ни водят на заколение. Това обаче няма да стане. – БПЦ много твърдо застана срещу Истанбулската конвенция, а сега изрази своите опасения и от Стратегията за детето. Повечето от хората възприеха положително това.  – А какво да направим? Аз съм калугер, моята невяста е българският народ. Мен ме интересува здравата морална страна на нашия народ. Трябва да имаме здрав разум и без това сме малко и намаляваме още. Ако изгубим и здравия си разум… Поне като ще мрем на барикадата, то нека да е със здрава съвест и с чисти виждания. А не да ни сочат: „Те умряха, защото са луди и не стават.“ Ние ставаме, няма сектор в науката, в който да не сме направили нещо голямо и то навън. Как така в чужбина правим, а тук да не може? Не може, защото някой ни държи за гушата. Но нещата с Истанбулската конвенция не са приключили. И никога няма да спрат! Ще продължават. Те само ще сменят цвета си, хамелеонщината си, но целта е ясна – ние сме удобна малка жертва. И хиената търси колкото се може по-малка жертва, за да се нахрани. А причината е, защото хубава територия имаме, Господ ни я е дал. И е много удобна за някои неща. Не им трябват хората, а територията. И православието им пречи. Всяко нещо, което създава проблеми на някого да осъществи своите пъклени замисли – за него те са си чудесни, но за нас са пъклени – им пречи. – Въвеждането на вероучение в страната предизвиква по-скоро негативни, отколкото позитивни реакции. Като че ли причината за това е страх. Наистина ли българските родители не искат децата им да изучават вероучение, както сочат някои изследвания?  – Не е точно така. Това са хора от моето поколение от времето, когато имаше Комсомол, задължително атеистично образование и институти, но вече минаха 30 години. Сега гледаме в бъдещето. Вероучението не е само „Отче, наш“ и някаква молитвичка. Вероучението е урок по България. Ние сме проповедниците на културата на голяма част от Европа. Ще откажете ли, че в Казахстан, в Монголия се пише с нашите букви, че в Румъния до началото на миналия век пишеха с нашите букви. Това е предмет на вероучението. Децата трябва да израстват с достойнство, а не някой дошъл от Анадола да ни диктува с камата и с простотията си, жалък като интелект да нарежда какво да правят нашите деца. – Родителите може би се притесняват, че вероучението едва ли не ще замъгли съзнанието на децата им, ще се върнат години назад…  – Родителите трябва да са спокойни, че това няма да се случи. При Бога се отива с отворени ръчички и по собствено желание, с любов. Ако отиваш насила, Бог няма да те приеме. Бях на 18 години, когато през 1968 г. влязох в манастир. Тогава беше силен атеизъм, а някой спря ли ме? Ние като търсим Бога, ще го намерим. Вероучението е образование, интелект. То е въздигане, надграждане. Господ е творец на цялата Вселена. Ако всеки човек всяка сутрин прочете поне по една глава от Евангелието – това са 4-5 минутки, постепенно той ще види, че ще израсне интелектуално, ще му бъде от голяма полза. Но много хора искат да пречат на това. Ако искаш да владееш един народ, то той трябва да бъде безпросветен, да бъде като някаква каша, която да бъде мачкана и оформена, както някои искат. И оттам нататък естествено борбата винаги е за териториални претенции. – Предстои преброяване на населението. Какви очаквания имате?  – Най-важното е да не оставим преброяването в ръцете на някакви соросоиди. Миналото преброяване беше пародия и разбира се то бе платено. Нашата неподготвеност тогава беше много добре използвана и се пуснаха какви ли не емисари. Самото преброяване беше проформа, само и само да няма много православни, да се намали процента им. Ние обичаме всички християни. В Белене повечето са католици – прекрасни хора. Те ни идват на литургиите, обичаме се, служим си заедно и нямаме никакви проблеми. – Държавата също започна да Ви помага, но някои високопоставени политици се опитват да Ви поучават, ще припомня името на Румяна Бъчварова, която дори Ви се скара, заради това, че не се присъединихте към общо богослужение с папата.  – Това дори не искам да го коментирам. Та нали тази държава ние всички я издържаме. На много министри съм казвал – ако не е Църквата и нашите 85%, нашите данъци, с които ви издържаме, вие с какво ще си купите колите, зад чиито тъмни стъкла се криете? Как ще си правите круизите и разходките – нали с нашите пари правите това? Ние – Църквата ви издържаме. Т.е. народът. Затова помислете и вие за този народ. – Доста пари ще бъдат дадени за въоръжение, следите ли тези новини?  – Това е поредното средство за обезкървяване на нацията ни. И следващата стъпка ще бъде еврото, помнете ми думите. Тогава съвсем ще бъдем сринати. Аз не съм съгласен тези пари за самолети да се дават на другаря Тръмп. Ако се ядоса, ще вземе да ни бомбардира като Белград. Онези оттатък не си играят и ще вземат да ни подплашат по някакъв начин. И първото нещо е, че управляващите ще бъдат свалени от пиедестала… За сега има многопартийност, което все пак е добре. Но общо взето ние сме си васали. – Толкова чакахме и искахме демокрацията, много свободи има, но мнозина не са доволни. Защо?  – Не, това не е демокрация, а демонокрация. Всичко е форма, под която да бъдем отново и отново използвани, обезкървявани… Ние сме една от богатите държави на злато, а къде е то? Защо имаме топлинни централи, които други фирми ги държат, а ние плащаме скъпо и прескъпо ток? Ние по пари ходим, а живеем бедно, децата ни са нещастни и мият чиниите и вилиците на другите държави. Защо мълчим? Ето сега някой като прочете Вашето интервю с мен може да каже: дядо Григорий ще го накажем. Ами да ме наказват. Но истината трябва да се казва. Затова съм станал калугер, затова нямам семейство – за да си пазя народа. За мен след Бога е родината – България над всичко! Не ме е страх, бит съм… да става каквото ще, но истината трябва да се знае. Да си пазим достойнството. Разбира се, че властта трябва да се пази, каквото и да е, тя все пак е българска власт, не е турска или някаква друга. Както е казал и Петко Каравелов някога, излизайки от Черната джамия: „В България никога не бият“. А той е бил скъсан от бой. Та и ние това ще казваме. В добрите неща трябва да окуражаваме правителството, но само в това, където е добро. Ако има лошо, трябва да си казваме истината, но и да им помагаме. Имаме и знаци в последно време, където се стараят да вземат мерки. Може да е напудрено, но поне се виждат неща, които някога бяха мечта. Силата на българския народ е в това, че винаги намираме изход. И точно тази сила гледат да я задушат и унищожат. За да може да няма живеца, който да даде пламък и да се разгори стабилността на тази малка, но будна държава. – Какво е важно за българския народ, за да успее?  – Преди всичко да бъде буден, да има вяра, защото тя е енергоподател. И сутрин да прочита поне една глава от Евангелието – пак ще кажа: това са само 4-5 минути. Вярата му и погледът към Бога ще му дадат сили дори да не е вярващ. Вярата в Бога ще предизвика Божията благодат да го укрепи, за да върви напред. И да му свети по пътя, за да не се набоде на ръждивия пирон на греха, да не се пореже на калното стъкло от нечия счупена бутилка на съблазънта, която се поставя пред този или онзи по всякакви начини. Оттам нататък да гледаме здравето, трябва да има край на ГМО-то в храната ни, да има край на опустошението на селското ни стопанство. Ние държим злато, а го разливаме за нищо. Нашият гост  Светското име на митрополит Григорий е Йорго Иванов Стефанов. Роден е през 1950 г., учи в Софиийската духовна семинария и Духовната академия „Св. Климент Охридски“ в София. Има богословска специализация в университета в Нюшатъл, а по-късно и в институтите в Босей и Женева, Швейцария. Специализира в градовете Лондон, Бирмингам, Кентърбъри и Оксфорд, Англия. През 1985 г. е хиротонисан в епископски сан с титлата „Константийски“ и е назначен за викарий на Старозагорския митрополит Панкратий. Бил е ректор на Пловдивска, а след това и на Софийската духовна семинария. През 1994 г. е канонически утвърден за Великотърновски митрополит.", "date": "2019.06.14", "title": " Великотърновският митрополит Григорий пред „Труд”: Соросоидите искат да подменят историята ни. Няма да стане!"}
{"url": "https://trud.bg/%d0%bf%d0%b0%d1%80%d1%82%d0%b8%d0%b9%d0%bd%d0%b8%d1%82%d0%b5-%d1%81%d1%83%d0%b1%d1%81%d0%b8%d0%b4%d0%b8%d0%b8-%d0%bd%d0%b0-%d1%81%d0%b2%d0%b5%d1%82%d0%bb%d0%be/", "text": "Информация за всеки транш на сайта на МФ Информация за всеки транш държавна субсидия за всяка партия ще бъде публикуван на сайта на Министерството на финансите (МФ) в 7-дневен срок след банковия превод. Това реши Народното събрание, приемайки окончателно промените в Закона за политическите партии, които спират надписването над определените в държавния бюджет 11 лева на глас. Още преди година “Труд” пръв изиска от министерството данни за всички неизвестни дотогава суми по Закона за достъп до обществена информация. Справката показа, че от 2002 г. насам партиите са получили близо половин милиард лева. По същата процедура преди месец “Шоуто на Слави” огласи, че през 2018 г. субсидиите са надписани над 11-те лева, като са разпределени пари за всички гласове на парламентарните избори, включително за “не подкрепям никого”. А “Труд” разкри, че това е правено през всичките над 17 години на държавно дотиране. МФ тихомълком ще прекрати и друга скандална практика. В закона влиза специална формула за изчисляване на субсидиите на дневна база, за да се определят правилно в изборна година. Досега след парламентарен вот се е плащало според резултатите от предходния, чак докато дойде време за следващия от четирите годишни транша.   Орязват издръжката, на които не връщат Депутатите гласуваха нов механизъм за връщане на надписаните през последните три години субсидии. Това стана, след като “Труд” предупреди, че първоначално предвиденото приспадане от следващи траншове няма да е ефективно, ако издръжката бъде намалена на 1 лев на глас. Според окончателното решение партиите в настоящия парламент ще трябва да върнат парите до края на юни. В противен случай издръжката им ще бъде намалена с 30% за оставащите два транша за 2019 г. и с 50 на сто за всеки следващ. Получавалите субсидии само в предходното НС имат срок до края на 2020 г., след което дълговете ще се събират по общия ред. Списък на всички длъжници и суми ще публикуван от МФ седмица след обнародването на разпоредбите. До края на месеца парламентът ще гласува дали субсидиите да се намалят на един лев на глас от 1 юли. Днес ГЕРБ отказа на БСП предварителни консултации с декларация, че стои зад предложението на кабинета и ще води дебатите само в парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Партийните субсидии на светло"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d0%bf%d0%be%d1%82%d0%b2%d1%8a%d1%80%d0%b4%d0%b8-%d1%87%d0%b5-%d0%b6%d0%b5%d0%bb%d0%b0%d0%b5-%d0%bc%d0%be%d0%bd%d0%b8%d1%82%d0%be%d1%80%d0%b8%d0%bd%d0%b3/", "text": "Европейската комисия потвърди позицията си, че желае Механизмът за сътрудничество и проверка за България да отпадне преди края на мандата на настоящата Комисия, предаде  . Вчера министърът на правосъдието Данаил Кирилов заяви, че ще подаде оставка, ако това не стане. От Комисията коментираха обаче, че страната ни трябва да изпълни всички условия, поставени от Брюксел. „Мога да потвърдя амбицията на Европейската комисия, изразена от председателя Юнкер в началото на мандата, която е да се премахне Механизмът за сътрудничество и проверка преди края на мандата на тази Комисия. Но, разбира се, както пише и в доклада от ноември миналата година България трябва да изпълни всички условия. В този доклад можете да видите какво още остава да бъде направено“, каза на брифинг в Брюксел Мина Андреева, говорител на ЕК.", "date": "2019.06.14", "title": " Брюксел потвърди, че желае мониторингът на България да отпадне скоро"}
{"url": "https://trud.bg/%d0%b2-%d0%b3%d0%be%d1%86%d0%b5-%d0%b4%d0%b5%d0%bb%d1%87%d0%b5%d0%b2-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b7%d0%b0%d1%80%d0%b0/", "text": "Жители на Гоце Делчев излязоха на протест заради спирането на телевизионния и интернет сигнал след  в няколко града в Югозападна България. Липсата на интернет затрудни и работата на общината в Бобов дол и администрацията на училищата в Кюстендил, предаде  . Спирането на „Кабел САТ-Запад“ блокира почти напълно работата на общинската администрация в Бобов дол. „Обмяната на документооборота става по електронен път, не можем да изпращаме документи, не можем да получаваме имейли, не можем да получаваме кореспонденция“, каза Детелина Борисова, зам.-кмет на община Бобов дол. В Кюстендил освен жителите интернет услугите на кабелния оператор ползват и всички училища. В Природо -математическата гимназия са притеснени, че без интернет може да възникне проблем, защото в сградата се намира оценителския център за областта за предстоящото национално външно оценяване на седмокласниците. „Всички изпитни материали пристигат по интернет. Цялата организация е направена така има много стъпки, които ние в училище да направим, спрявяме се със ситуацията, но не е приятно, тъй като има и сериозна кореспонденция между институциите“, обясни Елена Стоилова – временен и.д. директор на ПМГ-Кюстендил. Недоволните от спирането на телевизията и интернет, потребители в Гоце Делчев започнаха подписка с искане за незабавно възстановяване на сигнала. От бизнеса в региона казаха, че спирането на интернета от вчера вече им носи и загуби.", "date": "2019.06.14", "title": " В Гоце Делчев излязоха на протест заради спирането на телевизията и интернета"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d1%81%d0%ba%d0%b8-%d0%b6%d0%b5%d0%bd%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d0%b7%d0%b0-%d1%80%d0%b0%d0%b2%d0%bd/", "text": "Жените в Швейцария излязоха днес на национална стачка за равни права и заплащане. Причината е, че от 1991 г., когато е имало подобен протест, в една от най-богатите страни в света, са се променили малко неща. Дотогава в правителството няма нито една жена, няма и отпуск по майчинство, а до 1971 година жените в Швейцария не са имали и право на избирателен глас, информира  . Сегашният протест е организиран със силата на хаштага в цялата страна, включително в Берн, Лозана и Цюрих с плакати като „Мъже, вървете да гладите“, „Не означава не“ и „Ще се освободя сама“. На места шествията започнаха още в полунощ. След 1991-ва в Швейцария е имало осем дами в кабинета, отпускът по майчинство вече е факт, но нежният пол все още получава 20 процента по-малко от мъжете, има значително по-слабо присъствие на ръководни позиции, а детското здравеопазване остава твърде скъпо и труднодостъпно. Швейцарските пенсионерки пък получават 37 на сто по-ниски пенсии от мъжете заради отсъствието от работа за отглеждане на децата. „Това е важен ден, който напомня за това, което трябва да се направи. Говоря по отношение на равното заплащане, насилието срещу жени, както и за присъствието на жените в публичното пространство“, коментира Симонета Сомаруга, министър на околната среда, транспорта, енергетиката и комуникациите Хиляди жени са информирали шефовете си, че ще излязат по-рано от работа, други си тръгнаха в 15,30 часа – с 20 процента по-малко работно време като при по-ниското заплащане.", "date": "2019.06.14", "title": " Швейцарски жени протестираха за равно заплащане"}
{"url": "https://trud.bg/%d1%85%d0%b0%d0%b7%d0%b0%d0%bb-%d0%ba%d0%b0%d1%8f-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%be%d0%b1%d1%8f%d0%b2%d0%b8-%d0%b1%d1%80%d0%b5%d0%bc%d0%b5%d0%bd%d0%bd%d0%be%d1%81%d1%82/", "text": "Появилата се в медиите новини, че актрисата Хазал Кай е бременна, я постави в интересна ситуация. Попитана от репортери, как се чувства в очакване на първото си бебе, тя отговори, че това е тяхната измислица, с което изуми всички. Тези дни обаче Хазал публикува пост в Instagram, където официално обяви бременността си и казва, че е била погрешно разбрана от журналистите. „Щастлива съм да обявя: да, бременна съм! Бебето ми е точно на 12 седмици. Както знаете, първите два месеца са много рисковани, затова не искахме да споделяме с никого тази новина. Поредният преглед показа, че всичко върви добре. Отговорът ми по темата, изречен от вълнение, не е бил разбран правилно. Благодаря ви много“, написа Хазал Кая.  Както е известно на 6 февруари 2019 г. актрисата се омъжи за Али Атай, с когото се залюбват преди пет години. По повод бременността си, актрисата споделила, че няма да наема детегледачка, докато детето й не направи една годинка. Кая, която отдавна реши да не участва в други проекти след сериала „Нашата история“, е започнала да посещава курсове за майки и усилено тренира смяна на памперси върху кукли и къпане. Купува играчки и дрехи за нероденото си дете. В момента актрисата, заедно със съпруга си, се наслаждават на почивка по топли места край морето. Междувременно Хазал направи голяма изповед в програмата,наречена „Кратки срещи с много известни личности“ в YouTube.Тя сподели, че е пушила, но е спряла и то преди да разбере, че е бременна. „Прекъснах пушенето преди една година“, заяви тя.", "date": "2019.06.14", "title": " Хазал Кая официално обяви бременността си"}
{"url": "https://trud.bg/%d0%b7%d1%80%d0%b5%d0%bb%d0%be%d1%81%d1%82%d0%bd%d0%b8%d1%86%d0%b8%d1%82%d0%b5-%d0%b2%d1%81%d0%b5-%d0%bf%d0%be-%d0%bd%d0%b5%d0%b3%d1%80%d0%b0%d0%bc%d0%be%d1%82%d0%bd%d0%b8/", "text": "Въпреки това отличниците на ДЗИ се увеличават Най-ниски резултати на матурите след 12-и клас са постигнати по български език и литература, като бележат историческо дъно от 2008 г. досега. Слаби са и оценките по география и икономика, биология и здравно образование, обобщи негативните тенденции в тазгодишните резултати от майската сесия на Държавните зрелостни изпити (ДЗИ) зам.-министърът на образованието Таня Михайлова. Учениците са затруднени в пунктуацията, в правописа, както и резюмирането и създаването на текст, обясниха от МОН. Не са се справили и с разпознаването на чужда дума в текст като хронометър например, уточни експертът по БЕЛ Александър Трингов. При сбитото предаване на чужд текст близо 22% получават 0 точки. Тази година за пръв път, откакто се провеждат матурите, задачите за пунктуация показват най-нисък процент на постижимост. Така средната оценка по БЕЛ е “Добър (4,06), докато през 2018-а е била 4,25, а през 2017-а – 4,13. Според зам.-министър Михайлова е изненадващо, че има зрелостници, които просто преписват текста, даден в последната аргументативна задача, вместо да създадат свой. Намалява броят и на тези, които се справят с резюме, изтъкна тя. “По-голям е процентът на слабите оценки по БЕЛ и този на средните. Има по-малък процент отлични и много добри оценки”, уточни директорът на дирекция “Съдържание на предучилищното и училищното образование” Евгения Константинова. По-висока, обаче, е средната оценка от различните предмети на втората задължителна матура – “Много добър (4,67)”. Най-голям брой зрелостници са се явили на английски език – 14 412, следва биология с 9977, и география и икономика с 5296. Традиционно най-висок брой точки има по предметите, по които зрелостниците са най-малко – немски, френски, испански език, химия и опазване на околната среда. И все пак, повече са зрелостниците с максималните 100 точки от матурите, а тези с по две слаби оценки падат почти наполовина. С всяка следваща изминала година стремежът на МОН е да се насочва работата все повече върху оценяването на умения, а не върху възпроизвеждане на знания, заключиха експертите от МОН.   Училище в Чепинци изпревари Американския Сред училищата с най-добър резултат по втората матура е СУ “Христо Ботев” в смолянското село Чепинци, което влиза в класацията тъй като отговаря на критерия да има повече от 20 зрелостници – 26 са явилите се на ДЗИ. Така школото заема трета позиция със среден успех от 5,66, като изпреварва Немската гимназия в София и Американския колеж. Пред него са само софийската математическа гимназия (СМГ) с успех 5,76 и Първа частна математическа гимназия с 5,67. Оказва се, че постиженията на зрелостниците в малкото училище са по биология, а според МОН тенденцията за все по-високи резултати по тази дисциплина са още от 2008 г. От ведомството посочиха, че основен “виновник” за тях е учителят с 30-годишен в това училище – Даниела Куцева. Тя е направила 2 пробни матури на учениците през годината, което е едно от обясненията за добрите резултати, наред с мотивацията на преподавателя, уточни зам.-министър Таня Михайлова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Зрелостниците все по-неграмотни\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d0%b6%d0%b0%d0%b1%d0%bb%d1%8f%d0%bd%d0%be%d0%b2-%d0%b5-%d1%84%d0%b0%d0%b2%d0%be%d1%80%d0%b8%d1%82-%d0%b7%d0%b0-%d0%bf%d0%be%d1%81%d1%82%d0%b0-%d0%bd%d0%b0-%d0%ba/", "text": "Валери Жаблянов е най-вероятният наследник на подалата оставка като председател на БСП Корнелия Нинова. Това показа журналистическото ни проучване сред ключови фигури в Столетницата. Уважаваният политолог е лицето, еднакво отдалечено от всички враждуващи лагери в партията на социалистите, коментираха за „Труд“ хора от ръководството. Като Член на Националния съвет на БСП, който оглавява Комисията по подготовката и развитието на кадрите на БСП, Жаблянов има пряк поглед върху работата на ключовите играчи в партията. Не без значение е и покрепата на неговата кандидатура по места, защото работата с хората, които са далеч от жълтите павета, за него е весекидневие, казват както противници на Корнелия Нинова, така и нейни поддръжници. „Мъжко момче“, „сериозен човек“, „реалист, а не въздухар“, така го определят дори и „ниновисти“. Валери Жаблянов е роден през 1965 година в с. Друган, Радомирско. Дори и по възраст той е между двете поколения в БСП и е приеман еднакво добре и от младите и от старите си колеги не само в партията, но и в парламента като депутат. Като перфекционист, „човек на детайла“, го определят съпартийци. Сочат като доказателство факта, че той дори си е позволил да редактира предизборния лозунг на БСП „Справедливост сега“. „Смятам, че към „Справедливост сега“ трябва да бъде добавено още нещо – да се конкретизира необходимостта от социална справедливост“, казва той. И обяснява, че в едно класово разделено общество това, което е справедливо за едни, не е справедливо за други. „БСП акцентира върху социалната справедливост, върху необходимостта да бъдат преодолени и да се създават предпоставки за преодоляване на тежките социални различия, които до голяма степен бяха породени от прехода у нас“, са аргументите на Жаблянов. Как и защо Валери Жаблянов ще оглави соц. партията предстои да разберем в неделя, на Конгреса. Едно е ясно – Корнелия Нинова няма да се предаде, тя ще се опита да се върне на бял, или в нейния стил – на черен кон. Но не тя, а БСП трябва да се върне към нормалното си функциониране. Това заяви членът на Националния съвет на партията и бивш неин председател Михаил Миков. Според него промените в устава, които бяха направени от Корнелия Нинова, ще продължат да разединяват левицата, а не да я обединяват. „Дойде краят на бодряческото помпане в БСП“, каза с присъщото си чувство за хумор предшественикът на Нинова. „През последните години бе разтурено цялото ляво движение и там има няколко субекта, които търсят собствена изява, а от това печели дясното“, обясни Миков. По този начин той намекна и за десните уклони към Костов и костовистите на Нинова, която по политически генезис e „седесарка“. Заплахата от посиняване на червената партия е повече от реална, защото удавник и за сламка се хваща, коментират бесепари. Членът на Изпълнителното бюро на БСП Антон Кутев запита: „Tя вече не е председател, това е факт, но дали не иска да влезе през задния вход?“. Юрий Асланов, социолог и член на Националния съвет на БСП, също се съмнява: „Не е категорична тази оставка. Но при подаването на оставката, ако го нямаше изречението: „ще се кандидатирам отново“, можеше да говорим, че се постъпва по европейските правила.“. Тези думи изрича човек, който категорично бе сочен за един от най-преданите хора на доскорошната БСП ръководителка. Хора от върховете на БСП противопоставят разумния и мотивиран говор на Жаблянов на лозунгите на председателката в оставка Нинова. Например: „Докато тя предизборно вееше баяряка „Край на ГЕРБ, предсрочни избори след евровота!“, Жаблянов остана трезв: „Трудно е да се дават прогнози в тази обстановка. Ние имаме най-непредвидимото правителство и управление в цялата нова демократична история на България. То е свързано изцяло с капризите на министър-председателя Георги Божинов пък набляга на факта, че смята, че на пленума преди две седмици Нинова е имала само трима защитници в лицето на Кирил Добрев, Крум Зарков и Георги Гьоков. В едноседмичен срок след конгреса ще бъде избран заместник на Корнелия Нинова, като тя ще бъде принудена да напусне кабинета си, смята той. Георги Гергов бе лаконичен преди Конгреса: „Сеч!“. Феновете на Нинова, които изглежда оредяват съвсем, се опитват да катализират започнатото от нея разцепление на БСП. Те се опитват да внушават, че Нинова все още има подкрепа. „До болка позната схема, още от времето на „тесните“ и „широките“ социалисти, на Дядо Благоев, коментират пък техните опоненти. И добавят, че верни на Нинова вече дезертират от лагера u. Нещо повече – открито говорят за новия председател на БСП.", "date": "2019.06.14", "title": " Валери Жаблянов е фаворит за поста на Корнелия Нинова\t"}
{"url": "https://trud.bg/%d0%b3%d0%be%d1%81%d0%bf%d0%be%d0%b4%d0%b8%d0%bd-%d0%bd%d0%b5%d0%bd%d0%b0%d0%b4-%d1%81%d0%b8-%d0%bf%d1%80%d0%b8%d0%b7%d0%bd%d0%b0-%d0%b7%d0%b0-%d1%81%d0%b2%d0%be%d0%b1%d0%be%d0%b4%d0%bd%d0%b0-%d0%b5/", "text": "Не минаха и три месеца след фундаменталната ми статия озаглавена   и не друг, а самият главен редактор на свободната Европа Ненад Пейич потвърди тезата ми в  . „Не сме се върнали в България на пусто място. – казва господин Ненад и пояснява „Работим в среда, в която някои местни медии като седмичника „Капитал“ правят важни неща. Искаме да си партнираме с тях.“ Това е положението! А на великия американски народ искам да кажа, че финансираното с неговите пари издание „Капитал“ успя да нанесе такива поражения в отношението на българите към чичо Сам, каквито и най-яростната червена пропаганда не можа да постигне.", "date": "2019.06.14", "title": " Господин Ненад си призна за „Свободна Европа“ и „Капитал“"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%be%d1%82%d0%ba%d1%80%d0%b8-%d1%84%d0%b5%d1%81%d1%82%d0%b8%d0%b2%d0%b0/", "text": "Австрийският посланик у нас Андреа Вике откри „Австрийски музикални седмици“, кото се провеждат традиционно в Бургас. Тази година те са под мотото – „140 години от установяване на дипломатически отношения между Австрия и България“. Дипломатът поздрави на български език зрителите, дошли на откриването на фестивала. Началото бе дадено с концерт на филхармоничния клавирен квинтет „Piano Strings“. „Това, което обединява музикантите е, че живеят във Виена, но не са родом оттам“, уточни посланик Вике преди началото на концерта. В квинтета свирят – Харалд Крумпьок, цигулка, Клемес Флидер, цигулка, Роберт Бауерщатер, виола, Рафаел Флидер, виолончело и българката Сребра Гелева, пиано. На финала на зрителите бяха поздравени с биса на квинтета – „Полката на Ана“ от операта „Прилепът“ на Йохан Щраус. Музикалните празници продължават до 20 юни.", "date": "2019.06.14", "title": " Австрийският посланик откри фестивал в Бургас\t"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%be%d1%82%d0%bd%d0%be%d0%b2%d0%be-%d0%bd%d0%b0-%d1%81%d1%8a%d0%b4-%d0%be%d0%bf%d1%80%d0%b0%d0%b2%d0%b4%d0%b0%d0%bd%d0%b8-%d0%b7%d0%b0-%d1%88%d0%b0/", "text": "Изправят отново на съд оправдани на първа инстанция уличени в шантаж. Делото е насрочено за 20 юни в Окръжния съд във Велико Търново след протест на Районната прокуратура в старата столица. През март тази година Районният съд е оправдал двама обвинени в крупна измама за 194 229 лв. С парите мъжете от Полски Тръмбеш шантажирали бивш военен и негови близки, че имат връзки с върховни магистрати, които ще ги оневинят по различни дела срещу тях. Изнудването се разигравало от 6 май до 30 юли 2017 г. в Полски Тръмбеш, Русе, Велико Търново и Федерална република Германия. Въпреки скандалното обвинение и широкия обществен отзвук при разплитане на случая, Гюрай Ашимов и Димитър Сбирнаков са били оправдани. Изнудваният е бивш военен, който се прочу преди време с малтретиране на момиче. Затова мъжът получи 4 години условна присъда за блудство и гавра. Месеци наред е давал пари на двама рекетьори от Полски Тръмбеш. Те научили за присъдата му и решили да изкарат пари на негов гръб. Скандалът доби популярност заради условното наказание и защото на следваща съдебна инстанция бившият армеец се отказа от признанията си и обяви, че правел всичко от любов към приятелката си. Гюрай Ашимов, син на небезизвестния бандит Мекото, и аверът му Димитър Сбирнаков – Сбирнака, измислили схемата за изнудване и измама на бившия военен, в която се включили и двама негови близки. Той пък се оказал в изкусния им капан, останал без стотинка, без кола и без имоти и накрая се жалвал от тях в полицията. Двамата са били арестувани, после дадени на съд, а сега вече са оправдани. Срещите между бившия военен и двамата връзкари, обещали протекции във Върховния касационен съд, започнали в началото на май 2017 г. Те се виждали с жертвата си в Русе, Полски Тръмбеш, Велико Търново и дори в Германия, където изнудваният заминал на гурбет, за да изкарва пари за върховните магистрати. Първата поискана сума била 2000 лева, за да бъде отменена присъдата на Районния съд. След това били поискани 12 000 лв. за подаване на жалба до Върховния касационен съд. На измамения така и не му хрумнало, че след Районния съд има окръжен и апелативен и отиването на едно дело до ВКС не става нито бързо, нито лесно, нито жалбата струва пари. После Сбирнака успял да убеди мъжа за още 22 000 лв., които щели да се разделят между адвокати и човек от ВКС, който да потърси удобен съдебен състав, който може да бъде уговорен. Използвани били и други клопки като завеждане на дело срещу държавата и спечелване на 98 860 евро, но за целта пак трябвали рушвети от около 10 000 лева. Измамниците дори казали, че мъжът може да бъде обявен за общодържавно издирване, но те могат да оправят и това срещу десетина хиляди лева. Затова той пък си продал мерцедеса. След това дошла и поредната версия – жената, която той тормозил, била подала друга жалба срещу него и за да се оправят нещата, на определени хора по веригата трябвало да се броят 70 000 лева. Тези пари обаче така и не били дадени, защото Гюрай вече бил арестуван. Димитър Сбирнаков успял да се облажи от наивността на мъжа с над 56 000 лева, а Гюрай със 137 662 лв. Така общата „заработка“ на двамата станала 194 229 лв. за около три месеца, сочи обвинителният акт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Изправят отново на съд оправдани за шантаж за 194 229 лева\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%82-%d0%b1%d1%83%d0%b4%d0%b0%d0%bf%d0%b5%d1%89%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d1%80%d0%b0/", "text": "Въпроси, свързани с бъдещето на Европейския съюз, обсъдиха на среща в Будапеща президентите на България и Унгария Румен Радев и Янош Адер. Според Радев след изборите за Европейски парламент трябва да бъдат формирани ефективни институции и да се работи за социално и икономическо сближаване между Севера и Юга, Изтока и Запада, както и за развитието на инфраструктурата в Източна Европа. „По различни разчети на експерти, за да се изравни инфраструктура с инфраструктурата на западните държави, трябват около 500 млрд. И ние трябва да настояваме това да се случи. В противен случай винаги ще има разделение и вместо да се сближаваме, ние ще се раздалечаваме“, заяви Радев. Унгарският президент Янош Адер подчерта, че в бъдеще приоритет за ЕС трябва да бъде инфраструктурата, както и да се спазват общите договори, подписани от всички държави членки: „Ако смятаме, че са сериозни четирите свободи – движение на стоки, работната сила, услугите и на капитала, тогава не може с административни средства български или унгарски предприемачи да бъдат изгонени от европейския пазар. Считаме за важно развитието на инфраструктурата от гледна точка на бъдещето.", "date": "2019.06.14", "title": " Румен Радев в Будапеща: Трябва да се работи за социално и икономическо сближаване между Севера и Юга в Европа"}
{"url": "https://trud.bg/%d0%bc%d0%b0%d0%b9%d0%ba%d0%b0%d1%82%d0%b0-%d0%bd%d0%b0-%d0%bd%d0%b0%d0%be%d0%bc%d0%b8-%d0%ba%d0%b5%d0%bc%d0%b1%d1%8a%d0%bb-%d1%81%d0%b5-%d1%81%d0%bd%d0%b8%d0%bc%d0%b0-%d0%bf%d0%be-%d0%b1%d0%b0%d0%bd/", "text": "Майката на топмодела Наоми Кембъл – Валери Кембъл, стана рекламно лице на марка бански костюми и се снима по плажно облекло, демонстрирайки перфектна форма. 67-годишната бивша танцьорка и модел Валери прекарала няколко дни на остров Миконос, където била заснета фотосесията за модна марка. Тя публикува свои снимки в Instagram с посланието: „Намирам се в такъв период от живота си, в който мога повече да мисля за себе си и наистина да правя онова, което искам. Това, че остаряваш, не означава, че трябва да покриваш тялото си, когато си на плажа или на почивка. За мен всичко е въпрос на увереност, трябва да се чувстваш комфортно от начина, по който изглеждаш и се чувстваш.“ Валери Кембъл е изоставена от бащата на Наоми, когато сега красивата манекенка е била на едва двумесечна възраст. Майката на Наоми е балерина, която е пътувала доста често и е оставяла дъщеря си на грижите на бавачка. Но именно тя учи дъщеря си на походката на модел и запалва у нея желанието да стане манекенка.", "date": "2019.06.14", "title": " Майката на Наоми Кембъл се снима по бански на 67"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb%d1%8f%d1%82-%d0%be%d1%82-%d0%ba%d1%80%d0%b0%d0%b9%d1%81%d1%82%d1%87%d1%8a%d1%80%d1%87-%d0%bd%d0%b5-%d1%81%d0%b5-%d0%bf%d1%80%d0%b8%d0%b7%d0%bd/", "text": "Австралиецът Брентън Тарант, заподозрян за нападението срещу две джамии в новозеландския град Крайстчърч на 15 март т.г., при което загинаха 51 души, не се призна за виновен по нито едно от предявените му 92 обвинения, предадоха световните агенции. 28-годишният обвиняем участваше в процеса по видеовръзка от затвор с висока сигурност в Окланд. Миналия месец му бяха предявени и обвинения в тероризъм, освен за 51 убийства и 40 опита за убийство, припомня ДПА. Съдът реши, че процесът ще започне на 4 май 2020 година. Тарант ще остане в затвора най-малко до 16 август, когато ще има ново разглеждане на мярката му за неотклонение, съобщава Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Нападателят от Крайстчърч не се призна за виновен"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b0%d0%bd%d0%b3%d0%bb%d0%b8%d1%8f-%d0%b1%d0%b5%d0%b7-%d0%bf%d1%83%d0%b1%d0%bb%d0%b8%d0%ba%d0%b0/", "text": "Най-чаканият мач от феновете на националния ни отбор по футбол, този срещу Англия, може да се играе без публика. Дисциплинарната комисия на УЕФА е отворила процедура срещу България заради проявен расизъм в последното ни домакинство от евроквалификациите срещу Косово (2:3) на 10 юни. Една от възможните санкции в правилника е затварянето на трибуните за следващото ни домакинство. А то е на 14 октомври именно срещу Англия. Тежест ще има преценката в сериозността на деянието от страна на делегатите в европейската футболна централа, както и за кой пореден път се случва то. България вече е наказвана в миналото за прояви на расизъм и зависи дали УЕФА ще ги вземе предвид, или започва броенето от настоящия квалификационен цикъл. Ако се приеме второто, ще има частично затваряне на сектора, от който са дошли расистките подвиквания. Но ако се вземат предвид и предишните провинения, следващата санкция е мач без публика. При трето провинение, България може да бъде извадена от надпреварата. А УЕФА вече наказа за подобна проява Черна гора, който е в нашата група. Тимът игра без публика в един мач, заради расистки обиди към играчи на Англия (1:5) в края на март.  Централата ще обяви решението си след изслушване, което ще се проведе на 18 юли. Освен расизъм, по време на мача имаше и ексцесии на трибуните на „Васил Левски“. Български фенове влязоха в конфликт с тези на съперника, които наблюдаваха срещата няколко реда по-надолу. Към косоварите дори полетяха няколко бутилки с вода. Снимка СПОРТАЛ", "date": "2019.06.14", "title": " България – Англия без публика"}
{"url": "https://trud.bg/%d0%bb%d1%83%d0%b4%d0%be%d1%82%d0%be-%d0%bb%d1%8f%d1%82%d0%be-%d0%bd%d0%b0-%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%be%d1%82-%d0%b7%d0%bb/", "text": "Почивка за Христо Стоичков това лято не е планирана! Този уикенд кавалерът на „Златната топка“ влиза във филма „КОНКАКАФ Голд Къп“. Най-големият български футболист ще е основен анализатор на американския гв гигант „Унивижън“ за първенството на Северна и Централна Америка. „ Мачовете ще са жестоки – коментира Стоичков. – Мнозина могат да се възхитят на качеството, което се играе в тези държави. Ще обикалям всички стадиони. Винаги Щатите и Мексико са фаворити, но нека да видим какво ще стане.“ Стоичков е ВИП-гост на финала в Чикаго на 7 юли. А след това се отдава напълно на българските си фенове. Кавалерът на „Златната топка“ започва тур из България със своята автобиография „Историята“. Книгата, написана в съатворство с Владимир Памуков, носител на голямата награда за спортна журналистика „Черноризец Храбър“. Изданието на „Софтпрес“, достигна умопомрачителните за България над 50 000 тираж. В Русе се похвалиха с пресконференция за визитата на Камата. На 28 юли Стоичков ще раздава автографи в зала „Арена Монбат“. Сто русенски деца ще пресъздадат моменти от великото американско лято на 1994 година, от което мина четвърт век. Организаторите пуснаха билети по 25 лева, в които се включва и екземпляр на „Историята“. Освен това Стоичков ще гостува в Петрич, Стара Загора, Плевен и Каварна.", "date": "2019.06.14", "title": " Лудото лято на Христо Стоичков – от „Златната купа“ до „История“"}
{"url": "https://trud.bg/%d0%b0%d0%b7%d0%b0%d1%80-%d0%bd%d0%b5-%d1%83%d1%81%d0%bf%d1%8f-%d0%b4%d0%b0-%d0%b7%d0%b0%d1%81%d0%b5%d0%bd%d1%87%d0%b8-%d1%80%d0%be%d0%bd%d0%b0%d0%bb%d0%b4%d0%be/", "text": "Дългоочакваното представяне на Еден Азар като играч на „Реал“ (Мадрид) не успя да засенчи това на Кристиано Роналдо през 2009 година. Тогава португалецът бе посрещнат на „Сантяго Бернабеу“ от 75 000 души. И до ден днешен това е най-доброто постижение в историята на футбола. Сега Азар събра 50 000 по трибуните. Представянето му се нарежда на шесто място в света и на второ в „Реал“. Въпреки това, белгиецът може да се похвали, че привлече по-голям интерес към себе си, отколкото четири от мачовете на „Кралския клуб“ през миналия сезон. Става въпрос за двубоите срещу „Хетафе“ (48 346 души), „Уеска“ (49 293), „Виляреал“ (46 294) и „Бетис“ (49 879).  Представянето на Азар започна с 30-минутно закъснение, тъй като пред „Бернабеу“ се бяха образували опашки от желаещи да видят играча по бял екип. Феновете очакваха, че ще разберат и номера, с който ще играе халфът за любимия им клуб, но това не се случи. „Говорих с Лука Модрич за десетката, но той ми каза да забравя за нея – призна Азар в първото си изказване пред медиите. – Сбъднах детската си мечта, това е сън. Винаги съм подкрепял „Реал“, дори когато играех във Франция и Англия. Голяма чест ще е да нося екипа на любимия си отбор“.  28-годишният национал заяви и какви са амбициите му след трансфера от „Челси“. „Искам да стана най-добрият футболист в света, но преди това желаех да попадна в клуб номер 1 – каза Азар. – Никога не съм се съмнявал, че един ден ще играя в „Реал“, а сега е идеалният момент това да се случи. Надявам се да спечелим много трофеи и аз да имам своя принос. Целта ми е да оставя името си в историята на „Реал“. Роберто Мартинес, селекционерът на Белгия, е сигурен, че испанският гранд е направил удар с привличането на Азар. „Той е звездно попълнение – изчетка го наставникът. – Еден Азар е личност. Притежава магия, характер и манталитет на победител. Той е явление в световния футбол. Азар ще промени бъдещето на испанския футбол“. Снимка: Instagram", "date": "2019.06.14", "title": " Азар не успя да засенчи Роналдо"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b0-%d0%b4%d0%b5%d0%bb%d0%b5%d0%b3%d0%b0%d1%86%d0%b8%d1%8f-%d0%bf%d1%80%d0%be%d1%83%d1%87%d0%b2%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d0%b8/", "text": "„Монтана може да е важно място по новия път на коприната!”, заяви в разговор с кмета на Монтана Златко Живков заместник-секретарят на Централния комитет на китайския град Инчуан Джоу Юнфън. Петчленна делегация от китайския град до края на седмицата е на работно посещение в северозападната област. Акцентът на визитата е проучване на земеделието, производството, качеството и контрола на агро продукция в региона между Дунав и Балкана. Китайските представители посетиха база за зърно и торове, търговски центрове за земеделска техника, областната дирекция на Агенцията по безопасност на храните и фирми за производство на млечни, месни продукти и вино. Обиколката на китайската делегация в Северозапада трябва да изясни дали стандартите на двете страни в областта на селското стопанство са съвместими, за да бъдат планирани следващи стъпки за изпълнение на конкретни проекти. „В Монтана видяхме чудесни природни ресурси, богата земеделска продукция, вкусни храните, които опитахме. Това ни кара да считаме, че можем да имаме общи проекти. Надяваме се вашият град да бъде сериозен обект и по новия път на коприната, и това да даде тласък на развитието на земеделието, културата и туризма в рамките на Централна и Източна Европа”, каза още Джоу Юнфън. Инчуан се намира в северозападен Китай и е с добре развито модерно земеделие, животновъдство, производство на вино и ориз и туризъм. Градът с 2,5 млн. жители, е известен още като зелен град, с въведени съвременни умни технологии и хармонично място за живот на различни националности.", "date": "2019.06.14", "title": " Китайска делегация проучва земеделието в Монтана за общи проекти"}
{"url": "https://trud.bg/%d0%b0%d0%b7%d0%b0%d1%80-%d1%81-%d1%87%d0%b0%d1%81%d0%be%d0%b2%d0%bd%d0%b8%d0%ba-%d0%b7%d0%b0-68-000-%d0%b5%d0%b2%d1%80%d0%be-%d0%ba%d0%be%d0%b9%d1%82%d0%be-%d0%bf%d0%be%d0%ba%d0%b0%d0%b7%d0%b2%d0%b0/", "text": "В първия си ден като футболист на „Реал“, белгиецът Еден Азар се появи с луксозен часовник, който привлече вниманието на медиите в Испания. Моделът е „Ричард Майл“ – RM016. Той е направен от 18-каратово бяло злато с диаманти около циферблата. Според различни специализирани сайтове, часовникът се оценява на 68 000 евро. В „седмицата“ на бижуто е включена датата, но футболистът не я е настроил добре, тъй като показваше осми, а не 13 юни. Грешката пък веднага породи десетки иронични коментари в социалните мрежи, като феновете се майтапеха с Азар.  „Моят часовник струва 12 долара и няма подобни проблеми – пише фен на „Реал“ под публикация от представянето на играча. – Успех на Еден и му пожелавам да е по-точен от своя часовник“. Снимка: Twitter", "date": "2019.06.14", "title": " Азар с часовник за 68 000 евро, който показва грешна дата"}
{"url": "https://trud.bg/%d1%84%d0%b5%d0%bd-%d0%bd%d0%b0-%d0%b1%d0%b5%d1%80%d0%bd%d0%b0%d0%b1%d0%b5%d1%83-%d1%81-%d1%84%d0%bb%d0%b0%d0%bd%d0%b5%d0%bb%d0%ba%d0%b0-%d0%bd%d0%b0-%d0%b1%d0%b0%d1%80%d1%81%d0%b0/", "text": "„Реал“ (Мадрид) представи Еден Азар пред 50 000 привърженици на „Сантяго Бернабеу“, но сред тях имаше един, който прикова погледите. Въпросният човек се появи на стадиона с фланелка на „Барселона“ и невъзмутимо се настани на мястото си. Естествено, облеклото му не остана незабелязано и останалите фенове настойчиво го подканиха да свали фланелката, което той направи. Последваха бурни аплодисменти. Във форумите и различните страници на запалянковци на каталунците пък не спират да се шегуват със самия Азар и думите му, че от малък мечтае да стане футболист на „Реал“. Публикациите включват снимка на белгиеца като дете, на която той е облечен от глава до пети в екип на „Барселона“.", "date": "2019.06.14", "title": " Фен на „Бернабеу“ с фланелка на „Барса“"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%86%d0%b8-%d1%81%d1%8a%d0%b1%d0%b8%d1%80%d0%b0%d1%82-%d0%b6%d1%8a%d0%bb%d1%82%d0%b8-%d1%81%d1%82%d0%be%d1%82%d0%b8%d0%bd%d0%ba%d0%b8-%d0%b7%d0%b0-%d0%b1%d0%be/", "text": "Акция „Жълти стотинки“ стартира във Варна в помощ на детското отделение на болницата в Хасково. От петък до неделя от 11 до 22 ч варненци и гостите на града могат да занесат събраните за благотворителност жълти стотинки в пункт на терасата на Морско казино. Добре е първо да ги разделят по номинал. Кампанията е подкрепена от „Улица на готвачите“ и сдружението „Няма невъзможни неща“, а целта е да бъде закупена медицинска апаратура за най-малките пациенти. В предишното издание на „Жълти стотинки“ във Варна на 1 юни сред дарителите е имало и чужденци, споделиха организаторите. „Ако всеки човек заделя дори само по 30 стотинки на ден, за 30 дни ще е събрал 9 лв. За година – 108 лв. Ако 500 души съберат толкова, за година сумата ще е почти 55 000 лв. Колкото беше сумата, събрана от акцията през 2017. Сега умножете тази сума по 2, 3 или дори 4 и повече пъти. С малки стъпки към големите неща!“, апелираха те. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Варненци събират жълти стотинки за болницата в Хасково"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%bc%d0%b0%d1%81%d0%be%d0%b2%d0%be/", "text": "Шестима души са пострадали при масов бой в хисарското село Старосел. Сигналът за възникналото напрежение е подаден в 3 часа тази сутрин в местното РУП, съобщиха от ОДМВР – Пловдив. Незабавно към мястото бил насочен екип от полицаи, който предприел действия за прекратяване на физическата саморазправа. При последвалата проверка е установено, че от 21 часа предната вечер започнало голямо семейно тържество, към което се присъединили няколко мъже от друга фамилия. Конфликтът между тях е възникнал след употреба на голямо количество алкохол. В резултат на сбиването са нанесени материални щети по къщата. Медицинска помощ е оказана на ползвателите й, 62-годишни мъж и жена, и на техен 26-годишен роднина. С наранявания са и тримата инициатори, на 23, 26 и 32 години, които са задържани с полицейска заповед. По случая е образувано досъдебно производство и процесуално-следствените действия продължават под наблюдение на районната прокуратура. Обстановката в селото е спокойна, осигурено е полицейско присъствие до пълното възстановяване на обществения ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Шестима души са пострадали при масово сбиване край Хисаря"}
{"url": "https://trud.bg/%d0%b0%d0%bf%d0%b8-%d1%81%d1%82%d0%b0%d1%80%d1%82%d0%b8%d1%80%d0%b0-4-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d0%be%d0%bd%d0%b8%d1%82%d0%be%d1%80%d0%b8%d0%bd%d0%b3-%d0%bd%d0%b0-%d0%b2%d0%bb/", "text": "Агенция „Пътна инфраструктура“ стартира обществена поръчка за провеждане на мониторинг върху популациите на два вида сухоземни костенурки и два вида змии в участъка на първокласен път I-1 (Е-79) София – Кулата, преминаващ през Кресненското дефиле. Четирите вида влечуги са Шипобедрена костенурка, Шипоопашата костенурка, Ивичест смок и Леопардов смок, съобщиха от пресцентъра на АПИ. Основната цел на мониторинга е да се проследят популационните тенденции на влечугите и степента на изолация на субпопулациите, ако има такава, западно и източно от съществуващия път Е-79. Въз основа на тези данни ще се оцени реалната ефективност на предвидените дефрагментационни и преградни съоръжения след въвеждането в експлоатация на дясното платно на лот 3.2 Крупник – Кресна от АМ „Струма“, което ще преминава по съществуващото в момента трасе на път Е-79 през Кресненския пролом. Изследванията ще се извършват в продължение на 4 години, като всяка година ще са в три периода – пролетен (15 март – 15 май), летен (15 май – 15 юли) и есенен (1 септември – 31 октомври). Индикативната стойност на обществена поръчка е 288 хил. лв. с ДДС. Средствата са осигурени от Оперативна програма „Транспорт и транспортна инфраструктура“ 2014-2020 г., която се съфинансира от Кохезионния фонд на Европейския съюз и националния бюджет  Срокът за подаване на офертите е до 17.30 часа на 15 юли т. г.", "date": "2019.06.14", "title": " АПИ стартира 4-годишен мониторинг на влечугите в Кресненското дефиле"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%81-%d1%88%d0%b5%d0%b9%d1%85-%d0%b0%d0%b1%d0%b4%d1%83%d0%bb%d0%b0-%d0%be%d0%b1%d1%81/", "text": "Разбрахме се да установим редовен контакт между нашите дипломати, така че да увеличим познанията си за регионите ни. Можем да си бъдем много полезни един на друг. Това каза вицепремиерът и министър на външните работи Екатерина Захариева след среща с министъра на външните работи и международното сътрудничество на Обединените арабски емирства шейх Абдула бин Зайед бин Султан ал-Нахаян, който е на официално посещение в България. „Поехме ангажимент българското правителство по-бързо да придвижи процедурата за даване на разрешение за т.нар. „пета свобода на авиокомпания“, която иска да оперира на българския пазар“, посочи Захариева. „Много конкретни неща се разбрахме. Много работа има нашият екип да върши“, коментира тя и допълни, че трябва да се подпишат споразумения в сферите на икономиката, образованието и земеделието, за които съгласуването е започнало Захариева обаясни и че заедно с шейх Абдула бин Зайед бин Султан ал-Нахаян са говорили и за увеличение на търговския обмен между двете дърважи. „Вярвам, че 10 години след посещението му в България, днес договорихме всичко, за което се разбраха престолонаследникът на ОАЕ и премиера Бойко Борисов в Абу Даби – да издигнем отношенията ни на по-практично ниво и да установим директни канали за комуникация за бързо изпълнение на договореното“, допълни Захариева. „Само в рамките на последните няколко месеца има над 12 посещения на министри от двете държави. На нас много ни се иска да видим и по-бързи резултати от тези посещения“, заяви външният министър. „Считам, че 3 хил. българи, които живеят в ОАЕ, които са най-голямата българска общност в арабска държава, също дават една добра основа на топлите връзки, които има между двете държави“, коментира Екатерина Захариева. „С държавата, която направи от пустинята градина и от морето земя, и развива най- много високи технологии, много ми се иска България да осъществява близко сътрудничество в сферата на високите технологии и изкуствения интелект“, каза още тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Екатерина Захариева: С шейх Абдула обсъдихме увеличение на търговския обмен между България и ОАЕ"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%be%d1%82-%d0%b8%d0%b7%d1%80%d0%b0%d0%b5%d0%bb-%d0%b8-%d0%b2%d1%81%d1%83-%d1%83%d1%87%d0%b0%d1%82-%d0%b4%d0%b5%d1%86%d0%b0-%d0%ba%d0%b0%d0%ba-%d0%b4/", "text": "Експерти по сигурността от Израел и преподаватели от ВСУ „Черноризец Храбър“ влязоха в училищата във Варна, за да обучават децата по пилотния за България проект „Кибермагьосници“. Той е разработен от университета и Черноморската академия за сигурност и се реализира с подкрепата на община Варна. Курсът е основан на израелския опит и е адаптиран към местните потребности. Целта му е да предпази учениците от заплахите и кибертормоза в интернет, да ги научи как да реагират при проблем и да ползват сигурно и безопасно мрежата. „Обученията протичат при голям интерес от страна на децата, педагозите и директорите на учебните заведения. Дискутират се заплашителни съобщения и емоционалната вреда от интернет под различни форми“, коментира проф. д-р Теодора Бакърджиева от ВСУ. Според нея проектът е важен и навременен, предвид скорошния случай с пловдивския ученик, вербуван от „Ислямска държава“. „Децата са една от най-уязвимите групи в интернет“, каза експертът по национална сигурност от Израел Владимир Бронфенбренер. Той допълни, че в страната му е създадена много добра система за сигурност, която вече се прилага и в европейските държави. В рамките на обучението училищата получават специално подготвени по проекта материали, с които ще бъдат запознати и родителите.", "date": "2019.06.14", "title": " Експерти от Израел и ВСУ учат деца как да се пазят от кибертормоз"}
{"url": "https://trud.bg/%d0%b1%d1%80%d0%be%d0%bd%d0%b7%d0%be%d0%b2%d0%b0-%d0%b1%d0%be%d0%b3%d0%b8%d0%bd%d1%8f-%d0%be%d0%bf%d1%8a%d0%bd%d0%b0-%d0%bb%d1%8a%d0%ba-%d0%b2-%d0%bc%d0%be%d0%bd%d1%82%d0%b0%d0%bd%d0%b0/", "text": "В навечерието на празника Свети Дух жителите на Монтана откриха възстановената статуя на богинята Диана в центъра на областния град. Римската закрилница на лова и горите  е била пазителка на древната крепост Монтанензиум край река Огоста, а след промените бе изобразена и на герба на града,  преименуван от Михайловград на Монтана. Пластиката на красивата богиня, опънала лък, е била издигната над Михайловград още през 70-те години на миналия век, но след 1989 г. вандали откраднали статуята. По инициатива на граждани и общински съветници  бронзовата Диана бе отлята отново по копие на скулптора й Димитър Ганчев, който въпреки навършените си 90 години  участва във възстановяването на творбата. „Монтана е единственият български град, който носи името си още от римско време и възстановяването на тази статуя е принос към богатата ни история и и култура!”, заяви кметът Златко Живков. „В историята има тежки моменти – на погроми, пожари, вандализъм,и тяхна жертва често е културата. Наш дълг е да пазим сътвореното, защото така пазим духа  си!”, каза развълнуваният скулптор Димитър Ганчев. На постамента на бронзовата богиня са изписани имената на дарители – бизнесмени, творци, неправителствени организации и почетни граждани, събрали 31 000 лева за възстановяването на древния символ на областния град.", "date": "2019.06.14", "title": " Бронзова богиня опъна лък в Монтана"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b7%d0%b0%d0%bf%d0%be%d1%87%d0%b2%d0%b0%d0%bc%d0%b5-%d0%bf%d1%80%d0%be%d0%b2%d0%b5%d1%80/", "text": "Министърът на туризма Николина Ангелкова проведе първата си изнесена приемна за летен сезон 2019 г. и разговаря с граждани и представители на бизнеса в най-големия ни курортен комплекс Слънчев бряг. „Стартирахме инициативата за открити приемни за всички предприемачи и граждани, които нямат възможност да присъстват на многобройните срещи на министерството с бранша, а имат конкретни въпроси и теми, които трябва да бъдат чути и да се търси тяхното решение. Това е изключително полезно и за мен като обратна връзка и със сигурност ще направим тази инициатива постоянна“, коментира Ангелкова. На срещата в Слънчев бряг бяха обсъдени въпроси, които пряко засягат бранша. „Бизнесмени, занимаващи се от години с туроператорска и турагентска дейност, които организират екскурзии като допълнителен пакет към лятната почивка, изразиха силно притеснение от тенденция да се предлагат екскурзии от хора, които нямат необходимите лицензи, не са вписани в официалните регистри и нямат квалификация за екскурзоводи“, посочи министърът. Тя бе категорична, че ведомството ще предприеме сериозни проверки на местата, за които има сигнали, че се извършва нерегламентирана туристическа дейност. „Това вреди изключително много на имиджа на туристическия продукт и на качеството му и затруднява легитимния бизнес, който работи по законите и гарантира високи стандарти“, посочи Ангелкова. Туризмът е не само удоволствие, той е отговорен бизнес, създаващ работни места и по-добро качество на живота. Всички са длъжни да спазват законите на страната. Ще предприемем контролни проверки съвместно с КЗП, за да можем да сме на място непрекъснато, каза министърът на туризма. Друг проблем, повдигнат от бизнеса по време на приемната, бе нерегламентирано предлагане на транспортни услуги за превоз на туристи. По въпроса още другата седмица ще организираме среща с министър Росен Желязков и с представители на транспортното министерство, както и с общинските органи за контрол в областта на транспорта.", "date": "2019.06.14", "title": " Министър Ангелкова: Започваме проверки за нерегламентирана туристическа дейност"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%b8%d1%85%d0%b0-%d1%80%d0%b5%d0%ba%d0%b0-%d1%88%d0%b8%d0%b2%d0%b0%d1%80%d0%be%d0%b2%d1%81%d0%ba%d0%b0-%d0%bf%d0%be-%d1%81%d0%b8%d0%b3%d0%bd%d0%b0%d0%bb-%d0%b7/", "text": "Провериха река Шиваровска, намираща се на територията на община Руен, след получен сигнал за наличие на бяло вещество и умряла риба. В инспекцията са участвали служители на РИОСВ – Бургас, Басейнова дирекция „Черноморски район“ и Регионална лаборатория – Бургас към Изпълнителна агенция по околна среда (ИАОС) извършиха незабавна проверка.  Проверката е установила, че по повърхността на водата в реката се наблюдава опалесценция. При извършения оглед не е констатирано наличие на умряла риба. Извършен е оглед на находящото се в близост млекоппреработвателно предприятие, стопанисвано от „Млечна промишленост Маноя“ ООД. Към момента на проверката и по данни от водения експлоатационен дневник, локалното пречиствателно съоръжение (ЛПС) на обекта работи в нормален технологичен режим. Байпасната връзка на ЛПС е пломбирана, с ненарушена цялост. В мястото на брегово заустване в река Шиваровска пречистените води са видимо чисти, без цвят. От експерт на Регионална лаборатория – Бургас е взета водна проба за физикохимичен анализ на отпадъчните води на изход ЛПС, които ще бъдат анализирани по показатели, определени в разрешителното за заустване. По заявка на Басейнова дирекция са взети водни проби от реката – преди и след заустване на млекопреработвателното предприятие, които ще бъдат изследвани по физико-химични показатели: активна реакция, електропроводимост, температура на водата, разтворен кислород, наситеност с кислород, неразтворени вещества, БПК5, ХПК, амониев азот, нитритен азот, нитратен азот, общ азот, общ фосфор, ортофосфати като фосфор, общ остатъчен хлор, мазнини.", "date": "2019.06.14", "title": " Провериха река Шиваровска по сигнал за умряла риба\t"}
{"url": "https://trud.bg/%d0%bf%d0%be%d1%89%d0%b5%d0%bd%d1%81%d0%ba%d0%b0-%d0%b1%d0%b0%d0%bd%d0%ba%d0%b0-%d0%b8%d0%b7%d0%ba%d1%83%d0%bf%d0%b8-%d0%b0%d0%ba%d1%86%d0%b8%d0%b8%d1%82%d0%b5-%d0%bd%d0%b0-%d0%b1%d0%b0%d0%bd%d0%ba/", "text": "Пощенска банка, част от Юробанк груп, приключи вчера придобиването на Банка Пиреос България – ключово събитие в стратегията на групата за разширяване на международната й дейност с фокус върху пазари, на които е лидер. До юридическото сливане на двете банки, Банка Пиреос България ще остане дъщерно дружество на Пощенска банка. Юробанк груп е регионална банкова група с канадски и американски фондове като основни акционери. Очаква се операционната интеграция да се осъществи до края на годината. До приключването ѝ клиентите на двете банки ще продължат да се обслужват в настоящия формат: клиентите на Пощенска банка в клоновата мрежа и чрез електронните канали на Пощенска банка, а клиентите на Банка Пиреос България ще бъдат обслужвани в клоновата мрежа и чрез електронните канали на Банка Пиреос България. Разработват се и общи продукти и услуги за клиентите на двете банки, а иновативната дигитална апликация – чатботът ЕVA 2.0, ще бъде пусната в следващите седмици, за да отговаря на клиентски въпроси. След приключване на юридическото сливане, системите и процесите на двете банки постепенно ще бъдат интегрирани. Пълна информация за основните дати от процеса на обединение на Пощенска банка и Банка Пиреос България ще бъде своевременно публикувана в сайтовете   и  , а клиентите на двете банки ще получават ясна и навременна информация за процеса и актуална информация за банковите услуги.", "date": "2019.06.14", "title": " Пощенска банка изкупи акциите на Банка Пиреос България"}
{"url": "https://trud.bg/%d0%b2%d0%b8%d0%ba%d1%82%d0%be%d1%80-%d0%be%d1%80%d0%b1%d0%b0%d0%bd-%d0%b3%d0%bb%d0%b5%d0%b4%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%ba%d0%b0%d1%82%d0%be-%d0%bd%d0%b0/", "text": "Българският президент Румен Радев и унгарският премиер Виктор Орбан са обсъдили днес „незадоволителното справяне“ на миграционната криза от страна на Европа, унгарско-българските връзки и енергийни въпроси, съобщи говорителят на унгарския премиер, цитиран от местни медии. Радев е на посещение в Будапеща. Двамата лидери са на мнението, че Европа не е успяла да направи съдържателен напредък в разрешаването на бежанската криза през последните години, докато заплахата от миграция все още съществуваше. Според Радев и Орбан ЕС няма кризисен план в случай на внезапен миграционен натиск над Стария континент и това прави ситуацията за България „изключително трудна“. Орбан е уверил Радев, че унгарското правителство продължава да вижда България като съюзник в проблема с миграцията и е готово да помогне на София по всякакъв възможен начин. Радев на свой ред похвалил икономическите постижения на Унгария и посочи, че семейните субсидии в страната са високо ценени у нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Виктор Орбан гледа на България като на съюзник в борбата с миграцията"}
{"url": "https://trud.bg/10-%d0%be%d0%b1%d0%b2%d0%b8%d0%bd%d0%b5%d0%bd%d0%b8-%d0%b7%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%be-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be-%d0%bd/", "text": "Специализираната прокуратура привлече към наказателна отговорност 10 лица за участие в организирана престъпна група за държане, разпространение и производство на акцизни стоки без бандерол – тютюневи изделия. Те бяха задържани на 12 юни 2019 г. при операция на ГДБОП и Специализираната прокуратура в София, Благоевград, Русе и Сливен, съобщават от държавното обвинение. Според събраните до момента доказателства групата е действала от началото на 2017 г. Участниците са се занимавали с нелегално производство на тютюн за пушене и разпространението му на крайни клиенти в цялата страна. За целта са организирали три нелегални цеха с машини и съоръжения за обработка – омекотяване и ароматизиране на тютюна, както и за нарязването и опаковането му. Там е бил произвеждан средно по 1 тон тютюн за пушене седмично. Част от обвинените са задържани в момент на производство на нелегалната стока. Готовата продукция е била разпространявана в разфасовки по 1 кг – в пластмасови прозрачни кофички с надписи „Давидоф“, „Карелия“, Марлборо“ и „Кемъл“. По време на операцията по неутрализиране на групата са претърсени десетки адреси и автомобили. Иззети са над 360 кг готов тютюн за пушене, както и неголямо количество наркотични вещества. С прокурорски постановления на 7 от обвинените е наложено задържане до 72 часа. Спецпрокуратурата внесе в Специализирания наказателен съд искане за налагане на най-тежката мярка за неотклонение „Задържане под стража“ за всеки от тях.", "date": "2019.06.14", "title": " 10 обвинени за нелегално производство на „марков“ тютюн\t"}
{"url": "https://trud.bg/%d1%87%d0%b8%d1%82%d0%b0%d0%bb%d0%bd%d1%8f-%d0%bd%d0%b0-%d0%be%d1%82%d0%ba%d1%80%d0%b8%d1%82%d0%be-%d0%b7%d0%b0-%d0%b4%d0%b5%d0%bd%d1%8f-%d0%bd%d0%b0-%d0%b1%d0%b0%d1%89%d0%b0%d1%82%d0%b0-%d0%b2-%d1%81/", "text": "Столична библиотека и фондация Лале за пети път отбелязаха Деня на бащата, посветен на важната роля, която бащата, дядото, вуйчото, чичото, баткото и всички значими мъже от семейния кръг на децата, играят за израстването и развитието им. Пред паметника на Славейкови на обновения площад „П.Р. Славейков“ се събраха много деца, бащи и читатели на Библиотеката на София. Актьорът Димитър Велков прочете стихотворението „Пенчо бре, чети“ от Петко Славейков и „Баща ми в мен“ от Пенчо Славейков, посветено на баща му. Проф. Михаил Неделчев разказа за Петко и Пенчо Славейкови и прочете стихотворението от Стамен Панчев „Сине мой“. С децата говориха и им четоха свои творби доц. Йордан Ефтимов и Ангел Игов. Много настроение създаде с песните си композиторът и певец Хайгашод Агасян.", "date": "2019.06.14", "title": " Читалня на открито за Деня на бащата в София (СНИМКИ)"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%be%d1%81%d1%82-%d0%be%d1%82%d0%b1%d0%b5-7/", "text": "Благоевградската общественост отбеляза 163 години от рождението на Димитър Благоев. Ритуалът по полагане на цветя се състоя пред паметника на Димитър Благоев – Дядото. В церемонията се включиха заместник-кметът по икономика и финанси Иво Николов, представители на политически партии, учебни заведения, културни институции и граждани, съобщиха от общината. Възпитаници на II ОУ „Димитър Благоев“ припомниха факти от живота и дейността за патрона на тяхното училище. Димитър Благоев, наричан от последователите си “Дядото”, е български политик и философ, основател на организираното социалистическо движение в България и на първата социалдемократическа партия на Балканския полуостров. Развива идеята за Балканска федеративна република.", "date": "2019.06.14", "title": " Благоевградската общественост отбеляза 163 години от рождението на Димитър Благоев"}
{"url": "https://trud.bg/%d0%b5%d0%ba%d0%be%d0%bb%d0%be%d0%b7%d0%b8-%d0%bf%d1%83%d1%81%d0%bd%d0%b0%d1%85%d0%b0-%d0%b2-%d0%b5%d1%81%d1%82%d0%b5%d1%81%d1%82%d0%b2%d0%b5%d0%bd%d0%b0-%d1%81%d1%80%d0%b5%d0%b4%d0%b0-%d0%bf%d0%b5/", "text": "Експерти по биоразнообразие от РИОСВ – Велико Търново извършиха незабавна проверка по сигнал за отглеждане на 4 шипоопашати костенурки в двор на частен имот в Лясковец. При проверката са установени общо 5 сухоземни костенурки от вида шипоопашати костенурки. Те са иззети с полицейски протокол за доброволно предаване. Животните са били във видимо добро състояние и веднага е организирано връщане в подходящо за тях местообитание. На територията на България са разпространени два вида сухоземни костенурки – шипобедрена (Testudo graeca) и шипоопашата (Testudo hermanni). Сухоземните костенурки са световно застрашени видове влечуги, вписани в Червения списък на Международния съюз за защита на природата. Те са приоритетни за опазване по редица международни конвенции. Сухоземните костенурки са обявени за защитени и са включени в Приложение № 3 на Законa за биологичното разнообразие. Тяхното събиране, задържане в плен, убиване и безпокойство е забранено и нарушителите се санкционират по реда на Закона за биологичното разнообразие и Наказателния кодекс на Република България.", "date": "2019.06.14", "title": " Еколози пуснаха в естествена среда пет сухоземни костенурки\t"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d1%81-%d0%b2%d0%b8%d1%81%d0%be%d0%ba%d0%b0-%d0%be%d1%86%d0%b5%d0%bd%d0%ba%d0%b0-%d0%be%d1%82-%d0%b8%d0%bd%d1%81%d0%bf%d0%b5%d0%ba%d1%86%d0%b8%d1%8f%d1%82%d0%b0/", "text": "Екип на ФИС воден от Петер Гердол, новия рейс директор на стартовете за Световната купа в алпийските ски за жени, инспектира ски зона Банско. Визитата е по повод Световната купа от 25 до 26 януари 2020 в пиринския курорт. В инспекцията участваха Георги Бобев, вицепрезидент на БФСки и Виктор Гичев, рейс директор на СК в Банско, Георги Попов, отговорник за подтоговката на трасетата, Валентин Стефанов, отговорник на трасетата за СК и др. От ФИС останаха приятно изненадани от снежната покривка, която има в курорта и през тези дни на юни. Екипът на Петер Гердол инспектира трасетата за спускане и супер-Г, на които ще се проведат стартовете, финална зона, както и хотелите в които ще се настанят състезатели, гости и журналисти. Банско получи отлична оценка за условията, които предлага и за тази световна купа. Основното предизвикателство е организацията през най-тежкият зимен месец – януари – за първи път в Банско толкова рано, като освен времето организацията по подготовка ще се съобрази и с изключително натовареният период Коледа-Нова Година за ски зоната", "date": "2019.06.14", "title": " Банско с висока оценка от инспекцията на ФИС"}
{"url": "https://trud.bg/%d1%82%d0%b8%d1%80-%d0%b8-%d0%bc%d0%b0%d0%bb%d1%8a%d0%ba-%d0%ba%d0%b0%d0%bc%d0%b8%d0%be%d0%bd-%d1%81%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d0%bb%d0%b8-%d0%bf/", "text": "ТИР и малък камион са катастрофирали преди тунел „Витиня“ по автомагистрала „Хемус“ в посока Варна, съобщиха от МВР. Инцидентът е станал в крайна лява лента. Няма пострадали. Служители на ОДМВР-София регулират и подпомагат движението в участъка. От полицията съобщават, че се интензивността на трафика, излизащ от София, вече се засилва.", "date": "2019.06.14", "title": " ТИР и малък камион са катастрофирали преди тунел „Витиня"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-5-%d0%b7%d0%b2%d0%b5%d0%b7%d0%b4%d0%b5%d0%bd-%d1%85%d0%be%d1%82%d0%b5%d0%bb-%d0%b2-%d1%80%d0%b0%d0%b2%d0%b4%d0%b0/", "text": "Правим проверки както по отношение на стопанисването на плажовете, така и на местата за настаняване и хранене и следим за качественото спазване на изискванията по Закона за туризма и Наредбата за категоризация и прекатегоризация на местата за настаняване. Това заяви министърът на туризма Николина Ангелкова, която се включи в проверката на 5-звезден апартаментен хотел СПА Емералд резорт, с. Равда, съобщиха от МТ. Инспекцията на място е по сигнал на туристи, получен на телефонната линия на министерството за определени нарушения в комплекса. На инспекцията присъстваха и представители на Българската агенция по безопасност на храните. Експерти на Министерството на туризма са установили нарушения, свързани с неспазване на наредбата за категоризация на хотелите, обясни министърът. Едно от тях е, че не работи  алармената система, а тя е от изключителна важност за сигурността на гостите. Освен това оборудването в някои от стаите не отговаря на критериите за 5 звезди. Министър Ангелкова заяви, че ще бъде направено предписание за отстраняване на нарушенията, които трябва да бъдат изпълнени в срок до 30 дни. Ще бъде наложена и глоба в размер от 1000 до 3000 лева в зависимост от тежестта на нарушението. Ако несъответствията не бъдат отстранени в посочения период, ще изискаме намаляване на категорията на хотела, каза министър Ангелкова и коментира, че само по този начин можем да сме сигурни, че се спазват изискванията на Закона за туризма и се предлага качествен продукт. Според нея в рамките на срока е реално нарушенията да бъдат отстранени. По отношение на сигнала, който беше свързан с хигиената в апартаментния комплекс, специалистите от Българската агенция по безопасност на храните установиха, че няма нарушения.", "date": "2019.06.14", "title": " Глобяват 5-звезден хотел в Равда\t"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bd%d0%b0%d0%b7%d0%bd%d0%b0%d1%87%d0%b8%d1%85%d0%b0-%d0%bd%d0%be%d0%b2%d0%b8%d1%8f-%d1%88%d0%b5%d1%84-%d0%bd%d0%b0-%d0%b4%d0%b8%d1%80%d0%b5/", "text": "Със заповед на министъра на вътрешните работи от 13 юни 2019 г. ст. комисар Пламен Томов официално е назначен за директор на ОД на МВР Монтана. От 23 май 2019 г. до момента той бе временно на тази длъжност. Заповедта бе връчена на ст. комисар Томов от зам. гл. секретар на МВР гл. комисар Георги Арабаджиев пред състава на Областната дирекция. Пламен Томов е роден през 1976 г. в Лом. Завършил е висше образование през 2001 г. в Академия на МВР в. София, а през 2012 г. се дипломира като магистър по право в ЮЗУ – Благоевград. Професионалната му кариера в МВР започва през 2001 г. като разузнавач в сектор БОП при ОДМВР – Монтана, а после заема длъжностите началник на група и началник на сектор. От май 2018 г. е началник на Районното управление – АЕЦ – Козлодуй при Областна дирекция на МВР – Враца. Отличаван е за успехите в работата си от ръководството на Областната дирекция на МВР и Национална служба „Полиция”. Носител е на награда на името на италианския магистрат-борец с мафията Джованни Фалконе.", "date": "2019.06.14", "title": " Официално назначиха новия шеф на дирекцията на МВР в Монтана\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%b0-%d0%b0%d1%82%d0%b0%d0%ba%d1%83%d0%b2%d0%b0%d0%bd%d0%b8%d1%82%d0%b5-%d1%82%d0%b0%d0%bd%d0%ba%d0%b5%d1%80%d0%b8-%d0%b8%d1%80%d0%b0%d0%bd-%d0%b3%d0%be-%d0%b5/", "text": "Американският президент Доналд Тръмп нарече Иран „страна на терора“ и добави, че отговорността на Иран за нападенията срещу танкерите в Оманския залив е била   от САЩ, предаде БТА. „Иран го е направил“, заяви във връзка с вчерашните атаки Тръмп в интервю за телевизия Fox News. Той се позова на видео, за което се твърди, че показва как ирански плавателен съд премахва от единия от танкерите нещо, което според САЩ е неексплодирала мина. Иран отрече да има участие в атаките. Тръмп не спомена за някакви евентуални нови ответни мерки на САЩ и същевременно заяви, че Вашингтон е бил „много твърд със санкциите“. „Казано им беше по много категоричен начин, че искаме да се върнат обратно на масата на преговорите“, каза президентът. Тръмп освен това предупреди Иран да не затваря стратегическия Ормузки проток и подчерта, че ако той бъде затворен, това няма да е за дълго. На въпрос какво смята да направи по отношение на Техеран и за да предотврати повторение на подобни случаи, Тръмп отговори: „Ще видим“.", "date": "2019.06.14", "title": " Тръмп за атакуваните танкери: Иран го е направил"}
{"url": "https://trud.bg/%d0%b8%d0%b7%d1%81%d0%bb%d1%83%d1%88%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b6/", "text": "Изслушването за евентуалната екстрадация на създателя на „Уикилийкс“ Джулиан Асандж в САЩ ще се състои на 25 февруари 2020 година и ще продължи 5 дни, постанови британски съд, предава  . Вчера вътрешният министър на Обединеното кралство Саджид Джавид подписа молбата на Вашингтон Асандж да бъде предаден на Щатите, където е обвинен в разпространяване на секретна информация и хакерска атака срещу правителствени компютри. Днес Асандж не се появи в съда в Лондон, но заяви по сателитна връзка, че от решението за екстрадирането му „зависят 175 години от живота ми“. Адвокатите на австралиеца определиха искането на САЩ като „нечувана и директна атака срещу правата на журналистите“. Представител от Вашингтон, присъстващ на днешното изслушване заяви, че действията на Асандж са един от най-големите пробиви в засекретената информация на Щатите. „Публикувайки тези материали в интернет г-н Асандж изложи на риск много хора, включително разузнавачи, журналисти и защитници на човешките и политическите права“, зави представителят Бен Брандън. През 2010 г. сайтът „УикиЛийкс“ публикува хиляди документи секретна информация на американското правителство. Някои от тях съдържат доказателства, че армията на САЩ е убила хиляди цивилни по време на войната в Ирак и Афганистан. В момента Джулиан Асандж излежава 50-седмична присъда в затвор в Лондон за нарушаване на гаранцията си през 2012 г. Той прекара 7 години в посолството в Еквадор преди да бъде арестуван през април т.г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Изслушването за екстрадирането на Джулиан Асандж в САЩ ще се състои през 2020 г."}
{"url": "https://trud.bg/%d1%81%d1%82%d0%b5%d1%84%d0%ba%d0%b0-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%be%d0%b2%d0%b0-%d0%b8-%d1%86%d0%b5%d0%ba%d0%be-%d0%bc%d0%b8%d0%bd%d0%b5%d0%b2-%d0%bf%d1%80%d0%b8-%d1%88%d0%b5/", "text": "Възможно най-елитна българска делегация посети Томас Бах, шефа на БОК в Лозана. Председателят на Българския олимпийски комитет Стефка Костадинова и президентът на ски федерацията Цеко Минев се видяха с първия в световния спорт заради евентуалната кандидатура на София за домакинство на зимни младежки олимпийски игри през 2024 година. Родната делегация допълваха генералният секретар Белчо Горанов и ръководителят на международния отдел Румяна Бойчева. Разговорите на високо бяха изцяло за желанието ни да приемем игрите – инициатива, стартирала от вестник „Труд“ още миналата година. Томас Бах разясни, че МОК ще адаптира всеки град към условията, които трябва да изпълни за отговорната задача. Германският шеф на най-могъщата спортна организация ще изпрати екип, който ще се запознае с условията на София и Витоша като места, които могат да приемат толкова голям форум. Правителството в лицето на премиера Бойко Борисов се ангажира, че ще направи всичко необходимо България да бъде сериозен кандидат за игрите. Дебютът на младежките зимни олимпийски игри беше през 2012 година в Инсбрук, домакин на зимната олимпиада през 1964 и 1976-а. Следващите бяха дадени на норвежкия град Лилехамер, който пребори София за основните игри през 1994-а. Догодина зимната олимпиада за младежи е поверена на Лозана. София два пъти бе близо до домакинство на зимни игри, но загуби от Албервил (1992 г.) и Лилехамер (1994 г.). „", "date": "2019.06.14", "title": " Стефка Костадинова и Цеко Минев при шефа на МОК"}
{"url": "https://trud.bg/%d0%b4%d0%b5%d0%bc%d0%b8%d1%80%d0%b5%d0%b2%d0%b0-%d0%bf%d0%be%d0%b4%d0%be%d0%b1%d1%80%d0%b8-%d0%bb%d0%b8%d1%87e%d0%bd-%d1%80%d0%b5%d0%ba%d0%be%d1%80%d0%b4-%d0%b8-%d0%b2%d0%b7%d0%b5-%d0%bd%d0%be%d1%80/", "text": "Мирела Демирева подобри личния рекорд за сезона, като на турнира от Диамантената лига в Осло (Норвегия) тя преодоля 194 см в скока на височина. Постижението й отреди бронз, но и покрит норматив за световното в Доха през есента. С това Мирела стана четвъртата наша лекоатлетка, която си осигури участие на мондиала. Преди това направиха Ивет Лалова (200 м), Габриела Петрова (троен скок) и Радослава Мавродиева (гюле). “Не мога да кажа, че съм доволна – призна Демирева. -Има още върху какво да работим. Беше по-добре от Стокхолм, изгря малко слънчице. За моя скок разчитам на скорост, а когато е студено, става доста трудно. Най-важното състезание е края на септември, когато е световното. Дотогова ще използвам всяко едно състезание, за да вдигам височините.“  Първа в сектора стана световната шампионка в зала и на откито Мария Ласицкене (Русия) с 201 см, следвана от шведката Ерика Кинси със 196 см. Ивет Лалова пропусна надпреварата заради студеното време. Но следващата седмица ще стартира във втория етап на клубната купа на Турция с тима на ЕНКА (19-20 юни). През май българката помогна за спечелването на Европейската клубна купа. Снимка Спортал", "date": "2019.06.14", "title": " Демирева подобри личeн  рекорд и взе норматив"}
{"url": "https://trud.bg/%d1%80%d0%b8%d0%be%d1%81%d0%b2-%d0%b1%d1%83%d1%80%d0%b3%d0%b0%d1%81-%d0%b8%d0%b7%d1%82%d0%b8%d1%87%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%b5%d1%82%d1%80%d0%be%d0%bb%d0%b5%d0%bd-%d0%bf/", "text": "Във връзка с постъпил ежедневен рапорт от оператора „Лукойл Нефтохим Бургас“ АД за установен пропуск в 9.00 часа на нискооктанов бензин между с. Братово и кв. „Долно Езерово“ (преди „Деспред“ АД) РИОСВ – Бургас извърши незабавна проверка на място, съобщиха от регионалната инспекция. По предварителна информация се касае за криминален пробив. Спряно е движението по тръбопровода и той е освободен от налягане. От аварийни екипи на дружеството са предприети мерки, поставени са бонови заграждения и абсорбенти за ограничаване на разлива. Защитената местност „Езеро Вая“, която се намира от другата страна на пътя на локализираната територия, не е видимо засегната. От Регионална лаборатория – Бургас към Изпълнителна агенция по околна среда и водите (ИАОС) са взети проби за физикохимичен анализ. Предстои обследване за изясняване на причините за аварията на тръбопровода, който минава под земята. От РИОСВ – Бургас ще се извърши последващ контрол в следващите дни и вземане на допълнителни проби за анализ.", "date": "2019.06.14", "title": " РИОСВ – Бургас: Изтичането на петролен продукт в Бургас е заради криминален пробив в нефтопровод"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b5-%d0%b8%d0%b7%d0%b1%d1%83%d1%85%d0%bd%d0%b0%d0%bb-%d0%b2-%d0%bf%d1%80%d0%b5%d0%b4%d0%bf%d1%80%d0%b8%d1%8f%d1%82%d0%b8%d0%b5-%d0%b0%d1%82%d0%b5-%d0%bf%d0%bb%d0%b0/", "text": "Пожар избухна в трафопост на предприятие „Ате пласт“ в Стара Загора. Пламъците са обхванали хидроизолацията на покрива. Няма пострадали при инцидента. На място има три противопожарни автомобила, съобщи  . Два са на мястото на инцидента, а третият пази съседния завод „Бисер Олива“, информираха от пожарната. Всички работещи са евакуирани своевременно. Пожарът е локализиран. Фирмата се занимава с производство на гъвкави полимерни фолиа и опаковки за индустрията.", "date": "2019.06.14", "title": " Пожар е избухнал в предприятие „Ате пласт“ в Стара Загора"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b8%d1%82%d0%b5-%d0%bf%d0%b0%d0%b4%d0%bd%d0%b0%d1%85%d0%b0-%d1%81-6-%d0%bc%d0%b5%d1%81%d1%82%d0%b0-%d0%b2-%d1%80%d0%b0%d0%bd%d0%b3%d0%bb%d0%b8%d1%81/", "text": "След двете загуби от Чехия и Косово в квалификациите за европейското първенство по футбол през 2020 г., българският национален отбор се срина с цели 6 места в ранглистата на ФИФА. „Лъвовете“ имат 1388 точки и са на 57-ма позиция от днес (14 юни), съобщи  . Топ 4 в света остава непроменен – води Белгия, следван от световния шампион Франция, Бразилия и Англия (съперник на България в квалификациите). На пета позиция се изкачва шампионът от първото издание на Лигата на нациите – Португалия. Пред България се нареждат и още два от съперниците на „лъвовете“ по пътя към Евро 2020. Чехите са 41-ви, а черногорците са 53-ти. Отборът на Косово е на 121-ва позиция в света.", "date": "2019.06.14", "title": " Националите паднаха с 6 места в ранглистата на ФИФА"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b5%d1%86-%d0%bd%d0%b0-%d1%81%d1%8a%d0%b4-%d0%be%d1%82%d0%b3%d0%bb%d0%b5%d0%b6%d0%b4%d0%b0%d0%bb-%d0%b2-%d1%81%d0%b5%d0%bb%d1%81%d0%ba%d0%b8-%d0%b4%d0%b2%d0%be/", "text": "Немски гражданин ще бъде съден за отглеждане в частен двор на защитен вид костенурки. Окръжна прокуратура – Благоевград е внесла в съда обвинителен акт срещу Г. Б., който е постоянно пребиваващ в България. През 2016 г. закупил къща с двор в с. Микрево и се нанесъл да живее там със семейството си. Започнал да намира на различни места костенурки. Носел ги в дома си, за да ги храни и отглежда. Направил им две заградени с бетонни тухли пространства с дъсчени прегради. Към юли 2018 г. Г. Б. отглеждал общо 19 костенурки от вида шипобедрена костенурка и шипоопашата констенурка, които са защитени от Закона за биологичното разнообразие и Конвенцията за опазване на европейската дива флора и фауна. Чужденецът често пътувал до Германия и оставил ключа на двора на съседа си, за да храни животните, които намирал ранени по пътищата и ги прибирал, за да ги спасява. В Регионална инспекция по околна среда в Благоевград е постъпил сигнал за незаконно отглеждане на животинските видове. Експерти извършили проверка място и през оградата на имота забелязали, че в двора се движат голям брой костенурки и веднага уведомили полицията. След оглед животните били иззети.  От назначената ветеринарно Ц медицинска експертиза се установява, че всички костенурки са в добро здраве и могат да бъдат пуснати в естествените им местообитания в състоянието, в което са намерени и същите са освободени от експертите а РИОСВ.", "date": "2019.06.14", "title": " Германец на съд, отглеждал в селски двор защитени костенурки"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d1%82%d1%8a%d1%80%d1%81%d0%b8-327-000-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8/", "text": "Работодателите ще имат нужда от близо 327000 работници и специалисти през следващите 12 месеца, като от тях малко над 179000 са кадри с квалификация. Това показват резултатите от проучване на потребностите от работна сила, което Агенцията по заетостта. Най-търсени са работниците в хранително-вкусовата промишленост, машинните оператори, строителите, шивачите, охранителите, работниците по дървообработване, монтажниците в строителството, готвачите и др. Българският бизнес се нуждае и от други 70164 специалисти с правоспособност или висше образование, като петте най-търсени са учители, шофьори, медицински сестри, лекари и машинни инженери. Затруднения при осигуряване на кадри срещат повече от 78% от работодателите в страната, като най-сериозни са трудностите при намиране на машинни оператори, продавачи, програмисти и строители. Нагласите на бизнеса относно наемането на нов персонал през следващите 6 месеца показват, че от 396066 предприятия, обхванати в настоящото проучване, 18,51% от компаниите имат намерение да търсят нов персонал през следващите 6 месеца, 78,4% не възнамеряват да се разширяват и само 3,0% обмислят съкращаване на персонал. 8 от 10 работодатели заявяват, че основната форма на заетост, която ще осигурят през следващата една година, ще е на постоянен договор и пълен работен ден.", "date": "2019.06.14", "title": " Бизнесът търси 327 000 работници"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d0%b0%d1%80%d0%bd%d0%b0-%d0%bd%d0%b0%d0%b3%d1%80%d0%b0%d0%b4%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%b8-%d0%bf%d0%be-%d0%b2%d0%be/", "text": "Кметът на Варна Иван Портних награди млади изявени спортисти, донесли куп медали по водна топка и баскетбол. На тържеството присъстваха шампионите по баскетбол до 16 г., които спечелиха и купата на страната тази година. При 19-годишните варненци спечелиха сребърни медали от Държавното първенство и купата на България, а 12-годишните са бронзови медалисти. Треньорът им Георги Бакалов, шефът на Детско-юношеската школа на баскетболен клуб „Черно море Тича“ Спас Натов и президентът на клуба Георги Ганчев получиха плакети от кмета и му подариха медал и екип с името му на гърба на фланелката с №1. Портних награди и треньорите на КПС „Варна“ Найден Найденов и Велимир Цветков. 11-годишните и 19-годишните ватерполисти от клуба станаха шампиони на България. „Успехите на нашите млади състезатели ни задължават да продължаваме с усилията да създаваме все по-добри условия за спорт в града. Неслучайно Варна е носител на титлата „Европейски град на спорта“ и тъкмо вие я изпълвате със съдържание. Ще правим всички нужно, за да можете да прославяте Варна и България“, обеща на шампионите Иван Портних.", "date": "2019.06.14", "title": " Кметът на Варна награди шампиони по водна топка и баскетбол"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%b5-%d0%b4%d0%b5%d0%b0%d0%ba%d1%82%d0%b8%d0%b2%d0%b8%d1%80%d0%b0%d0%bb-219-%d0%bc%d0%b8%d0%bb%d0%b8%d0%b0%d1%80%d0%b4%d0%b0-%d1%84%d0%b0%d0%bb%d1%88/", "text": "Социалната мрежа Фейсбук e деактивирала 2,19 милиарда фалшиви акаунта в периода от януари до май тази година. Това съобщава доклада на ЕС за въвеждането на мерки по Плана за действие срещу дезинформацията, позовавайки се на данни от самата платформа, пише  . Другите социални медии също са представили доклади за действията, които се предприели съгласно доброволния саморегулаторен Кодекс за поведение във връзка с дезинформацията, приет от тях в края на 2018 г. Гугъл са отстранили повече от 3,39 милиона канала в Ю Тюб за нарушаване на тяхната антиспам политика и 8 600 за кражба на самоличност. Туитър е премахнал около 77 милиона акаунта, идентифицирани като фалшиви или използващи други манипулативни техники. Докладът отбелязва, че Системата за бързо сигнализиране на дезинформация между държавите членки, която бе създадена в навечерието на евроизборите, не е засекла доказателство за голяма трансгранична кампания за разпространяване на невярна информация. За сметка на това, обаче, има множество сигнали за случаи на продължаваща и активна дезинформация от руски източници, целящи да окажат влияние както на избирателната активност, така и на предпочитанията на избирателите. Тактиките за дезинформиране се променят изключително бързо след мерките, които взимат държавите членки на ЕС и платформите, отбелязва докладът. Сега вече се организират по-малки кампании за разпространение на невярна информация на локално ниво, които е трудно да бъдат засечени. Като примери за кампании на тролове се дава разпространяването на информация, че правителствената криза в Австрия с вицеканцлера Щрахе е била предизвикана от испанските и германските тайни служби. Пожарът в „Нотр Дам” пък е описван като илюстрация и знамение за падението на християнските ценности в ЕС. „Все още е рано да се правят заключения за степента и въздействието на дезинформацията по време на европейските избори”, смята българският комисат Мария Габриел, но посочва, че „мерките на ЕС — с помощта на множество журналисти, проверители на факти, платформи… спомогнаха за възпрепятстване на атаките и изобличаване на опитите за намеса в нашите демократични процеси”.", "date": "2019.06.14", "title": " Фейсбук е деактивирал 2,19 милиарда фалшиви акаунта от началото на годината"}
{"url": "https://trud.bg/25-%d1%82%d0%be%d0%bd%d0%b0-%d0%be%d0%bf%d0%b0%d1%81%d0%bd%d0%b0-%d1%81%d0%be%d0%bb-%d1%81%d0%b0-%d0%b8%d0%b7%d1%82%d0%b5%d0%b3%d0%bb%d0%b5%d0%bd%d0%b8-%d0%be%d1%82-%d0%bf%d0%b0%d0%b7%d0%b0%d1%80/", "text": "25 тона йодирана морска сол е иззета от агенцията по храните заради ниското съдържание на калиев йодид. Общо 13 117 проверки в цялата страна са извършили през май инспекторите от отдели „Контрол на храните” към областните дирекции по безопасност на храните, съобщиха от БАБХ. Съставени са 96 актове за установяване на административни нарушения. Три са затворените търговски или производствени обекти. Изтеглени и насочени за унищожаване 29 258 кг храни от животински и неживотински произход. Сред опасните храни са и 2 тона куркума с високо съдържание на олово, както и един тон месо с изтекъл срок на годност. Изтеглени са също 1,2 тона бланширани картофи, подправени с куркума и 50 кг козунак и подправки с изтекъл срок на годност.", "date": "2019.06.14", "title": " 25 тона опасна сол са изтеглени от пазара"}
{"url": "https://trud.bg/%d0%b7%d0%b5%d0%bb%d0%b5%d0%bd%d1%87%d1%83%d1%86%d0%b8%d1%82%d0%b5-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d1%81-15-%d0%b7%d0%b0-%d0%b3%d0%be%d0%b4%d0%b8%d0%bd%d0%b0/", "text": "През май стойността на свинското нарасна с 5,9% Храните и безалкохолните поскъпнаха с 5,8% за година. Като основната причина за това е повишаването на цените на хляба и на зеленчуците. През май хлябът и зърнените храни са с 11,4% по-скъпи от същия месец на миналата година, а повишението на цените на зеленчуците е с 15,5%, обявиха от НСИ. За година сериозно повишение има и при цените на месото и месните продукти – с 4,4%, както и на рибата и другите морски храни – с 2,6%. Годишната инфлация към края на месец май е 3,5%. Тя е значително по-висока от лихвите по банковите депозити, които за парите на граждани вече са под 0,3% годишно. Затова реално инфлацията топи спестяванията на граждани и фирми в банките. За година сериозно повишение има и при цените на застраховките за коли – с 23,6%, на хотелите – с 9,5%, и на ресторантите и баровете – с 4,9%. Само през месец май най-много са поскъпнали морковите и червеното цвекло – с 14,3%, цитрусовите и южни плодове – със 7,1%, свинското месо – с 5,9%, ябълките и малотрайните колбаси – по 4,5%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " Зеленчуците поскъпнаха с 15% за година\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8%d1%82%d0%b5-%d0%b0%d1%80%d0%b0%d0%b1%d1%81/", "text": "След като активизирахме отношенията между България и Обединените арабски емирства, е важно да запазим тази динамика и да продължим да развиваме ползотворно сътрудничество. Това заяви министър-председателят Бойко Борисов по време на срещата си в Министерския съвет с министъра на външните работи и международното сътрудничество на ОАЕ шейх Абдула бин Зайед бин Султан Ал Нахаян, съобщиха от правителствената информационна служба. Премиерът Борисов определи като добра стъпка работата на посолство на ОАЕ в София, което предстои да бъде открито официално по-късно днес. Министър-председателят изтъкна, че това създава допълнителни условия за улесняване на двустранния диалог и търговско-икономическото сътрудничество. Според премиера Борисов динамичното развитие на българо-емиратските отношения през последните години се дължи не само на добрата политическа воля за това, но и на важната регионална роля и значение на всяка от страните и на общия стремеж към сътрудничество в широк спектър от области. Само за шест месеца, от октомври 2018 до март 2019, са проведени редица посещения, като най-значимото събитие беше официално посещение на министър-председателя Борисов в ОАЕ, което е и първата двустранна визита на най-високо правителствено ниво. По време на срещата в Министерския съвет премиерът Бойко Борисов отбеляза също, че Обединените арабски емирства са важен и перспективен външнотърговски партньор на България сред страните от района на Залива. Министър-председателят посочи предимствата на страната ни като инвестиционна дестинация и потенциала на ОАЕ да диверсифицира инвестиционния си портфейл у нас. Според премиера Борисов ще бъде от взаимен интерес, ако се предприемат повече конкретни стъпки в сферата на икономическото сътрудничество, увеличаването на стокообмена, взаимодействието в области като информационните технологии, селско стопанство, туризъм, транспорт, сигурност и енергетика. Премиерът Борисов изтъкна също възможността да бъде проведена и първа сесия на Смесената икономическа комисия. Министър-председателят Бойко Борисов отправи поздравления към ОАЕ за домакинството на EXPO 2020 в Дубай и благодари за поканата България да участва във форума. Премиерът добави, че страната ни работи активно за подготовка на българското участие и изрази увереност, че събитието ще донесе икономически ползи.", "date": "2019.06.14", "title": " Премиерът Борисов: Обединените арабски емирства са наш важен и перспективен външнотърговски партньор"}
{"url": "https://trud.bg/%d1%80%d0%be%d1%85%d0%b0%d0%bd%d0%b8-%d1%81%d0%bb%d1%83%d1%87%d0%b2%d0%b0%d1%89%d0%be%d1%82%d0%be-%d1%81%d0%b5-%d0%b8%d0%b7%d0%b8%d1%81%d0%ba%d0%b2%d0%b0-%d1%81%d0%b1%d0%bb%d0%b8%d0%b6%d0%b0%d0%b2/", "text": "Борбата с тероризма обедини лидерите от ШОС Настоящата ситуация в региона на Близкия изток, както и условията на външен натиск и санкции, изискват по-силно взаимодействие между Русия и Иран. Това заяви иранският президент Хасан Рохани на среща с руския си колега Владимир Путин, предаде РИА „Новости“. Двамата разговаря в кулоарите на срещата на върха на Шанхайската организация за сътрудничество (ШОС) в киргизката столица Бишкек.  Рохани проведе и среща с китайския си колега Си Цзинпин, който го увери, че Пекин ще продължи да развива отношенията си с Техеран, независимо от промените в ситуацията. Борбата с тероризма бе темата, която обедини лидерите от ШОС. Путин призова да се блокира финансовото подхранване на терористи с доходи от наркотици и да се прави всичко, за да не се допуска в техни ръце да попаднат оръжия за масово унищожение. Си пък прикани към засилване на борбата срещу „трите вида зло“ – сепаратизма, тероризма и екстремизма. А президентът на Казахстан Касим-Жомарт Токаев апелира за мерки за киберсигурност.", "date": "2019.06.14", "title": " Рохани: Случващото се изисква сближаване с Русия\t"}
{"url": "https://trud.bg/%d1%81%d0%bf%d1%8f%d1%89%d0%b8%d1%82%d0%b5-%d0%b0%d0%ba%d1%86%d0%b8%d0%b8-%d0%b2%d0%bb%d0%b8%d0%b7%d0%b0%d1%82-%d0%b2-%d0%be%d0%b1%d1%89-%d1%84%d0%be%d0%bd%d0%b4/", "text": "“Спящите” акции от масовата приватизация, чиито собственици не са се поинтересували от тях, да бъдат прехвърлени в специално създаден инвестиционен фонд. И вместо акции от приватизираните дружества хората да имат дял от този фонд. Това е част от концепция, изготвена ведомството на министъра на финансите Владислав Горанов, става ясно от негов отговор на въпрос на депутата от БСП Георги Гьоков. Акциите от масовата приватизация са за около 2 млрд. лв. Преди “спящите” акции да бъдат прехвърлени във фонда ще се даде една година, в която собствениците им може да ги прехвърлят от Централния депозитар, в инвестиционен посредник. Но за да стоят по сметка в посредника се плащат такси. Сред като получат дял от инвестиционния фонд хората ще имат 5 години, в които може да поискат фондът за изкупи дяловете им, или пък да заявят, че искат да притежават дялове от него. Ако за тези 5 години дяловете не бъдат потърсени, те ще преминават в ръцете на държавата.", "date": "2019.06.14", "title": " „Спящите” акции влизат в общ фонд"}
{"url": "https://trud.bg/%d0%b1%d1%84%d1%81-%d0%bd%d0%b5-%d0%b4%d0%b0%d0%b4%d0%b5-%d0%bb%d0%b8%d1%86%d0%b5%d0%bd%d0%b7-%d0%bd%d0%b0-%d0%b2%d0%b5%d1%80%d0%b5%d1%8f/", "text": "„Верея“ не получи право на участие във Втора лига. Лицензионната комисия към Българския футболен съюз отказа издаване на лиценз на старозагорци и тимът ще се състезава в аматьорския футбол от новия сезон. Така във втория ешалон ще участват 17 отбора през сезон 2019/20. За сезон 2019/2020 на клуба се дава право да се състезава в аматьорския футбол, уточниха от спортно-техническата комисия на БФС. „Предвид горното и изтегления на 12.06.2019 г. жребий за предстоящия сезон на Първа и Втора лига, през сезон 2019/2020 година, Втора професионална лига остава в състав от 17 отбора. Изтеглените в жребия противници на „Верея“ ще почиват в съответния кръг от първенството“, се казва в информацията.", "date": "2019.06.14", "title": " БФС не даде лиценз на „Верея“"}
{"url": "https://trud.bg/1000-%d0%bf%d0%be%d0%bb%d0%b8%d1%86%d0%b0%d0%b8-%d0%b2%d0%b0%d1%80%d0%b4%d1%8f%d1%82-%d0%bf%d0%bb%d0%b0%d0%b6%d0%b0-%d0%b8%d0%b4%d0%b0%d1%82-%d0%b8-%d0%b2%d0%bd%d0%be%d1%81%d0%bd%d0%b8/", "text": "Ченгета от София и Пловдив пратени да ловят градските си джебчии  Близо 1000 български полицаи и още трийсетина от други страни от ЕС са командировани да пазят туристите по Черноморието. Най-много от тях – малко над 800, са разпределени към Областната дирекция на МВР в Бургас, за да дежурят предимно в Слънчев бряг. 126 са пратени във Варна и Златни пясъци, а 40 в Добрич, за да работят в Балчик и Албена. Сред командированите има служители от Охранителна, Криминална и Икономическа полиция, но също така и гранични полицаи, които да подпомагат колегите си от натоварените летища във Варна и Бургас. МВР служителите ще пристигат на смени, като първите командировки на българи в Слънчев бряг и Златни пясъци са започнали. Чужденците се очакват от 1 юли. Униформените от Чехия, Полша и Румъния идват по споразумение на нашето море от 2010 г. насам. От това лято за първи път ще има и по един патрул от Германия на Златни пясъци и Слънчев бряг. Чужденците дежурят с нашите ченгета, като помежду им работният език е английски. Пращат се там, където има повече техни сънародници. Традиционно повечето чешки полицаи работят в района на Приморско, румънските и полските – главно в Албена, Златни пясъци и Слънчев бряг. Някои от тях дават смени в полицейските участъци, където да оказват съдействие на своите сънародници, други обикалят нощем по алеите или денем по плажовете, или участват в пътни проверки на КАТ. Сред командированите по морето има и експерти по взривовете от Специализирания отряд за борба с тероризма на МВР, тъй като практиката е показал, че често се налагат проверки и обезвреждане на забравен багаж или съмнителни пакети и се е губело време, докато екипите пристигат от София. Както винаги, най-много от престъпленията и това лято се очаква да бъдат джебчийските кражби, обирите нощем по плажовете и крайбрежните алеи в курортите. Затова са командировани полицаи, заедно със следови кучета, идват и експерти по работа с уреди за нощно виждане. Специално с джебчиите ще се занимават полицаите от сектор “Кражби” в София и Пловдив и други големи градове от страната, които си познават добре контингента, насочил се към плячка по морето. Врели и кипели в туристическия бранш отново посочват един стар проблем – че разрасналия се курорт Слънчев бряг и околностите му е с безименни улици и алеи. Така е от години – факт, който затруднява както полицейските коли, така и линейките с медици да стигат до дадено местопроизшествие. За ориентир обикновено се използва името на някой близък хотел. Но хотелите са твърде много, а командированите от вътрешността на страната полицаи и без друго трудно се ориентират в комплекса, който от края на юли до края на август набъбва до петстотин хиляден град.   Вътрешният министър Младен Маринов:  Имаме планове за охрана на реда Командироването на полицаи от вътрешността на страната и от страни на ЕС, които имат голям брой туристи по нашето Черноморие, са само част от мерките, предприети за опазване на реда през активния летен сезон. Това обясни вътрешният министър Младен Маринов в отговор на депутатско питане. По думите му полицията и пожарната работят по планирани мерки срещу престъпността, за опазване на реда и за безопасността на почиващите и в летните, и в зимните курорти на страната. Плановете се изпълняват със съдействие на кметовете и общинските администрации, които осигуряват мрежите за видеонаблюдение, с туроператорските фирми и браншови сдружения. Служителите на МВР участват и в съвместни акции с инспектори от НАП, на Агенция “Митници”, на БАБХ и на други институции за контрол по спазването на изисквания и разпоредби.   Велополицаи на електрически колела обикалят Морската градина във Варна  Засилват охраната по входовете на курортите Четирима румънски полицаи и трима от Германия ще патрулират редом с българските си колеги през юли и август в курорта Златни пясъци, съобщиха за „Труд“ от Областната дирекция на МВР-Варна. Вече са пристигнали и първите 42-ма командировани български полицаи от други градове, които са разпределени в на Златните, „Св. Св. Константин и Елена” и Камчия. Униформените от северната ни съседка ще оказват помощ и на пътните полицаи, тъй като гостите от Румъния масово пристигат с автомобили и са сред най-честите нарушители на Закона за движение по пътищата. В Морската градина ще обикалят патрули с кучета и велополицаи. С новите 4 електрически колела, които наскоро общината предостави на полицията, служителите на реда ще обхождат и крайбрежната алея, граничеща с плажовете. Велоекип е предвиден и за Златните. От 15 май до 15 септември в курорта са пренасочени и 4 групи пожарникари от управлението във Варна. Допълнителна полицейска охрана е предвидена там и на „Св. Св. Константин и Елена за вече работещите контролно-пропускателни пунктове.   Ченгета по бански дебнат апаши на плажа  И във Варна акцент този сезон ще бъде борбата с джебчийските кражби. Мобилни групи от цивилни полицаи ще бдят в автобусите от градския транспорт, в моловете, край Катедралата и на други посещавани масово от туристите места. Ще ходят под прикритие по бермуди и по бански по плажовете и крайбрежните алеи. Варненци познават местните крадци, а разчитат на колегите си от София и другите градове да им помагат да ловят гастрольорите. Криминалисти отчитат, че в последните няколко години са се увеличили случаите на задигнати телефони, таблети и дори лаптопи, оставени без надзор на плажа. Затова и една от задачите на полицаите под прикритие и да дебнат апаши, които се навъртат около чужденците и чакат сгоден случай да ги оберат.   Крадци се оплакват от бедни чужденци Като защитна мярка срещу крадците, много от туристите в Слънчев бряг не носят повече от 20 лева в брой. Обикновено при туровете си вечер или когато са на плаж, гледат да плащат с банкови карти. Затова и крадците се опитват да ги пресрещнат около чейндж бюрата или банкоматите, когато са изтеглили и носят по-големи суми. Криминалисти разказват, че арестувани обирджии им се оплаквали от “бедните туристи чужденци” и че се принуждавали да пребъркват по 10 минувачи, докато преди 4-5 години изкарвали същите суми само от една жертва. Ченгета разказаха и за изобретателни циганки, измислили хитър номер около корабчетата за разходка в Несебър и Слънчев бряг. Нареждали се като мургави туземки да посрещат слизащите чужденци. Мятали на шиите им герданчета от миди и охлюви, какъвто е обичаят на Хаваите. Когато туристите правели знаци, че не желаят нито да си купят, нито като подарък подобни украшения, крадлите ги сваляли, обаче заедно със златните синджири и медальони и бягали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " 1000 полицаи вардят плажа, идат и вносни\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-24/", "text": "Тази събота и неделя: Кристен Бел: Не съм по изневерите Красота от Средния Запад.         Добри Ганчев: Портрети на държавни мъже Рицар на безмилостно перо, той остави уникална политическа галерия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.14", "title": " „Труд Уикенд“ – един вестник за два дни"}
{"url": "https://trud.bg/%d0%bd%d0%b0%d0%b4%d1%83%d0%bf%d1%87%d0%b8%d1%85%d0%b0-%d1%81-%d0%ba%d0%b8%d1%80%d0%ba%d0%b8-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7/", "text": "Десет дни преди изборите за ректор на варненския Технически университет, един от кандидатите намери колата си с две забити в нея кирки. Сигналът за инцидента е подаден около 8:00 часа сутринта в полицията във Варна, съобщи  . Автомобилът на професор Венцислав Вълчев бил открит в това състояние от съпругата му. Тя сподели възмущението си в социалните мрежи с коментара: „явно кандидат-ректорската кампания е в разгара си“. Венцислав Вълчев в момента ръководи Техническия университет, като довършва мандата на предишния ректор, отстранен от съда заради плагиатство. На 24 юни ще се проведе избор на нов ректор за следващия пълен мандат, а проф. Вълчев е един от тримата кандидати.", "date": "2019.06.14", "title": " Надупчиха с кирки колата на кандидат за ректор на варненски университет"}
{"url": "https://trud.bg/%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%bf%d0%b0%d1%80%d1%82%d0%b8%d1%8f-%d1%81%d0%b4%d0%b0%d0%b4%d0%b5-%d0%b2%d0%bb%d0%b0%d1%81%d1%82/", "text": "Демократическата партия на Молдова изненадващо обяви, че ще напусне правителството след като няколко дни   да отстъпи властта на нова коалиция. Днешното решение на бившите вече управляващи спря продължилата дълго време политическа криза в страната. Бедната бивша съветска република е в политически хаос от февруари, когато общите избори не успяха да дадат явно мнозинство на никоя партия. Миналата седмица парламентът одобри правителство, изградено върху безпрецедентна коалиция на проруски и проевропейски сили, което шокира управляващата дотогава Демократическа партия, оглавявана от могъщия олигарх Плахотнюк. Старото правителство обаче отказа да се оттегли и неговия премиер Павел Филип за кратко бе избран за президент, който да разпусне парламента и да насрочи избори. Днес обаче Филип обяви, че правителството ще се оттегли. Той обвини новото коалиционно правителство, че отказва да участва в диалог и настоя, че ще бъде правилно да се проведат предсрочни избори. Проруската социалистическа партия и проевропейската АКУМ се съгласиха през уикенда да работят заедно в правителството.", "date": "2019.06.14", "title": " Демократическата партия сдаде властта в Молдова\t"}
{"url": "https://trud.bg/%d0%bb%d1%8a%d0%b2%d0%b8%d1%86%d0%b8%d1%82%d0%b5-%d1%81%d0%b5-%d1%81%d0%bf%d0%b0%d1%81%d0%b8%d1%85%d0%b0-%d0%be%d1%82-%d0%b0%d0%bd%d1%82%d0%b8%d1%80%d0%b5%d0%ba%d0%be%d1%80%d0%b4/", "text": "Спечелихме мача след 20-ата точка, какъвто проблем имахме в досегашните 11 срещи, направихме го в 12-та – заяви старши треньорът на волейболистките Иван Петков . – Не мисля, че другите отбори са били нещо много повече от азиатките.  „Лъвиците“ се наложиха над корейките с 3:1 (-20, 23, 19, 24) на турнира в Италия и записаха първа победа в Лигата на нациите. С този успех националките се спасиха от изравняване на антирекорда на Аржентина от 12 поредни загуби в надпреварата от 2018-а. Момичета се отлепиха от дъното в класирането и вече са 15-и с победа и 11 поражения, а последното 16-о място заемат корейките.  Най-резултатна от българките бе Нася Димитрова с 24 точки и 5 блока. „Макар и късна, тази победа е историческа, защото ни е първа в турнира и е заслужена – обяви националката Гергана Димитрова. – Може би трупането на опит вече дава резултат.“  Мирослава Паскова, която добави 16 точки, пък обави, че този път момичетата са успели да контролират емоциите след 20-та точка и не е имало объркване. През последната седмица от най-комерсиалната волейболна надпревара България ще играе в Нингбо (Китай) срещу домакините, световния шампион Сърбия и Германия (18-20 юни).", "date": "2019.06.14", "title": " „Лъвиците“ се спасиха от антирекорд"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8-%d0%ba%d1%80%d0%b5%d0%bf%d1%8f%d1%82-%d1%89%d0%b0%d1%82%d0%b0-%d0%b2-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%82%d0%b5-%d0%bf/", "text": "Застаряването на персонала е най-големият проблем на доболничната помощ във Варна. Това стана ясно на заседание на комисията „Собственост и стопанство“ към общинския съвет, на което бяха приети отчетите на общинските болници и диагностично-консултативни центрове /ДКЦ/ за миналата година. Резултатите сочат, че повечето от тях са в добро финансово състояние и са приключили 2018 г. с печалба. Рекордьор е Онкоболницата с 209 000 лв. Екипът й получава и най-високата средна заплата в сферата на общинското здравеопазване – 1574 лв. В шестте ДКЦ средните възнаграждения варират от 920 до 1400 лв., като всички страдат от липса на млади кадри. 60% от персонала е в пенсионна или предпенсионна възраст. На места работят медицински сестри на повече от 70 г., защото няма кой да ги смени, споделиха управители на ДКЦ. В най-тежко финансово положение сред общинските здравни дружества е Белодробната болница, чийто управител доц. Христо Ганчев единствен не бе освободен от отговорност от членовете на комисията. Причината за хроничната криза той обясни с факта, че МЗ отпуска по 38 лв. на ден за лечение на всеки болен от туберкулоза, а реално са нужни около 90 лв. Като резултат се трупат около 500 000 лв. загуби годишно и се налага общината периодично да спасява болницата от фалит с финансови инжекции.", "date": "2019.06.14", "title": " Пенсионери крепят щата в общинските поликлиники\t"}
{"url": "https://trud.bg/%d0%b2%d0%b5%d1%82%d1%80%d0%be%d1%85%d0%be%d0%b4%d1%86%d0%b8-%d0%be%d1%82-5-%d1%81%d1%82%d1%80%d0%b0%d0%bd%d0%b8-%d1%89%d0%b5-%d0%bc%d0%b5%d1%80%d1%8f%d1%82-%d1%81%d0%b8%d0%bb%d0%b8-%d0%b2%d1%8a%d0%b2/", "text": "Ветроходци от пет държави – Румъния, Украйна, Русия, Франция и България ще мерят сили на европейската купа по ветроходство във Варна. Стартовете са до неделя, а надпреварата е в два олимпийски класа – Лазер Радиал и Лазер Стандарт, както и в един детски клас – Лазер 4.7.  Организатори са родната федерация, общината и клуб „Черно море Бриз“. Купата бе открита от министър Красен Кралев, който пожела успех на всички състезателите. През 2021-а Морската столица ще бъде домакин и на европейско първенство.", "date": "2019.06.14", "title": " Ветроходци от 5 страни ще мерят сили във Варна"}
