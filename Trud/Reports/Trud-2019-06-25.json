{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bc%d0%b2%d1%80-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d1%81%d1%8a%d1%81-%d0%b7%d0%b0%d1%81/", "text": "Заради увеличения брой катастрофи по пътищата МВР продължава със засилените мерки за сигурност. Това обясни вътрешният министър Младен Маринов, предаде  . Утре Министерският съвет ще разгледа проекта за създаване на Единен център за пътна безопасност. „Проблемът е изключително комплексен. Той касае инфраструктурата, водачите, МПС-тата – или трите причини, които в съвкупност, ако не се действа системно, водят до влошаване на пътно-транспортния травматизъм. Целият личен състав е на пътя. Това, което може бързо да се направи, се прави. В непрекъсната координация сме с новата Агенция за пътна безопасност“, каза Маринов. Според проекта Националният координационен център ще „осигурява оперативна координация и взаимодействие между компетентните държавни структури при прилагането на мерки за превенция, временна организация на движение, координация при усложнени пътни и метеорологични условия, затруднения или блокиране на движението, пътнотранспортни произшествия и аварии на територията на страната“. Центърът трябва да функционира в непрекъснат режим на работа и ще осъществява дейността си в координация с Националната полиция, Пожарната, Дирекция „Национална система 112“, Агенция „Пътна инфраструктура“, Автомобилната администрация и Държавна агенция “Безопасност на движението по пътищата”. Предложението на вътрешния министър е общото ръководство и координацията в Центъра да се осъществява от служител на Главна дирекция „Национална полиция“ на МВР. Логистичното осигуряване на Центъра ще се осъществява също от МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Младен Маринов: МВР продължава със засилените мерки за сигурност заради увеличения брой катастрофи"}
{"url": "https://trud.bg/%d0%bc%d0%b0%d1%80%d0%b8%d1%86%d0%b0-%d0%b2-%d0%b3%d1%80%d1%83%d0%bf%d0%b8%d1%82%d0%b5-%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82%d0%b0-%d0%bb/", "text": "Волейболният първенец при жените „Марица“ (Пловдив) ще играе в групите на Шампионската лига за трета поредна година. Новината бе потвърдена от Европейската волейболна конфедерация (ЦЕВ). Българският отбор за пръв път попада директно в групите на най-престижния турнир на континента, както и още 18 тима. Останалите два участника ще бъдат определени от квалификации.  20-е отбора ще бъдат разпределени в 5 групи по 4 тима, а победителите и трите най-добри втори ще продължат на четвъртфиналите. Мачовете са от 19 ноември до 18 февруари.", "date": "2019.06.25", "title": " „Марица“ в групите на Шампионската лига"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d1%8f-%d0%b2-%d0%b1%d1%8a%d1%80%d0%b7%d0%b8%d1%8f-%d0%b2%d0%bb%d0%b0%d0%ba-%d0%be%d1%82-%d0%b2%d0%b0%d1%80%d0%bd%d0%b0-%d0%b7%d0%b0-%d1%81%d0%be%d1%84/", "text": "Пожар горя в санитарното помещение на третия вагон на бързия влак Варна-София, съобщиха от пресслужбата на БДЖ. В композицията са пътували около 150 души. Няма пострадали хора. Всички пътници и персонала са изведени своевременно. Пожарът е бил локализиран единствено в санитарното помещение. Превозният персонал веднага е предприел необходимите действия за потушаване на запалването, като са използвани три пожарогасителя. Третият и четвъртият вагон са отделени от композицията и в момента екипи на Главна дирекция ”Пожарна безопасност и защита на населението” извършват оглед за установяване на причините за създадената ситуация, съобщават още от БДЖ. На този етап не се изключва версията възпламеняването да е причинено от незагасена цигара след нарушаване на забраната за пушене във влака. Влакът е престоял 63 минути на гара Своге. Създадена е организация за превоз на пътниците и в 18:25 часа композицията е продължила пътуването си до София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Пожар горя в бързия влак от Варна за София"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%bd%d0%b0%d0%bf%d1%83%d1%81%d0%ba%d0%b0-%d0%bf%d0%b0%d1%81%d0%b5-%d0%b7%d0%b0%d1%80%d0%b0%d0%b4%d0%b8-%d0%b2%d1%80%d1%8a%d1%89%d0%b0%d0%bd%d0%b5%d1%82/", "text": "Украйна реши да отзове за консултации своя посланик при Съвета на Европа след решението на Парламентарната асамблея на Съвета на Европа (ПАСЕ) за Русия, заяви украинският външен министър Павло Климкин, цитиран от БТА. „Съветът на Европа загуби нашето доверие, а възстановяването му ще бъде изключително трудно. От лидер в областта на защитата на правата на човека тази организация се превърна просто в администратор. Затова отзоваваме за консултации нашия посланик при Съвета на Европа. Стратегията е ясна, тактиката – също“, заяви Климкин във Фейсбук. По думите му решението на ПАСЕ е „особено обидно“ за Украйна, като се има предвид, че в момента председателството на Съвета на Европа се държи от Франция, която участва в нормандския формат за уреждане на конфликта в Източна Украйна. Делегацията на Русия в ПАСЕ няма да участва в гласуването в сряда за избор на генерален секретар на Съвета на Европа, докато не бъдат потвърдени нейните пълномощия, каза ръководителят й Пьотър Толстой. „Мисля, че вероятно няма да влезем и в залата, понеже защо да седим там, след като нямаме пълномощия. Нека да потвърдят пълномощията ни и ние ще гласуваме за генерален секретар и ще продължим да работим „, каза Толстой. Русия приветства решението на ПАСЕ за възстановяване на правата на нейната делегация, каза руският външен министър Сергей Лавров. „Резолюцията беше приета. Ние смятаме това за много, много положителна стъпка. Важното е, че делегациите, гласували за тази резолюция, а те бяха мнозинство, ясно заявиха, че правата, които се възстановяват на Руската федерация, не могат да бъдат оспорени“, заяви той, като добави, че опитите за подкопаване на този процес продължават и „ще продължат днес и утре“. „Ще съдим за това как е завършила тази ситуация по това какви ще са резултатите от сесията на ПАСЕ. Тя продължава, предстои още избор на генерален секретар. След тази сесия можем да направим окончателен извод. Надявам се, че изводът ще бъде за това, че кризата е преодоляна“, каза Лавров. По думите му Русия ще плати задълженията си по своята вноска в Съвета на Европа, когато окончателно се изясни въпросът за възстановяването на правата на нейната делегация в ПАСЕ. Кремъл заяви, че се отнася положително към решението на ПАСЕ за възстановяване на правата на руската делегация.  „Що се отнася до връщането на нашата делегация в ПАСЕ, приемането на съответната резолюция и изпращането на нашите парламентаристи, това е много положително явление, към което може да се отнасяме само положително“, каза говорителят на Кремъл Дмитрий Песков. Според него „става дума не за дипломатическа победа на Москва, става дума за победа на здравия разум, тъй като, по думите му, ПАСЕ не може да работи пълноценно, без в нея да участва руската делегация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Украйна напуска ПАСЕ заради връщането на Русия"}
{"url": "https://trud.bg/%d1%81%d1%83%d0%b1%d1%81%d0%b8%d0%b4%d0%b8%d1%8f%d1%82%d0%b0-%d0%be%d1%81%d1%82%d0%b0%d0%b2%d0%b0-1-%d0%bb%d0%b5%d0%b2-%d0%b4%d0%b4%d1%81-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%bf/", "text": "ГЕРБ продължава да стои зад позицията си, която правителството внесе, за субсидия от 1 лев. Това заяви премиерът Бойко Борисов след Коалиционния съвет за партийните субсидии. “В същото време, като парламентарна република, ако бъдем поканени, а ние сме поканени на разговори от “Обединени патриоти”, които те ще инициират с всички политически партии в парламента, сме готови да говорим за Закона за политическите партии. Там трябва да се направят необходимите промени, защото сега министерството на финансите и правителството се занимават с изплащането на партийните субсидии, а всичко това трябва да отиде в Закона за политическите партии. Коалицията реши, така както е записано в споразумението и това беше основният упрек към мен, данъчните закони, в рамките на мандата, да не се променят. Всички намалявания на ДДС влизат в противоречие с този член на Коалиционното споразумение и затова по тази тема няма да дебатираме повече”, уточни Борисов. Още тази седмица в парламента ще има нов кръг от консултации между политическите сили за размера на държавната субсидия за партиите, реши Съветът на управляващата коалиция. От “Обединени патриоти” инициират разговорите с аргумента, че решението не трябва да е прибързано. Лидерът на НФСБ Валери Симеонов подчерта, че партиите в управляващата коалиция имат общо становище, че размерът на субсидиите трябва да бъде намален, но предложението трябва да се гледа в пакет с промени в Закона за политическите партии. С колко ще бъдат намалени субсидиите трябва да се разбере до края на юли – преди парламентарната ваканция. Тогава ще се проведе още един Коалиционен съвет ГЕРБ – “Обединени патриоти”, на който ще се направи преглед на изпълненото от управленската програма, обясни зам.-шефът на “Атака” Десислав Чуколов. Той замества Волен Сидеров, който е с председателя на Народното събрание Цвета Караянчева в Москва.", "date": "2019.06.25", "title": " Субсидията остава 1 лев, ДДС няма да се променя (обзор)"}
{"url": "https://trud.bg/%d1%82%d0%b8%d1%80-%d1%81e-%d0%b2%d1%80%d1%8f%d0%b7%d0%b0-%d0%b2-%d0%be%d0%b3%d1%80%d0%b0%d0%b4%d0%b0-%d0%bd%d0%b0-%d1%81%d1%82%d0%b0%d0%b4%d0%b8%d0%be%d0%bd/", "text": "ТИР с украинска регистрация катастрофира на центъра на шуменското село Климент във вторник следобед. Той се е врязал в оградата на стадион. Причината е мокрият от дъжда път. За късмет няма пострадали хора, но щетите са значителни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " ТИР сe вряза в ограда на стадион"}
{"url": "https://trud.bg/%d0%bf%d1%80%d0%b5%d0%bd%d0%b0%d0%bf%d0%b8%d1%81%d0%b2%d0%b0%d1%82-%d1%81%d0%bf%d0%be%d1%80%d0%bd%d0%b8%d1%82%d0%b5-%d1%83%d1%87%d0%b5%d0%b1%d0%bd%d0%b8%d1%86%d0%b8-%d0%bf%d0%be-%d0%b8%d1%81%d1%82/", "text": "Спорните учебници по история за 10. клас ще бъдат пренаписани. Направени са препоръки към издателствата да коригират текстовете, отнасящи се за тоталитарния режим в България. Това заяви министърът на образованието Красимир Вълчев вчера. Той уточни, че на този етап учебниците са спрени и ще бъдат издадени, едва след като са коригирани. “Тези учебници са получили положителна оценка от оценителите и учителите, но това, което видяхме с колегите и това, което са видели историци, е, че има минимизиране на някои факти и недостатъчен акцент на характеристиките на режима”, каза още просветният министър. Красимир Вълчев обясни и че е направен опит да се даде положителен акцент върху други – не толкова съществени елементи. “Има и няколко откровено провокативни текста и затова съм дал препоръки на издателствата да ги коригират”, подчерта министърът. Скандалът с учебниците започна преди няколко дни, когато фондация “Истина и памет” създаде петиция да се променят текстовете за комунистическия период и годините на прехода към демокрация, тъй като с тях се правил опит за подмяна на истината.", "date": "2019.06.25", "title": " Пренаписват спорните учебници по история (обзор)\t"}
{"url": "https://trud.bg/%d1%83%d0%b8%d0%bc%d0%b1%d1%8a%d0%bb%d0%b4%d1%8a%d0%bd-%d1%80%d0%b0%d0%b7%d0%bc%d0%b8%d0%bd%d0%b0-%d1%84%d0%b5%d0%b4%d0%b5%d1%80%d0%b5%d1%80-%d0%b8-%d0%b4%d0%b6%d0%be%d0%ba%d0%be/", "text": "Водачът в ранглистата на АТП Новак Джокович и 8-кратният шампион Роджър Федерер няма да се срещнат преди финала на „Уимбълдън“, който започва идната седмица. За целта организаторите на третия турнир от Големия шлем поставиха Маестрото като №2 в основната схема. Те се позоваваха се на традиционния си правилник, който взима предвид предимно представянето на трева.  „Само на „Уимбълдън“ правят така, но това показва, че не уважават статута, който играчите са заслужили през сезона“, оплака се потърпевшият от решението Рафаел Надал, който е втори в ранглистата, но ще е №3 на жребия.", "date": "2019.06.25", "title": " „Уимбълдън“ размина Федерер и Джокович"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d1%81%d0%bb%d0%b0%d0%b2%d0%b5%d0%b9%d0%ba%d0%be%d0%b2-%d1%81%d0%b8%d0%bd-%d0%b2-%d0%b4%d0%b2/", "text": "В Алея на писателите, част от уникалния комплекс Двор на кирилицата в старопрестолна Плиска, във вторник бе открит паметник на бележития български поет Пенчо Славейков. Директорът на Специализирания музей в Трявна Юлия Нинова преряза лентата и по традиция положи земя от родната къща на поета под постамента. Пенчо Славейков зае своето достойно място до паметника на Петко Славейков, който бе открит миналата година. Най-новият бюст е дело на скулптора Валентин Старчев. Творецът не успя да присъства на откриването, но е удостоен с грамота за популяризиране на българската култура от Асоциация на българите по света, както и от Милена Недева, кмет на Община Каспичан. Паметникът беше осветен от отец Андрей. Гостите се насладиха на изпълнения на ансамбъл за руски народни песни, солови изпълнения на български и руски лауреати от международни конкурси в България и чужбина. Специален гост на събитието бе Генералният консул на Русия във Варна Владимир Климанов. Президентът на Обществто за дружба и сътрудничество на балканските народи поднесе поздравителен адрес от легендата на шаха – Анатолий Карпов. Паметникът на Славейков-син е 39-ия в уникалната Алея на писателите, в която са увековечени автори, творили на кирилица. Същевременно тя се превръща и в скулптурна школа, защото паметниците са дело на скулптори със световна известност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Откриха паметник на Славейков-син в Двора на кирилицата"}
{"url": "https://trud.bg/%d0%be%d0%b1%d0%b5%d0%b7%d0%be%d0%bf%d0%b0%d1%81%d1%8f%d0%b2%d0%b0%d1%82-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0-%d0%bf%d1%8a%d1%82%d0%b5%d0%ba%d0%b0-%d0%b4%d0%be-%d0%be%d0%b1%d1%89/", "text": "Пешеходната пътека на бул. „Осми Приморски полк“ до община Варна ще бъде обезопасена допълнително. Това реши Комисията по пътна безопасност на движението към общината на извънредно заседание, свикано след тежкия пътен инцидент в неделя вечерта. Тогава 62-годишна столичанка прегази с „Ауди“ пресичащи две възрастни жени, които починаха от травмите си в болница. В района има училище. Затова освен указателните знаци преди време до „зебрата“ бе поставена фигурка на дете, но вандали я потрошиха. За да се ограничи скоростта на преминаващите коли, комисията реши на пътните платна без бус лентата да бъде поставена изкуствена неравност, тип „легнал полицай“. Друг вариант, който обаче бе категорично отхвърлен от представителите на два велоклуба, бе пътеката да се затвори. Крайната мярка ще бъде приложена на две други места в центъра на града, където има оживен трафик. Пешеходци вече няма да могат да пресичат бул. „Владислав Варненчик“ в района на бившия ресторант „Рощок“ и бул. „Цар Освободител“ над Икономическия университет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Обезопасяват пешеходна пътека до община Варна"}
{"url": "https://trud.bg/%d0%b7%d0%be%d0%be%d0%ba%d1%8a%d1%82-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%bf%d0%be%d0%bb%d1%83%d1%87%d0%b8-%d0%bd%d0%b0%d0%b3%d1%80%d0%b0%d0%b4%d0%b0-%d0%b7%d0%b0-%d1%80%d0%b0/", "text": "Зоокът-Павликени стана носител на една от наградите „В музея сме“, насърчаващи културните институции да работят повече с деца и семейства. Инициативата е на фондация „Америка за България“, която отличава ежегодно музеи, библиотеки, читалища, музикални състави, зоопаркове, държавни, общински и неправителствени организации работещи в сферата на културата. Наградите бяха раздадени на специална церемония в Историческия музей във Враца. „В нашия зоокът околният свят е перфектната среда за игри на открито, опознаване на животните и удовлетворяване на любопитството и изследователския детски дух – децата опознават животните с техните отличителни характеристики като видове, навици на живот и хранене, както и грижата за тях“, каза управителят Сезаин Мехмедов. Целта на наградите „В музея съм“ е да поощрят културните обекти от цялата страна да станат още по-гостоприемно място за деца, ученици и цялото семейство и да се отворят повече съм обществото. Обект на дискусия след награждаването бяха добрите практики в различните населени места в страната, партньорствата между общините и културните институции и възможностите за финансиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Зоокът-Павликени получи награда за работата си с деца и семейства"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-26/", "text": "Редовното правителствено заседание ще се проведе както обикновено – в сряда, 26 юни, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ГОДИШЕН ДОКЛАД ЗА МЛАДЕЖТА ЗА 2018 Г.  Внася: министърът на младежта и спорта 2. ПРОЕКТ НА РЕШЕНИЕ ЗА ИЗМЕНЕНИЕ НА НАЦИОНАЛНИЯ ПЛАН ЗА ДЕЙСТВИЕ ПО ЗАЕТОСТТА ПРЕЗ 2019 Г., ПРИЕТ С РЕШЕНИЕ № 20 НА МИНИСТЕРСКИЯ СЪВЕТ ОТ 2019 Г.  Внася: министърът на труда и социалната политика 3. ПРОЕКТ НА ПОСТАНОВЛЕНИЕ ЗА СЪЗДАВАНЕ НА НАЦИОНАЛЕН КООРДИ­НАЦИОНЕН ЦЕНТЪР ЗА БЕЗОПАСНО ДВИЖЕНИЕ ПО ПЪТИЩАТА.  Внася: министърът на вътрешните работи 4. ПРОЕКТ НА РЕШЕНИЕ ЗА ОПРЕДЕЛЯНЕ НА ЗАМЕСТНИК-УПРАВИТЕЛИ ЗА РЕПУБЛИКА БЪЛГАРИЯ В МЕЖДУНАРОДНИ ФИНАНСОВИ ОРГАНИЗАЦИИ.  Внася: министърът на финансите 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИ­КИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ПРА­ВОСЪДИЕТО ЗА 2019 Г.  Внася: министърът на правосъдието 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ПРОМЕНИ ПО БЮДЖЕ­ТА НА МИНИСТЕРСТВОТО НА ФИНАНСИТЕ ЗА 2019 Г. ВЪВ ВРЪЗКА С УВЕЛИ­ЧАВАНЕ КАПИТАЛА НА ТЪРГОВСКО ДРУЖЕСТВО И ПРОЕКТ НА РЕШЕНИЕ ЗА УВЕЛИЧАВАНЕ КАПИТАЛА НА „ФОНД МЕНИДЖЪР НА ФИНАНСОВИ ИНСТРУМЕНТИ В БЪЛГАРИЯ“ ЕАД.  Внася: министърът на финансите 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ ТЪРАНСФЕРИ ЗА 2019 Г. ЗА ИЗПЛАЩАНЕ НА СТИПЕНДИИ ПО ПРОГ­РАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪР­ЖАВНИ, ОБЩИНСКИ И ЧАСТНИ УЧИЛИЩА ПРЕЗ 2019 Г., ПРИЕТА С ПОС­ТАНОВЛЕНИЕ № 97 НА МИНИСТЕРСКИЯ СЪВЕТ ОТ 2019 Г.  Внася: министърът на младежта и спорта 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ПО БЮДЖЕТИТЕ НА ОБЩИНИТЕ ЗА 2019 Г. ЗА РАБОТА С ДЕЦА И УЧЕНИЦИ ОТ УЯЗВИМИ ГРУПИ В ДЕТСКИТЕ ГРАДИНИ И УЧИЛИЩАТА.  Внася: министърът на образованието и науката 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА ДАВА­НЕ НА СЪГЛАСИЕ ЗА ПРЕМАХВАНЕТО ИМ.  Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА ОБЩИНА СЕВ­ЛИЕВО, ОБЛАСТ ГАБРОВО.  Внася: министърът на културата 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ЧАСТНА ДЪРЖАВНА СОБСТВЕНОСТ, ЗА ИМОТ – ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА МИНИСТЕРСТ­ВОТО НА ВЪТРЕШНИТЕ РАБОТИ ЗА НУЖДИТЕ НА ЧЕТВЪРТА РАЙОННА ПОЖАРНА СЛУЖБА КЪМ РЕГИОНАЛНА ДИРЕКЦИЯ „ПОЖАРНА БЕЗОПАС­НОСТ И ЗАЩИТА НА НАСЕЛЕНИЕТО“ – ПЛОВДИВ, ПРИ ГЛАВНА ДИРЕКЦИЯ „ПОЖАРНА БЕЗОПАСНОСТ И ЗАЩИТА НА НАСЕЛЕНИЕТО“.  Внасят: заместник министър-председателят по обществения ред и сигурността и министър на отбраната  министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ИМОТ И ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МЕДИЦИНСКИ УНИВЕРСИТЕТ „ПРОФ. Д-Р ПАРАСКЕВ СТОЯНОВ“ – ВАРНА, И НА РЕГИОНАЛНАТА ЗДРАВНА ИНСПЕКЦИЯ – ВАРНА.  Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО ЗА ВЗА­ИМНА ЗАЩИТА НА ВОЕННА КЛАСИФИЦИРАНА ИНФОРМАЦИЯ МЕЖДУ ПРА­ВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА КРАЛ­СТВО ДАНИЯ.  Внася: заместник министър-председателят по обществения ред и сигурността и министър на отбраната 14. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И УТВЪРЖДА­ВАНЕ НА ПРОТОКОЛА ОТ ОСМОТО ЗАСЕДАНИЕ НА БЪЛГАРО-АРМЕНСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, ПРОВЕДЕНО НА 12 И 13 МАРТ 2019 Г. В ЕРЕВАН.  Внася: министърът на транспорта, информационните технологии и съобщенията 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА МЕРКИТЕ СРЕЩУ ИЗПИРАНЕТО НА ПАРИ.  Внася: министърът на финансите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАБРАНА НА ХИМИЧЕСКОТО ОРЪЖИЕ И ЗА КОНТРОЛ НА ТОКСИЧНИТЕ ХИМИЧЕСКИ ВЕЩЕСТВА И ТЕХНИТЕ ПРЕКУРСОРИ.  Внася: министърът на икономиката 17. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРА­ВИЛНИКА ЗА УСТРОЙСТВОТО И ДЕЙНОСТТА НА АКАДЕМИЯТА НА МИНИС­ТЕРСТВОТО НА ВЪТРЕШНИТЕ РАБОТИ, ПРИЕТ С ПОСТАНОВЛЕНИЕ № 339 НА МИНИСТЕРСКИЯ СЪВЕТ ОТ 2014 Г.  Внася: министърът на вътрешните работи АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Вижте какво ще решава Министерски съвет утре, 26 юни 2019 г."}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-36-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81%d0%bb/", "text": "Криминалисти на ОДМВР – София задържаха 36-годишен мъж за тежко престъпление, съобщиха от пресслужбата на МВР. На 21 юни, малко след 23 часа, в полицията бил получен сигнал за починал в двора на къщата си в село Априлово, общ. Горна Малина. Незабавно на място са изпратени автопатрул на РУ – Елин Пелин и екип на Спешна помощ, който констатирал смъртта на 58–годишния мъж. При извършения оглед са установени следи от насилие. В резултат на предприетите незабавни издирвателни действия било установено, че след употреба на алкохол и възникнал скандал от битов характер между жертвата и 36-годишен жител на същото село, по-младият нанесъл удари по главата и тялото на опонента си. По случая е образувано досъдебно производство. Материалите са докладвани на Окръжна прокуратура – София. На задържания е наложена мярка за неотклонение до 72 часа. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Арестуваха 36-годишен мъж за убийство след пиянски скандал в село Априлово"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bf%d0%be%d0%ba%d0%b0%d0%bd%d0%b8-%d1%80%d1%83%d1%81%d0%ba%d0%b8-%d0%b8%d0%bd%d0%b6%d0%b5%d0%bd%d0%b5%d1%80%d0%b8-%d0%b4%d0%b0-%d1%80/", "text": "Самолетите Су-25 ще бъдат ремонтирани в България в завода „Авионамс“ и страната ни отправя покана към Русия в ускорени срокове руски инженери и специалисти да се включат в дейностите по ремонта. Това заяви председателят на Народното събрание Цвета Караянчева по време на срещата си с министъра на външните работи на Руската федерация Сергей Лавров. Българска парламентарна делегация, водена от председателя на Народното събрание, е на двудневно официално посещение в Москва, съобщиха от пресслужбата на НС. Цвета Караянчева отбеляза активизирането на двустранните отношения между България и Русия. Тя допълни, че страната ни се стреми да работи в условия на взаимeн интерес. Смятаме, че Русия има своето важно място в международния диалог и България като член на Европейския съюз и НАТО може да бъде мост за добри и конструктивни отношения между Русия и тези две организации, подчерта още председателят на българския парламент. Цвета Караянчева посочи, че няма пречка да развиваме активно сътрудничество в областите на туризма, селското стопанство, науката и образованието. Тя подчерта, че парламентите на двете страни водят интензивен диалог и си взаимодействат по линия на групите за приятелство. Обсъдихме с г-жа Матвиенко възможностите да се реализират повече конферентни връзки и съвместни конференции между българските и руските парламентаристи, което според нас ще помогне за още по-преки и ефективни контакти, отбеляза председателят на Народното събрание. Сергей Лавров потвърди, че от септември българските студенти ще могат да работят почасово в Русия, както и че от догодина руската страна ще увеличи броя на стипендиите за български студенти от 225 на 300. Министърът на външните работи на Руската федерация Сергей Лавров акцентира върху интензивните отношенията между България и Русия. Очакваме и министър Захариева да посети страната ни, посочи той. Не трябва да има пречки в отношенията ни, ние сме традиционно близки народи, подчерта Сергей Лавров. Отбелязано беше, че отношенията между България и Руската федерация се основават на дългогодишни исторически традиции, културна близост и приятелски връзки между двата народа. Двамата посочиха важността на възможностите за развитие на двустранните отношения в енергетиката и подчертаха, че двете страни полагат усилия за подкрепа на тези отношения. По време на разговора беше припомнено, че диалогът между България и Русия беше потвърден при размяната на визити на българските премиер и президент и по време на срещите им в рамките на различни форуми. Подчертано беше още, че прагматизмът в двустранните отношения личи и от подновената работа на Междуправителствената комисия, като предстои и ново нейно заседание през септември в България. От руска страна беше приветствана готовността на България да осигури транзита на газ от „Турски поток“ към Европа, което ще помогне на България да укрепи ролята си на европейската газова карта. По време на разговора беше отбелязано и успешното сътрудничество по линия на участието на „Росатом“ в удължаването на живота на 5 и 6 блок на АЕЦ „Козлодуй“. Подчертано беше още, че България е поканила „Росатом“ да участва в процедурата за избор на стратегически инвеститор за изграждане на АЕЦ „Белене“. Цвета Караянчева припомни, че проектът ще бъде реализиран напълно на пазарен принцип и България няма да предоставя държавни гаранции или договори за изкупуване на електроенергия на преференциални цени. На масата на диалога винаги се намира най-добро решение за народите на всички страни, отбеляза председателят на Народното събрание Цвета Караянчева. По думите й разклонението към България на „Турски поток“ може да се нарича „Балкански поток“. Строежът ще е в съответствие с Трети енергиен пакет на ЕК, добави тя. Председателят на Народното събрание и руският външен министър обсъдиха развитието на туризма. Като пример Цвета Караянчева отново посочи увеличения брой на изнесените бюра за издаване на визи на руски туристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Караянчева покани руски инженери да ремонтират самолети Су-25 в България (СНИМКИ)"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%b4%d0%b8%d1%80%d0%b2%d0%b0-16-%d0%b3%d0%be%d0%b4%d0%b8%d1%88%d0%bd%d0%be-%d0%bc/", "text": "ОДМВР – Бургас издирва 16-годишната Михаела Миткова Михалева от Камено, която напуснала дома си на 22.06.т.г. и до момента е в неизвестност, съобщиха от пресслужбата на полицията. Описание: момиче на видима възраст 16 – 18 години, с ръст около 160 см. Права коса, черна на цвят, дълга. Очи – пъстри. На лявото бедро има татуировка във вид на монахиня. Няма информация относно облеклото й по време на изчезването. ОДМВР – Бургас призовава всички граждани, разполагащи с някаква информация относно местонахождението на Михаела Миткова Михалева да съобщят незабавно на тел. 112 или в най-близкото поделение на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Бургаската полиция издирва 16-годишно момиче"}
{"url": "https://trud.bg/%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%b8-%d0%ba%d0%be%d0%b0%d0%bb%d0%b8%d1%86%d0%b8%d0%b8%d1%82%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b2%d1%8a%d0%b7%d1%81%d1%82/", "text": "В изпълнение на Закона за изменение на Закона за политическите партии Министерството на финансите преизчисли годишната държавна субсидия, отпусната на политическите партии и коалиции за периода от 26 май 2016 г. до влизането в сила на закона- 31.03.2019 г. Това съобщиха от пресслужбата на министерството. За този период партиите и коалициите трябва да възстановят общо 14 463 706 лева. Министърът на финансите Владислав Горанов изпрати писма до политическите партии, получили държавни субсидии, в които са посочени конкретните суми, подлежащи на връщане – разликата между предоставената държавна субсидия и преизчисления размер. В писмата е описан и механизмът за възстановяването на сумите, съобразно изискванията на Закона за изменение на Закона за политическите партии. ПП „ГЕРБ“ – 5 613 724,00 ПП „БЪЛГАРСКА СОЦИАЛИСТИЧЕСКА ПАРТИЯ” – 4 299 690,00 ПП „ДВИЖЕНИЕ ЗА ПРАВА И СВОБОДИ” –  1 625 892,00 ПП „ВОЛЯ“ –  655 938,00 ПП „НАЦИОНАЛЕН ФРОНТ ЗА СПАСЕНИЕ НА БЪЛГАРИЯ” –  542 137,00 ПП „АТАКА“ – 539 894,00 ПП „ВМРО – БЪЛГАРСКО НАЦИОНАЛНО ДВИЖЕНИЕ“ – 508 966,00 ПП „ВЪЗРАЖДАНЕ“ – 170 681,00 ПП „АБВ (АЛТЕРНАТИВА ЗА БЪЛГАРСКО ВЪЗРАЖДАНЕ)“  – 56 700,00 ПП „ДЕМОКРАТИ ЗА СИЛНА БЪЛГАРИЯ“  – 47 078,00 ПП „КОМУНИСТИЧЕСКА ПАРТИЯ НА БЪЛГАРИЯ“  – 42 189,00 ПП „НОВА ЗОРА“ – 42 189,00 ПП “ПОЛИТИЧЕСКИ КЛУБ „ЕКОГЛАСНОСТ“ – 42 189,00 ПП “ПОЛИТИЧЕСКИ КЛУБ “ТРАКИЯ“ – 39 173,00 ПП „БЪЛГАРИЯ БЕЗ ЦЕНЗУРА“/ ПП “ДВИЖЕНИЕ ПРЕЗАРЕДИ БЪЛГАРИЯ“ – 38 904,00 ПП „ДВИЖЕНИЕ БЪЛГАРИЯ НА ГРАЖДАНИТЕ“ – 38 223,00 ПП „ЗЕМЕДЕЛСКИ СЪЮЗ „АЛЕКСАНДЪР СТАМБОЛИЙСКИ” – 22 784,00 ПП „СЪЮЗ НА ДЕМОКРАТИЧНИТЕ СИЛИ“ – 21 841,00 ПП „ЛИДЕР“/ПП „БЪЛГАРСКИ ДЕМОКРАТИЧЕН ЦЕНТЪР“ /БДЦ/ – 19 451,00 ПП „ДВИЖЕНИЕ 21″ – 16 324,00 ПП „ГЛАС НАРОДЕН“ – 15 539,00 ПП „ЗЕМЕДЕЛСКИ НАРОДЕН СЪЮЗ“ – 7 779,00 ПП „ДВИЖЕНИЕ ГЕРГЬОВДЕН“ – 7 779,00 ПП „НАРОДНА ПАРТИЯ СВОБОДА И ДОСТОЙНСТВО“ – 5 460,00 ПП „БЪЛГАРСКА НОВА ДЕМОКРАЦИЯ“ – 5 460,00 ПП „ПАРТИЯ БЪЛГАРСКИ СОЦИАЛДЕМОКРАТИ“-  4 544,00 ПП „БЪЛГАРСКИ ЗЕМЕДЕЛСКИ НАРОДЕН СЪЮЗ“ – 3 393,00 ПП „ДВИЖЕНИЕ ЗА СОЦИАЛЕН ХУМАНИЗЪМ“ – 3 016,00 ПП „ЕВРОПЕЙСКА СИГУРНОСТ И ИНТЕГРАЦИЯ“ /ЕСИ/ – 3 016,00 ПП „ЕВРОРОМА“ – 3 016,00 ПП „ПАРТИЯ НА БЪЛГАРСКИТЕ КОМУНИСТИ“-  3 016,00 ПП ПОЛИТИЧЕСКО ДВИЖЕНИЕ „СОЦИАЛДЕМОКРАТИ“ – 3 016,00 ПП „СЪЮЗ НА КОМУНИСТИТЕ В БЪЛГАРИЯ“ – 3 016,00 ПП „ОБЕДИНЕНА СОЦИАЛДЕМОКРАЦИЯ“ – 3 016,00 ПП „СРЕДНА ЕВРОПЕЙСКА КЛАСА“ – 2 390,00 ПП „СЪЮЗ НА ПАТРИОТИЧНИТЕ СИЛИ „ЗАЩИТА“ – 2 390,00 ПП „БЪЛГАРСКИ ДЕМОКРАТИЧЕН СЪЮЗ „РАДИКАЛИ“ – 1 557,00 ПП „СЪЮЗ НА СВОБОДНИТЕ ДЕМОКРАТИ“ –  1 557,00 ПП „ПАРТИЯ НА БЪЛГАРСКИТЕ ЖЕНИ“ – 779,00 ОБЩО: 14 463 706,00 В случай, че партия, включително от състава на коалиция, която получава държавна субсидия, не върне доброволно разликата до предоставянето на втората част от субсидията за 2019 г., разликата ще бъде възстановена в бюджета, като на партията ще бъде предоставена седемдесет на сто от сумата, която трябва да й бъде отпусната като втора част на субсидията за 2019 г., съответно петдесет на сто от сумата, която трябва да й бъде предоставена от всяка следваща част на субсидията в рамките до една година от влизането в сила на закона. При недостиг на средства или липса на следващи части от субсидията, разликата, която не е върната от съответната партия или коалиция, следва да бъде възстановена доброволно по централния бюджет в срок до 31 декември 2020 г. Политическа партия, включително от състава на коалиция, която не получава държавна субсидия, следва да върне разликата между предоставената държавна субсидия и преизчисления размер до 31 декември 2020 година. След изтичането на посочения законов срок – 31 декември 2020 г., средствата, които не са върнати в централния бюджет доброволно, подлежат на събиране по общия ред. Сметката на Министерството на финансите в Българската народна банка, по която следва да се извършва доброволното възстановяване по централния бюджет, е: IBAN BG68 BNBG 9661 3000 1480 01 BIC код BNBGBGSD   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Партиите и коалициите трябва да възстановят над 14,4 млн. лв. субсидии"}
{"url": "https://trud.bg/%d1%81%d1%8a%d0%b4%d0%b8%d1%8f-%d0%b7%d0%bb%d0%b0%d1%82%d0%b8%d0%bd%d0%b0-%d0%bb%d0%b8%d1%87%d0%b5%d0%b2%d0%b0-%d0%be%d0%b3%d0%bb%d0%b0%d0%b2%d0%b8-%d1%80%d0%b0%d0%b9%d0%be%d0%bd%d0%bd%d0%b8%d1%8f/", "text": "С пълно единодушие вчера ВСС избра Златина Личева за председател на Районния съд в Горна Оряховица. Тя се състезава за поста с Росица Велкова, съдия в Софийския районен съд. Съдийската колегия на Висшия съдебен съвет определи най –после дата  за провеждане на събеседване с двете допуснати кандидатки едва за 25 юни.45-годишната Златина Личева от 18 г. работи в институцията и е добре позната в региона освен с дългогодишната си работа на магистрат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Съдия Златина Личева оглави Районния съд в Горна Оряховица"}
{"url": "https://trud.bg/%d0%bd%d0%b0%d0%ba%d1%8a%d0%b4%d0%b5-%d1%81%d0%bb%d0%b5%d0%b4-%d1%82%d0%b5%d0%b6%d0%ba%d0%b8%d1%82%d0%b5-%d0%bf%d1%80%d0%b8%d1%81%d1%8a%d0%b4%d0%b8-%d0%b2-%d1%81%d0%b5%d0%b3%d0%b5%d0%b4/", "text": "Апелативният съд в град Сегед произнесе необичайни за Унгария максимално тежки присъди. Признати за виновни са тарторът на група за трафик на хора – 28-годишният афганистанец Лаху Самсуриамал и неговите преки съучастници – българите Методи Георгиев, Венцислав Тодоров и Ивайло Стоянов, за това, че през август 2015 г., по особено нехуманен начин са причинили смъртта на 71 мигранти от Сирия, Ирак и Афганистан. Афганистанецът и двама от българите получават по 30 години затвор при строг режим без право на помилване; третият българин може да бъде условно освободен, едва след като изтърпи наказанието от 30 години строг тъмничен затвор. Десет от общо 26-те обвиняеми – членове на престъпната група, получават от 4 до 12 години затвор за престъплението „трафик на хора“. Сред осъдените има български, сръбски и ливански граждани. „Драмата, разиграла се в този камион, е извън нормалното възприятие: 71 души са били подложени на зловещи страдания, които са причинили смъртта им. Всички жертви се задушават в рамките на два часа след отпътуването“, сочи председателят на Апелативния съд Ерик Мезьолаки. „Извършителите са проявили крайно безразличие към съдбата на тези хора. У съда няма съмнение, че за тези, които са изиграли основна роля в зловещата драма, единственото наказание, съизмеримо с престъплението им, е максималното, което законът предвижда – практически пожизнен затвор без право на предсрочно освобождаване“. Припомняме зловещата драма, разиграла се на разсъмване на 26 август 2015 г.: В гориста местност край унгарското селище Морахолом, намиращо се на километри от сръбската граница, хладилен камион с унгарска регистрация товари 71 „бежанци“, между които 8 жени и 4 деца. „Бежанците“ преди това са били преведени на унгарска територия от специално обучени за целта водачи, снабдени с карти, компаси, стоманени клещи за рязане на телени заграждения, сателитни телефони за връзка с „началниците“… Сърбия и Унгария са част от сухопътното трасе за трафик на хора, предпочитана дестинация от района на източното Средиземноморие и Балканите към Западна Европа. Товарната част на камиона е с размери 6/2,5 м, тоест, в един квадратен метър са наблъскани 5 души. Вратите херметически са затворени. Вентилация няма. Към 6 часа сутринта хората започват да удрят по стените, крещят, че се задушават. Следствието установява, че водачът спира на страничната лента малко след това. Лаху обаче нарежда на шофьора да не отваря вратите, а да кара бързо към Германия. На възражението, че хората умират, афганистанецът нарежда: „Оставете ги да умрат. Това е заповед! Ако умрат, изхвърлете ги в някоя гора в Германия.“ По време на пътуването Лаху е в непрекъснат телефонен контакт с Тодоров, Стоянов и Георгиев – единият кара камиона, другите двама го следват с кола. Следствието е успяло да проследи и възпроизведе всичките телефонни разговори на групата. Към 7 часа инструкцията е да провери какво е състоянието на хората. Оказват се мъртви. Указанията са да изостави камиона и „да изчезне“. Мястото е близо до австрийския град Парндорф. Часове по-късно „камионът на смъртта“ попада в полезрението на австрийската полиция, поради задушаващата смрад, която излъчва. Повиканите на място съдебни медици са ужасени от разкриващата се гледка: преплетени трупове в начален процес на разлагане… Същият ден унгарската полиция залавя четирима от престъпната група в селище, недалеч от сръбската граница. Процесът се води в Унгария, тъй като отправна точка на „камиона на смъртта“ е град Кечкемет, откъдето потегля за „бежанците“ в Морахолом. В хода на производството пред първоинстанционния съд в Кечкемет се установява, че между февруари 2015 г. и август 2015 г. престъпната група е извършила общо 31 трансфери, превозвайки нелегално към Западна Европа над 1200 мигранти. Условията при транспортирането са били нечовешки – в затворени, тъмни и без вентилация камиони. За да увеличат максимално печалбите си, трафикантите активизират операциите си, контрабандират до 100 души на ден. Само от злополучния „трансфер“ те са щели да получат 100 000 евро. Така, на 26 август неизбежно се стига до трагедията. В заключителната си реч пред първоинстанционния съд прокурорът Габор Шмид изтъква, че тарторът Лаху е демонстрирал „стряскащо безразличие“ към съдбата на мигрантите, че за този зловещ трафик се плащало до 3500 евро на човек. След произнасяне на присъдата – 25 години строг тъмничен затвор без право на помилване за афганистанеца и тримата му съучастници-българи, прокурорът заяви, че „решението не отразява в достатъчна степен тежестта на престъплението”, поради което ще го протестира пред Апелативния съд в Сегед. Случаят с „камиона на смъртта“ шокира европейската общественост. Дори германският канцлер фрау Ангела Меркел бе принудена да даде „заден ход“, обявявайки, че отсега нататък вратите на страната й ще бъдат отворени само… за бежанци от Сирия. С което предизвика бунта на опозицията и дори на хардлайнерите в собствената й коалиция. Унгарското правителство, независимо от критиките на Брюксел, ускори изграждането на защитни съоръжения по границата със Сърбия. От своя страна сръбските власти приеха помощта на унгарските инженерни части за обезпечаване на собствената им граница. Строителството на оградата започна през пролетта и трябваше да завърши до унгарския национален празник – 23 октомври 2015 г. Но нашествието на чужденци без документи, лицеприятно наричани „бежанци“ от грантовите медии и политиците в Брюксел, както и случаят с „камиона на смъртта“, принуди унгарците да ускорят работата. През септември 2015 г. трябваше да пътувам за Будапеща. Оказа се най-неподходящото време: приключваха с изграждането на оградата в участъците по ККП-та на цялата 170-километрова граница със Сърбия.Шофьорът на автобуса ни постоянно трябваше да следи съобщенията. При Хоргош/Сегед границата е затворена. Врътваме към Суботица/Томпа. И там е затворено. Насочват ни към Бачки брег – най-западния граничен пункт на Сърбия с Унгария, където оградата била окончателно завършена. Пред нас и около нас се шири безкраят. Равнината на Войводина (Вайдашаг на унгарски) е част Среднодунавската равнина, простираща се от Будапеща на север до Белград на юг. До края на Първата световна война е била житница на Унгария и Европа, а Сегед – най-големият мелничарски център. По силата на Трианонския диктат унгарските земи се разпокъсват: едно парче получава Румъния, друго – новосъздадената Югославия. И основни отрасли на унгарското стопанство просто замират. Караме по второстепенни селски пътища. Движението е спокойно, дупки няма. Къщите са едноетажни, спретнати. От покривите висят кашпи с гирлянди от пълзящо мушкато. Неусетно стигаме Бачки брег. Формалностите са кратки. Унгарският КПП е на 10 метра от сръбския. Войници от специалните унгарски части със сини кепета и автомати приплъзват железните релси. Вече сме на унгарска територия. Отляво и отдясно оградата е статична: бодлива тел навита върху желязна конструкция с височина четири метра и още толкова ширина. Формалностите са кратки. „Меркел не добро…“, ни казва на изпроводяк граничният полицай и маха с ръка за приятно пътуване. Продължаваме към Будапеща. Но мисълта за жертвите не ни изоставя. Това са част от милионите отчаяни хора, бягащи от войните и мизерията в Афганистан, Ирак, Сирия и другаде, към Германия и богатите европейски страни, което доведе до най-голямата мигрантска криза в Европа след Втората световна война. Едва ли може да се отрече обаче, че причините за кризата са създадени изкуствено, че са част от грандиозен злодейски план за етническо размиване на Европа с цел политическото и икономическото й подчинение на господарите на парите. „Благотворителни“ фондации и организации, като тези на мегаспекуланта Джордж Сорос, хвърлиха и продължават да хвърлят милиарди долари и евро за създаване на кризата, както и за налагането на човеконенавистни практики, прикривани с благопривидни мотиви за „защита“ правата на жените, на децата, на гейове и други „малцинства“… Последните избори за Европарламент показват, че тази зловеща практика трябва да бъде спряна. Ще успеем ли?", "date": "2019.06.25", "title": " Накъде след тежките присъди в Сегед\t"}
{"url": "https://trud.bg/%d0%b3%d0%b5%d1%80%d0%b1-%d0%bf%d1%8a%d1%80%d0%b2%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8-%d0%bd%d0%b0%d0%b4%d0%b2%d0%b7%d0%b5%d1%82%d0%b8%d1%82%d0%b5-%d1%81%d1%80%d0%b5/", "text": "Политическа партия ГЕРБ първа възстанови надвзетите средства от партийната си субсидия. Това се случи днес след като бяха обнародвани в Държавен вестник промените в Закона за политическите партии и  , които подлежат на доброволно възстановяване по централния бюджет от страна на политическите партии и коалиции, съобщават от партията. По разпореждане на председателя на ПП ГЕРБ Бойко Борисов партията преведе по сметката на финансовото ведомство в БНБ цялата дължима сума. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " ГЕРБ първа възстанови надвзетите средства от партийната си субсидия"}
{"url": "https://trud.bg/%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8%d1%82%d0%b5-%d0%bd%d1%8f%d0%bc%d0%b0%d1%82-%d0%be%d0%b1%d1%89%d0%be-%d1%81-%d0%bf%d0%b0%d1%80%d1%82%d0%b8%d0%b9%d0%bd%d0%b8%d1%82/", "text": "И възможностите на премиера Бойко Борисов не са безгранични. В състояние е да събере рано сутринта депутатите си и да им каже, че партийните субсидии трябва да се намалят на 1 лв. за получен глас. Така само за ден или два въпросът започва да влиза в своята законодателна рамка. За сделката със САЩ за изтребителите обаче, не става така. Успя да придума българското Народно събрание да промени решението си за цената и да разреши, според някои малко, а според други безкрайно, отклонение от гласувания проект, но до тук. Както личи от последните му изявления и той е останал изненадан от офертата на американците, което поражда питания за предварителната ни осведоменост по процедурите и по продажбите, разбира се. Няма обаче нищо случайно, когато премиерът съобщи от Брюксел, че офертата на САЩ за доставка на 8 самолета Ф-16 е между 2 и 2,2 млрд. лева. Просто използва удобно въпроса за ремонта на щурмовите самолети Су-25К, за да не последват обвинения, че крие нещо от обществото. А и какво по-хубаво от това, ако крайната цена се окаже по-ниска. Още повече, че у нас пристигна делегация на САЩ, за да финализираме преговорите. Както казва министърът на отбраната Красимир Каракачанов, принципът на разговорите е реципрочност. Т.е. в края на краищата и двете страни си имат достойнство. Друг е въпросът за резултата от предварително заявената ни готовност да теглим заем. Винаги може да се изтълкува, че сме „клекнали“ пред офертата. Остава да видим съдбата на казаното от Брюксел. Защото преди близо три месеца бяхме отново в очакване. По-точно в поредното очакване. По-паметливите знаят, че в Дубровник (пак зад граница) на срещата във формат „16 плюс 1“ премиерът коментира възможността до 10 май да бъде подписано предварително споразумение между България и САЩ за закупуването на нови 8 изтребителя Ф-16, а сделката да мине през парламента преди лятната му ваканция. Той обеща изтребителите да бъдат купени веднага щом сделката стане факт. „Парите сме отделили и в момента, в който стане факт сделката, тогава влизаме веднага, актуализираме бюджета с тази сума и плащаме. Така че относно кога, колко и как – аз съм обещал да бъде бързо.“ Помним и заканата му: „Те искат най-висока цена, ние искаме най-ниска. Те искат максимално далече във времето, ние искаме веднага и на базата на това, когато дойде да разговарям аз с президента Тръмп, съответно ще ви говоря какъв компромис съм готов да приема и какъв не.“ Ето, тази среща чакаме. Очевидно премиерът крие някакъв коз, с който и преговарящите екипи не са запознати. Дано да успее. Засега само знаем, че министър Каракачанов чака среща с американския си колега, ако, разбира се, последният не бъде сменен, което се очаквало. Иначе министърът защити от парламентарната трибуна експертите, които преговарят от името на Министерството на отбраната. Те си свършиха работата, бе неговата оценка. Друг е въпросът какво ще произлезе от преговорите, предупреждава Красимир Каракачанов, тъй като те продължават. „Българските Военновъздушни сили и Министерството на отбраната разработиха един много добър хомогенен пакет, максимално изстискан, на минимум, но гарантиращ надеждни способности и оползотворяване на бойните възможности на самолета. Всяко едно мърдане надолу и орязване на този пакет вече води до невъзможност за реализация на оперативните възможности на самолета“, заяви президентът Румен Радев на полигон „Ново село“, след като наблюдава заключителния етап на учението „Ответен удар 2019“. Малко учудващо беше, че на третия ден, откакто предложението на САЩ за сключване на договора бе внесено в Министерството на отбраната, той като върховен главнокомандващ не знаеше конкретните параметри?! Оставаше му само да призове правителството да гарантира, че няма орязване на бойните възможности, според заявеното от страната ни, и българските данъкоплатци няма да дават парите си на халост. Така или иначе, ние сме в България и всичко опира до думата на министър-председателя. Каквито и преговори да водят екипите, ако Бойко Борисов каже, че актуализираме бюджета и вземаме пари от резерва, което той впрочем вече го направи, сделка ще има. На Народното събрание ще остане само да гласува договора, както предвижда законът. Така че в този смисъл възможностите на премиера съвсем не са за пренебрегване. Може и да няма среща с Тръмп, което е по-вероятно, но пари ще има, което, впрочем, го каза и финансовият министър Владислав Горанов. Има надежда „Знаете, че правителството многократно декларира, че ще постигне разумна цена, близка до определената от Народното събрание, че ще има разсрочено плащане, офсет и индустриално сътрудничество, високи бойни способности“. Това припомни президентът. Интересно какъв ще бъде коментарът му след подписването на договора. Засега има надежда. Но вече бе казано, че ще плащаме кеш. Дано поне само това е отклонението!", "date": "2019.06.25", "title": " Изтребителите нямат общо с партийните субсидии\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%be%d1%81%d1%8a%d0%b4%d0%b8-%d0%bf%d0%be%d0%bb%d1%8f%d0%ba-%d0%b7%d0%b0-%d1%88%d0%bf%d0%b8%d0%be%d0%bd%d0%b0%d0%b6-%d0%bd%d0%b0-14-%d0%b3-%d0%b7%d0%b0%d1%82%d0%b2/", "text": "Русия осъди днес полски гражданин на 14 години затвор по обвинения в шпионаж, предаде АФП. Мариан Радзаевски се опитал да се сдобие с военна информация, включително държавни тайни, и да я изнесе в родината си, съобщи Федералната служба за сигурност на Русия (ФСС). Опитал се да получи и секретни компоненти от руските системи за противовъздушна отбрана С-300. „Разследването потвърди, че Мариан Радзаевски е действал в интерес на полска организация, която е водещ доставчик за полските въоръжени сили и спецчасти“, съобщи ФСС. Адвокатът му заяви, че не е съгласен с обвинението и присъдата ще бъде обжалвана. Радзаевски е роден 1977 г., бил е директор на транспортна компания в Полша. Задържан е в Русия миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Русия осъди поляк за шпионаж на 14 г. затвор"}
{"url": "https://trud.bg/%d1%81%d1%80%d1%8a%d0%bd%d0%b4%d0%b0%d0%ba-%d0%be%d1%82-%d0%b2%d1%8a%d1%80%d0%b1%d0%b8%d1%86%d0%b0-%d0%b7%d0%b0%d1%81%d0%bb%d1%83%d0%b6%d0%b8-%d0%b7%d0%bb%d0%b0%d1%82%d0%be/", "text": "С трофей от сръндак с тегло 550 грама и златен медал се сдоби младият шуменец Аднан Джамбазов. Той е отстрелял елитното животно преди дни на територията на ДГС-Върбица, като проверка в документите на стопанството сочи, че до момента сръндак с такива показатели в териториалното поделение не е имало. Ловът чрез издебване, при който е отстреляно трофейното животно, е организиран от ловния специалист на Върбица инж. Исмаил Курдов. Сръндакът вече е оценен от комисия, в която влизат ловните експерти на Североизточното държавно предприятие и РДГ-Шумен, и заслужено му е отреден златен медал. Според инж. Курдов елитното животно показва, че на територията на ДГС-Върбица дивеча се увеличава с всяка изминала година, като все по-често се забелязват екземпляри, на които ловните експерти биха присъдили отличия. Ценните животни са резултат от добра селекция в стопанството, както и от грижите, които работещите полагат за дивеча през всички сезони. Късметлията авджия работи като юрист в столицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Сръндак от Върбица заслужи злато"}
{"url": "https://trud.bg/%d0%bd%d0%b5%d0%b9%d0%bc%d0%b0%d1%80-%d0%b8-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0/", "text": "Неймар е с единия крак в „Барселона“. Според испанския вестник „Спорт“, бразилецът е имал среща лично с президента на каталунците Хосеп Мария Бартомеу, на която веднага е приел предложението да се завърне на „Камп Ноу“. Изданието твърди, че южноамериканецът е дал устно съгласие за 5-годишен договор. Той се съгласил и на огромно намаление на заплатата си, която взима в момента в ПСЖ, само за да напусне „Парк де Пренс“. „Той дори не е поставял никакви условия“, пише вестник „Спорт“. В момента Неймар получава по 36.8 млн. евро на сезон от парижкия гранд, което прави по 3 млн. на месец или 100 хил. на ден. Но ако се стигне до преминаването му в „Барселона“, максималният размер на възнаграждението му ще е 24 млн. евро годишно, което е с 1/3 от заплатата му в Париж. Приблизително толкова взимаше нападателят и при предишния му престой в клуба. Той обаче реши да поеме в посока „Парк де Пренс“ през 2017 г., а за него клубът получи 222 млн. евро. Само че тези две години бяха кошмарни за Неймар и той иска да се върне в отбора, в който досега е бил най-щастлив в кариерата си. Другото условие, което футболистът е трябвало да изпълни, за да се стигне до повторен негов трансфер при каталунците, е да се откаже от съдебното дело срещу клуба, което е за бонус от 26 млн. евро. Той не му беше изплатен при трансфера в ПСЖ. При разговорите 27-годишният национал бил и наясно, че откупуването му от ПСЖ ще струва твърде скъпо на бившия му клуб и затова се навил на предложените от Бартомеу параграфи и изявил готовност да направи всичко необходимо, само и само да не играе повече във Франция.", "date": "2019.06.25", "title": " Неймар и „Барселона“ се разбраха"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d0%be%d1%82%d0%ba%d0%b0%d0%b7%d0%b0-%d0%b1%d0%b0%d1%80%d1%82%d0%b5%d1%80-%d0%b7%d0%b0-%d0%bf%d0%be%d0%b3%d0%b1%d0%b0/", "text": "Ръководството на ПСЖ е предложило на „Манчестър Юнайтед“ бартер Неймар за Пол Погба. И двамата играчи са изправени пред несигурно бъдеще, заради това, че се чувстват нещастни в сегашните си клубове. Френският халф желае да премине в „Реал“ (Мадрид), макар че към момента по-настоятелни за подписа му са „Ювентус“ и ПСЖ. Неймар пък иска да напусне френския хегемон. Преди дни президентът на клуба Насер Ал-Хелаифи дори заяви, че в отбора ще останат само тези, които имат желание да носят екипа на шампионите. Изявлението му индиректно намеква, че бразилецът е изиграл последните си мачове с екипа на ПСЖ. Именно заради това, след изказването на боса, от клуба веднага опитаха да намерят решение от безизходицата, в която се намират с Неймар. Британският вестник „Индипендънт“ разкрива, че дори е имало среща между двата клуба. Ед Уудуърд, вицепрезидент на „червените дяволи“, обаче отказал подобен бартер. „Юнайтед“ изобщо не иска да взима Неймар“, твърди вестникът. От „Олд Трафорд“ нямат никакво желание да дават седмична заплата от милион евро на бразилеца, което е два пъти повече от най-голямото възнаграждение, което сега получава Алексис Санчес. Именно заплатата на чилиеца е сред проблемите, които „Юнайтед“ иска да реши в близко бъдеще. Освен това, Ед Уудуърд все още е оптимист, че Погба може да остане в тима.  „Всички в клуба са наясно, че най-доброто решение е полузащитникът да бъде продаден, но ръководните фактори в „Юнайтед“, не само Уудуърд, смятат друго“, добавя изданието.", "date": "2019.06.25", "title": " „Юнайтед“ отказа бартер за Погба"}
{"url": "https://trud.bg/%d0%be%d0%b1%d0%bd%d0%be%d0%b2%d0%b5%d0%bd%d0%b8%d1%8f%d1%82-%d0%b4%d0%be%d0%bc-%d0%bd%d0%b0-%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8-%d0%bc%d0%b5%d0%b3%d0%b0%d0%bd-%d0%bc%d0%b0/", "text": "Обновяването на новия дом на принц Хари, на съпругата му Меган и на сина им Арчи е струвало 2,4 милиона паунда (2,7 милиона евро), разкрива отчет на британската монархия. Остарялата инфраструктура е била обновена, за да гарантира дългосрочно бъдеще на имота, датиращ от началото на 19 век. Основен ремонт е направен на осветлението и осветителните тела, подовите настилки, обновяване на електрическата инсталация, както и отоплителната система, тъй като не са отговаряли на съвременните стандарти за качество и безопасност. Домът на херцога и херцогинята на Съсекс почти напълно бе обновен до появата на сина им Арчи. 6-месечният ремонт е позволил да бъдат обединени в едно петте части на резиденцията Фрогмор, която се намира на територията на Уиндзорския дворец на около 40 километра западно от Лондон, съобщава БТА, цитирайки Ройтерс и Франс прес. Според отчетите британската монархия е похарчила 67 милиона британски лири от получените 82 милиона от хазната. Неизразходваните 15 милиона са заделени за бъдещи ремонти на Бъкингамския дворец, чиято реставрация започна през 2018 г. и ще трае 10 години.", "date": "2019.06.25", "title": " Обновеният дом на принц Хари и Меган Маркъл струва 2,7 милиона евро"}
{"url": "https://trud.bg/%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%b5%d0%b4%d1%81%d1%82%d0%be%d0%b8-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d0%ba%d0%bd/", "text": "„Луна на прозореца“ е най-новата книга на родената в Благоевград, но живееща в ЮАР, д-р Антоанета Славова. Това е психологически роман за вечното търсене на пътя и за болезнените конфликти, които хората преодоляват ежедневно, за да запълнят празнотата в себе си.  Романът „Луна на прозореца“ ще бъде представен в Благоевград на 26 юни /сряда/ От 18:00 часа в книжарница „Хеликон“. Антоанета Славова е родена в Благоевград през 1953 година, където завършва началното и средното си образование. В тези години е повлияна силно от ясната представа за добро и лошо на семейството си, топлината и красотата на Рила и Пирин и от книгите – многобройни и безразборно четени. Завършва психиатрия в София. Антоанета Славова споделя: „Животът, историята на всеки човек е роман, написан от самия него и сега, 40 години по-късно, продължава да ме удивлява с неповторимостта си. Така, с работата си на психотерапевт, останах завинаги свързана и с литературата.“ Първата ѝ книга излиза през 1997 г. – „Картини от едно бягство, считано за спасително”, а през 2004 г. бял свят вижда романът на „Между”.  Книгите на Антоанета Славова са силно свързани с лични преживявания и използват имиграцията като причина за преоценка на екзистенциални понятия като самотата, свободата, изборът, забравата, смисълът на съществуването ни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " В Благоевград предстои премиера на книгата „Луна на прозореца“"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bf%d1%80%d0%b5%d0%bc%d0%b8%d0%b5%d1%80-%d1%81%d1%82%d0%b0%d0%b2%d0%b0-%d1%8f%d1%81%d0%b5%d0%bd-%d0%bd/", "text": "Победителят в надпреварата за нов лидер на британската Консервативна партия и съответно премиер на страната ще бъде обявен на 23 юли, обявиха днес торите, предаде АФП. Около 160 000 членове на партията могат да избират до 22 юли между бившия външен министър Борис Джонсън и настоящия дипломат №1 Джереми Хънт с помощта на вот по пощата. Двамата претенденти за наследник на Тереза Мей останаха финалисти в битката за поста след няколко гласувания на консервативните депутати, в които останалите кандидати бяха елиминирани. За момента с най-големи шансове е Борис Джонсън – двигател на Брекзит и бивш кмет на Лондон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Новият британски премиер става ясен на 23 юли"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d0%b7%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8/", "text": "Европейската организация за ядрени изследвания – ЦЕРН се утвърди като стандарт за качество. Гордея се, че български специалисти имат принос за развитието на науката, която тук се създава на световно ниво. Това заяви президентът на среща с наши сънародници, които работят в организацията в Женева. Държавният глава призова българските учени в ЦЕРН да подкрепят развитието на наука с висока добавена стойност в България, съобщават от президентството. Бъдещето ще принадлежи на държавите, които успеят да използват в максимална степен потенциала на своите учени, подчерта Румен Радев. Над 13 000 учени от 97 държави от цял свят провеждат научни изследвания в ЦЕРН, а общо над 100 български специалисти сътрудничат с организацията. Президентът заяви, че ръководството на ЦЕРН е дало прекрасна оценка за работата на нашите специалисти там. По думите на президента България има потенциал да бъде водещата държава при създаването на Международен институт за устойчиви технологии в Югоизточна Европа с апаратура, предоставена от ЦЕРН и в тази насока подкрепата на младите български учени от ЦЕРН с доказана експертиза и опит е от изключително значение. В ЦЕРН Румен Радев беше посрещнат от Генералния директор на организацията Фабиола Джаноти. Държавният глава посети тунела, в който е разположен Големият адронен колайдер (LHC) – ускорител, в който се сблъскват частици при скорост близка до тази на светлината. Тунелът с апаратурата се затваря в кръг с периметър около 27 км. Президентът се запозна с работата и на детектора CMS, конструирането на който е с голямо българско участие. В него се наблюдават и записват резултатите от сблъсъка на частици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Президентът Радев призова българските учени в ЦЕРН да подкрепят развитието на наука с висока добавена стойност в България"}
{"url": "https://trud.bg/%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b0%d1%82%d0%b0-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%bd%d0%b0-%d1%81%d0%bb%d1%83%d0%b6%d0%b1%d0%b0-%d0%bf%d1%80%d0%b5%d0%b4%d1%83/", "text": "Планинската спасителна служба при БЧК предупреждава всички любители на планината да избягват да предприемат преходи, особено във високите части. Това съобщиха от пресслужбата на ПСС. Туристите да следят прогнозата за времето и да се съобразяват с нея при излизане в планината, да са добре екипирани, да спазват предварително уточнения маршрут и да носят в себе си заредени мобилни телефони, напомниха от ПСС. Според прогнозата на синоптиците и през следващото денонощие ще има валежи, придружени с гръмотевици, на повече места и по-интензивни в Южна България, по старопланинското било и в Предбалкана. Над планините ще се развива купесто-дъждовна облачност, ще има краткотрайни валежи, на места, главно в Стара планина, Родопите и Странджа, – интензивни и с гръмотевици. Ще духа умерен до силен североизточен вятър. Максимална температура на 1200 метра ще са около 21 градуса, на 2000 метра – около 13 градуса. По време на гръмотевична буря трябва да се избягва движение по била и ръбове, особено ако те са остри, както и пресичане на големи открити пространства. Спасителите съветват да не се преминава през върхове или изолирани височини, както и приближаване към изолирани дървета, големи метални предмети, далекопроводи, реки и водни басейни. При движение туристите да спазват няколко метра дистанция един от друг, допълниха още от ПСС. Изчакването на края на бурята трябва да бъде на сравнително безопасно място. Трябва да се избягват местата с единични дървета, постройки, необезопасени с гръмоотвод, както и извори или водни басейни, да се запази дистанция от скалата при търсене на подслон, а големи метални предмети трябва да бъдат поне на 10 метра от човек. При седнало положение туристите трябва да бъдат върху раница или друга изолираща подложка, със събрани стъпала, а коленете да се обхванат с ръце. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Планинската спасителна служба предупреждава: Избягвайте преходите заради гръмотевични бури"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d1%81%d0%b8%d1%85%d0%b8%d1%87%d0%bd%d0%be-%d0%b1%d0%be%d0%bb%d0%b5%d0%bd-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%b7%d0%b0/", "text": "Полицаи задържаха след издирване 46-годишен мъж от град Добрич. Установено е, че той е направил опит да подпали търговски обект на ул. „Бойчо Огнянов” в град Добрич. Срещу извършителя на деянието са взети принудителни медицински мерки, като той е настанен в Центъра за психично здраве в Добрич. По случая е образувано досъдебно производство. Материалите по случая са докладвани в Районната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.25", "title": " Задържаха психично болен, опитал да запали магазин в Добрич"}
{"url": "https://trud.bg/%d0%ba%d0%be%d1%83%d1%82%d0%b8%d0%bd%d1%8c%d0%be-%d0%b8%d1%81%d0%ba%d0%b0%d0%bc-%d0%b4%d0%b0-%d0%be%d1%81%d1%82%d0%b0%d0%bd%d0%b0-%d0%bd%d0%b0-%d0%ba%d0%b0%d0%bc-%d0%bd%d0%be%d1%83/", "text": "Филипе Коутиньо е готов да остане в „Барселона“ и да възвърне най-добрата си форма. Медиите в Испания обаче твърдят, че играчът е много по-близо до изход заради безличния си изминал сезон. „Желанието ми винаги е било да предложа най-доброто на терена – каза Коутиньо. – Надявам се случилото се да ми послужи за урок. Желанието ми е да поема отговорност. Никой не знае какво ще се случи. Единственото, което знам, е, че имам договор и искам да го изпълня. Желанието ми винаги е било да триумфирам в този отбор“.  В четвъртък бразилецът и съотборниците му в селекцията на „Селесао“ се изправят срещу Парагвай на 1/4-финал за Копа Америка.", "date": "2019.06.25", "title": " Коутиньо: Искам да остана на „Кам Ноу“"}
