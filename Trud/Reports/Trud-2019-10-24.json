{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82-%d0%b1%d0%bb%d1%8a%d1%81%d0%bd%d0%b0%d1%82-%d0%be%d1%82-%d1%88%d0%be%d1%84%d1%8c%d0%be/", "text": "Велосипедистът,  на кръстовището край столичния стадион „Локомотив“, е починал тази нощ в „Пирогов“. Тъжната новина беше съобщена от съпругата на починалия Константин Касабов – София Господинова. Катастрофата е станала на 21 октомври около 8.20 часа на бул. „Рожен“, близо до кръстовището с ул. „Петър Панайотов“. Шофьор на лек автомобил е блъснал младия мъж, който е баща на две деца. След сблъсъка, водачът на колата е избягал от местопроизшествието без да уведоми органите на МВР. Пострадалият Константин е транспортиран в „Пирогов“, но въпреки усилията на лекарите тази нощ е издъхнал. „Тази нощ Константин Касабов почина. Бог да го прости. Обичам те, Тине. И винаги ще те обичам! Все още се търси шофьорът на автомобила, който причини тази смърт!“, написа съпругата му София  във Фейсбук. От столичната полиция апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069. Анонимността им е гарантирана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Почина велосипедист, блъснат от шофьор, избягал от местопрестъплението"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-13-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%86%d0%b8-%d0%b8-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%88%d0%be/", "text": "Гранични полицаи от РДГП Драгоман задържаха 13 афганистанци и четирима шофьори на таксита в граничната зона, съобщиха от Гранична полиция. На 23.10.2019 г. в 20.30 ч. автопатрул на ГПУ Калотина спрял за проверка в землището на Драгоман 4 таксиметрови автомобила. В тях граничните полицаи открили 13 афганистански граждани. Всичките са със статут на кандидат-бежанци. Чужденците и таксиметровите шофьори са задържани. Уведомена е районната прокуратура. Образувано е досъдебно производство. По първоначална информация единият от шофьорите е организирал извозването на афганистанците в граничната зона. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Задържаха 13 афганистанци и четирима шофьори на таксита в гранична зона Драгоман"}
{"url": "https://trud.bg/%d0%bc%d0%b5%d1%81%d0%b8-%d0%be%d0%b1%d1%80%d0%b5%d1%87%d0%b5%d0%bd%d0%b8%d1%8f%d1%82-%d0%bd%d0%b0-%d1%80%d0%b5%d0%ba%d0%be%d1%80%d0%b4%d0%b8/", "text": "Обречен на рекорди! Дои когато „Барселона“ е скучна и грозна, Лионел Меси блести. В случая – с гол и асистенция за 2:1 срещу „Славия“ в Прага. Чехите станаха 33-ата жертва на Меси в Шампионската лига. Срещу толкова съперници досега бяха вкарвали само Кристиано Роналдо („Манчестър Юнайтед“, „Реал“ и „Ювентус“) и Раул („Реал“ и „Шалке“). Голът в 3-ата минута донесе на Меси и уникален рекорд. Никой друг футболист не е вкарал в 15 поредни сезона на Шампионската лига. Първото му попадение датира от 2005 година – срещу „Панатинайкос“ в груповата фаза на турнира. Меси не е толкова далече и от Роналдо в битката за най-велик голмайстор в историята на Шампионската лига. Португалецът има 127 попадения,а Лео е със 112, но и е три години по-млад. Аржентинецът обаче е №1, ако се гледа само груповата фаза. Там е отбелязал 67 пъти срещу 62 за Кристиано. „ Колкото повече дните минават, толкова по-добър става Меси – възкликна Ернесто Валверде, треньорът на „Барселона“. – В Прага той просто направи още един рекорд. За него изглежда прекалено лесно, а всъщност е толкова трудно за постигане.“  „Лео започна сезона контузен и му беше трудно – подкрепи го испанският национал Серхио Бускетс. – Но вече намира ритъма си и става все по-трудно да бъде спрян, защото е най-добрият в света.“ Меси е велик, но „Барса“ не изглежда като отбор, който е готов да спечели Шампионската лига. „Славия“ не отстъпваше на терена на каталунците и дори нещастен автогол на вратаря, предизвикан от Луис Суарес, доведе до загубата им. Звучи абсурдно, но всъщност най-добрият играч на испанския първенец бе… стражът Марк-Андре тер Щеген. „Барса“ не е печелила турнира от 2015 година и това започва да се превръща във фикс идея за Меси и компания. „ Не играхме на нивото, което искаме – призна Тер Щеген. – Най-важното обаче са трите точки. Трябва в съблекалнята да си поговорим за някои неща. Трябва да се подобрим.“ Наистина има за какво. „Барса“ владя повече топката, но… само 52 процента. А броят на ударите беше в полза на „Славия“ – 9 срещу седем. И докато „Барселона“ едва ли ще има проблем с минаването на груповата фаза, то битката за второто място става брутална. „Интер“ победи „Борусия“ (Дортмунд) с 2:0 и задмина германците по голова разлика. „ Те промениха схемата си и заиграха с петима защитници, за което не бяхме готови – каза Антонио Конте, треньорът на „Интер“. – Явно се страхуваха се от нас. Обясних на почивката на момчетата, че първоначалният ни план няма да работи. Въпреки това класирането ни на осминафинал е изключително трудно. Сега ще гостуваме в Дортмунд, а „Борусия“ е един изключителен тим, който ще изглежда различно на свой терен.“ Все повече се засилват информациите в Германия, че Лусиен Фавре ще бъде сменен с Жозе Моуриньо на стадион „Сигнал Идуна Парк“.", "date": "2019.10.24", "title": " Меси – обреченият на рекорди"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%88%d0%be%d1%84%d1%8c%d0%be%d1%80%d0%b8-%d0%b1%d1%8f%d1%85%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b2-%d0%b0%d1%80%d0%b5%d1%81%d1%82%d0%b0/", "text": "Двама шофьори бяха задържани в полицейския арест, съобщиха от ОД на МВР в Сливен. Единият е 42-годишен шофьор на такси. Заловили са го в 15,10 ч. на 23 октомври в Сливен да управлява служебната кола с 1,62 промила алкохол. Другият задържан е мъж на 45 години, установен на същата дата около 22 часа да управлява автомобил с 2,15 промила. След като изтрезнеят в ареста отиват на съд по бързото производство. При проведената акция на пътна полиция е съставен акт на 51-годишен шофьор на „Мерцедес“, който профучал през сливенското с.Калояново със 113 км в час, вместо допустимата скорост за движение до 50 км в час на територията на населено място. Пътните полицаи са иззели за едно денонощие 4 шофьорски книжки заради неплатени глоби и 1 книжка – заради липса на застраховка „Гражданска отговорност“. Засечени са 60 нарушения на скоростните режими. Общият брой на проверените автомобили е 136, проверени са и 186 граждани.", "date": "2019.10.24", "title": " Двама шофьори бяха задържани в ареста"}
{"url": "https://trud.bg/%d0%ba%d1%8a%d1%89%d0%b0%d1%82%d0%b0-%d0%bc%d1%83%d0%b7%d0%b5%d0%b9-%d0%bf%d0%b5%d0%b9%d0%be-%d1%8f%d0%b2%d0%be%d1%80%d0%be%d0%b2-%d1%81%d1%82%d0%b0%d0%bd%d0%b0-%d1%81%d0%be%d0%b1/", "text": "На официална церемония на 24 октомври 2019 г. Къщата-музей „Пейо Яворов” стана собственост на Столична община. Софиянци помнят, че Йорданка Фандъкова обеща наскоро, че това емблематично място за литературната ни памет и за културата на София ще бъде откупено в полза на Националния литературен музей, за да бъде достъпно за творците и за хилядите почитатели на Яворовия живот и дело. Сделката стана факт преди няколко дни, а десетки софиянци присъстваха на тържеството в двора на Музея. Ключът от сградата и документите бяха предадени от досегашния собственик Васил Панчев на зам.- кмета доц. д-р Тодор Чобанов, който ги връчи на поета Атанас Капралов – директор на Националния литературен музей. В експозето си Атанас Капралов подчерта: „Една дълга сага приключи. От 1999 г. тази къща премина в частни ръце и българската културна общественост се бореше тя да се върне там, където й е мястото, за да се успокои духът на Яворов… Благодаря на кмета Йорданка Фандъкова и на доц. д-р Тодор Чобанов, които направиха всичко възможно за тази промяна. Това беше моя мисия от първия ден, когато встъпих в длъжност като директор. Къщата ще бъде ремонтирана, ще имаме документална зала и зала за творчески вечери”. Зам.-министърът на културата Амелия Гешева определи този ден като голям празник: „Домът на Яворов е сакрално място, носещо особен дух, с което ние се чувстваме повече българи, повече заедно. Този двор ще се окаже тесен за вас и за вашата съпричастност. Сигурна съм, че вие, като следовници на Яворов, хора на изкуството, ще бъдете мисионери на миналото, настоящето и на бъдещето. Това предаване на къщата нямаше да бъде възможно, ако хората в институциите – правителството и общината, не вярваха, че това е мисия, отговорност, дълг”. В заключение доц. д-р Чобанов се обърна към присъстващите с думите: „Скъпи творци, адепти на словото и достойни наследници на гениалния поет! Днес отваряме нова, щастлива глава в историята на най-истинската ни същност като европейци и софиянци. Като историк мога да кажа, че ние изпълнихме своя дълг към Яворов и към бъдещите поколения, които тепърва ще откриват неговите пътеки… Ние гарантираме на всички българи, че това място да бъде музей. Това е несъмнен успех за българската култура и история! Благодаря на историка Георги Попов. Благодаря на г-жа Фандъкова, която взе окончателното решение за откупуването на къщата. Гарантирам, че след ремонта в това свято място ще разцъфти още по-богат културен живот!” Последва музикално-поетичен рецитал, в който се включиха видни български поети, актьорът Мирослав Стоилов и вокална формация „Светоглас”. Звучаха стихове на Яворов, както и творби, кореспондиращи с творчеството му, написани и прочетени от Георги Константинов, Недялко Йорданов, Бойко Ламбовски, Виолета Христова, Анжела Димчева. В събитието се включи писателката Здравка Евтимова – председател на Българския П.ЕН.-център: „Яворов изкова най-късия път между човешките сърца! Затова съм много щастлива, че ще мога да довеждам тук световни творци, защото Яворов е достоен за всяка световна литература. Той е нашата светлина – вчера днес и утре…”. Атанас Капралов благодари и на досегашния собственик Васил Панчев, който през последните години прояви разбиране, ремонтира фасадата на къщата и си партнираше успешно с Националния литературен музей, за да бъде музеят на Яворов отворен за посещение. „Щастлив съм, че успяхме заедно да превърнем една конюнктура във всеобща културна кауза” – каза Васил Панчев. На събитието присъстваха още известни български писатели, както и Любомир Ковачев – зам.- кмет на район „Средец”.", "date": "2019.10.24", "title": " Къщата-музей „Пейо Яворов” стана собственост на Столична община (обзор)"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d1%82%d0%b0%d0%bd%d0%b5%d0%b2%d0%b0-%d0%b2-%d0%bf%d1%80%d0%be%d1%86%d0%b5%d0%b4%d1%83%d1%80/", "text": "Очакваме до края на годината трите SWOT-анализа по Общата селскостопанска политика /ОСП/ 2021-2027 за България да бъдат готови. Тогава ще започнем да изготвяме и стратегическия план за страната ни. Това заяви в четвъртък във Велико Търново министърът на земеделието, храните и горите Десислава Танева. „Трябва бъдат приети и финалните регламенти за ОСП, а те след гласуване на многогодишната финансова рамка. В график и ритъм сме по националните си задължения по изготвяне на анализите“, допълни Танева. Тя подчерта, че България иска да се запази бюджета по ОСП, за по силна външна конвергенция на директните плащания сме и 15-те % намаление на бюджета по втори стълб за селските райони да бъде компенсиран с решение общините над 30 000 еквивалент жители да се подкрепят за публични интервенции от „Региони в растеж”. „Разговаряли сме с МРРБ. Обвързана подкрепа и преходна национална помощ за животновъдството настояваме, трябва да продължат. Няма как да оцелее, ако ги няма”, изтъкна министър Танева. Тя подчерта, че за първи път тази година бяха изплатени пари за сектор растениевъдство при щети от градушки и други климатични проблеми. „Общият бюджет бе 4 млн. лева за 100 000 декара пропаднали площи. Освен млечни продукти и вина, в процедура сме за износ към Китай на тютюн и фуражи. Епизоотията обстановка по отношение на чумата по свинете е овладяна. „Благодарение на нашите мерки, и които хората изпълниха. Ние продължаваме по плана който начертахме. На финала сме на норматимния пакет, който ще предложим на Народното събрание и на бранша за изменения на регламента за мерките за биосигурност. Всеки вид животно да бъде регистрирано в стопанства, с определени нива на биосигурност. Дори и личните стопанства да са регистрирани и да имат биосигурност. Не свободни животни с огради, до 3 броя и за угояване“, каза още Десислава Танева. По думите и всяко стопанство трябва да бъде в обхват на официален ветеринарен доктор и да има сключен договор самото населено място през Агенциите по храните по места с участъков ветеринарен лекар да извършва контрол и превенция и лечение за личните стопанства. Относно биоземеделието се очаква одита да бъде готов в края на ноември. „Ако мине успешно ние сме намерили допълнително 40 млн. евро по мярка 11 – Биологично земеделие да бъдат прехвърляни след нотификация в комисията и да бъдат разпределени в приеми по условия, по които бранша постигне консенсус, с акцент уязвимите и недофинансираните сектори – плодове зеленчуци“, уточни Танева. Тя бе гост-лектор в Стопански факултет на Великотърновския университет и говори за ролята на Общата селскостопанска политика в развитието на българското земеделие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Министър Десислава Танева: В процедура сме за износ на тютюн и фуражи за Китай\t"}
{"url": "https://trud.bg/%d0%b1%d0%bb%d0%b8%d0%b7%d0%be-100-000-%d0%bf%d1%80%d0%b0%d1%81%d0%b5%d1%82%d0%b0-%d1%81%d0%b0-%d0%b5%d0%b2%d1%82%d0%b0%d0%bd%d0%b0%d0%b7%d0%b8%d1%80%d0%b0%d0%bd%d0%b8-%d0%b7%d0%b0%d1%80%d0%b0%d0%b4/", "text": "Представиха актуалната обстановка на територията на Област Русе във връзка с афрканската чума по свинете. Общият брой на евтаназираните прасета в областта е приблизително 98 000. Това стана в четвъртък по време на заседание на постоянната междуведомствена епизоотична комисия. По думите на директора на Областната дирекция по безопасност на храните д-р Георги Дяков, през изминалата седмица в областта не са констатирани нови огнища на заболяването, съобщава БГНЕС. Отбелязано бе също, че паралелно продължават проверки в личните стопанства, като в периода от 14-и до 18-и октомври техният брой е 90 и са се провели в 14 населени места. По отношение на получен сигнал за неспазване разпоредбите и отглеждане на прасе от тип „заден двор“ в село Волово, то опасението се е оказало вярно и на стопанина е наложен административен акт и съответно глоба от 500 лв. Също така той ще трябва да умъртви прасето, което е отглеждал. Общо 3 такива случая са констатирани в областта, а именно в Бяла, Ново село и Волово. Що се касае до контрола при отстреляните диви свине, то от началото на ловния сезон една единствена проба се е оказала положителна. Относно ситуацията с големите свинеферми може да се каже, че в четвъртък започва последната дезинфекция в свинекомплекса в Бръшлен и в рамките на следващите 2 – 3 дена би трябвало да приключи. В началото на идната седмица такава ще се проведе и в свинекомплекса в Николово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Близо 100 000 прасета са евтаназирани заради чумата в Русенско"}
{"url": "https://trud.bg/%d0%b1%d0%b5%d0%bd-%d0%b0%d1%84%d0%bb%d0%b5%d0%ba-%d1%81%d0%b8-%d1%82%d1%8a%d1%80%d1%81%d0%b8-%d0%b3%d0%b0%d0%b4%d0%b6%d0%b5-%d0%b2-%d1%81%d0%b0%d0%b9%d1%82-%d0%b7%d0%b0-%d0%b7%d0%b0%d0%bf%d0%be%d0%b7/", "text": "47-годишният актьор Бен Афлек е твърдо решен да открие жената на живота си, но възнамерява да я търси в сайт за запознанства. Афлек не иска да има до себе си знаменитост, а съвсем обикновена половинка, с която да живее нормален и спокоен живот, споделят негови близки пред американски таблоиди. След развода му с Дженифър Гарнър Бен имаше кратка връзка с продуцентката Линдзи Шоукъс, но заради натоварените им графици и проблемите му с алкохола, двамата прекратиха отношенията си миналата година. От тогава актьорът е сингъл, но напоследък е започнал да използва услугите на сайта за запознанства с надеждата да открие своята следваща избранница.", "date": "2019.10.24", "title": " Бен Афлек си търси гадже в сайт за запознанства\t"}
{"url": "https://trud.bg/%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b0%d1%82%d0%b0%d0%bd%d0%b0%d1%81%d0%be%d0%b2-%d0%b5-%d0%bf%d1%80%d0%b8%d1%81%d1%8a%d1%81/", "text": "Следователят Бойко Атанасов е присъствал на разпита, запис от който  . Това обяви самият Гешев в отговор на въпрос на главния прокурор Сотир Цацаров по време на изслушването във Висшия съдебен съвет преди гласуването за нов ръководител на прокуратурата. Не може да постигнеш споразумение без разговор с обвиняемия и с неговия адвокат, посочи Гешев. На разпита са присъствали още четирима прокурори, обясни той. Неудобно е за съдебната власт да го кажа, но в прокуратурата има политически ангажирани, недобросъвестни към държавното обвинение лица, коментира Гешев. Следовател Бойко Атанасов участва в последните години в няколко конкурса за постове в съдебната власт, а протестиращите срещу Гешев призоваваха да бъде издигнат и за главен прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Следователят Бойко Атанасов е присъствал на разпита, запис от който „Биволъ“ се опита да превърне в компромат срещу Иван Гешев"}
{"url": "https://trud.bg/iv-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b0-%d0%bf%d1%80%d0%be%d0%b3%d0%bd%d0%be%d0%b7%d0%b0-%d0%b7%d0%b0-%d0%b2%d0%be%d1%82%d0%b0-%d0%bd%d0%b0-%d0%b0%d1%81%d1%82%d1%80%d0%be%d0%bb/", "text": "Какви шансове дават звездите на водещите кандидат-кметове в областните градове в избирателните райони на страната, според деня им на раждане и деня на изборите – 27.10.2019 г. Дали кармата, която се творили, ще им помогне или ще им попречи, дали съдбовният им път ще ги отведе до кметския стол – това разкрива астрологът Светлана Тилкова – Алена в специална поредица за „Труд“ в дните преди вота. Всеки ден тя представя прогнозите си за 6 области, а петък е запазен за изчисленията за Пловдив, Варна и София. В предишните три части бяха представени  ,  , . Днес е ред на Стара Загора, Търговище, Хасково, Шумен, Ямбол и Бургас. Търговище  Една цел, две амбиции, един подходящ кандидат. Рая Матева – БСП, АБВ Родена е в воден знак, Скорпион. Качествата на Скорпиона, умението да хапе с думи и да е отмъстителна, агресивна и нападателна, се съчетават с желанието да е полезна и да твори красота в дните си и в тези на хората. Крайно емоционална, винаги изпълнена със състрадание към околните, което често преминава в съжаление към нея самата, защото е неразбрана. Чувства се на мястото си, ако работи за духовното и интелектуално развитие на хората, а кметският стол я тласка в различна от отредената u посока.  Денят u на раждане отрежда за нея второто място, винаги под ръководството на висшестоящи, ако иска да разгърне себе си. Съдбовният u път е причина за трудностите в живота u.  Изборният ден в година на подчинение, такт и търпение предупреждава за избиратели, които са обещали да я подкрепят, но вече са забравили обещанието си.  Композитната й карта отново я предупреждава да предприема промени само, ако гарантират нейната стабилност в следващите години, което иде да покаже, че изборът и да се кандидатира не е правилен.  Извод: Ако подкрепата u е сигурна, а поведението u спрямо опонентите u е било коректно, би могла да бъде запомнена от всички. Д-р Дарин Димитров – ГЕРБ Роден е във въздушен знак, Водолей. Силното влияние на планетите в неговия знак го превръщат в интелектуалец, състрадателен, консервативен и упорит работохолик в професионалното поприще, което си е избрал. Обича да се труди, но и да си доставя удоволствия в живота. На моменти е раздразнителен, но бързо се овладява. Гони упорито целите си и не признава никакви препятствия. Умереност във всичко му носи полза и успехи. Обикновено в действията си или с намесата си в нечии действия е напълно безпристрастен и не само, че съветът му е обективен, а и така слага позволената граница за намесата си.  Денят му на раждане е носител на кармична отплата, но Съдбата го закриля, ако търси причината за неуспехите в себе си, а не в околните. Съдбовният път му дарява стабилност.  Изборният ден е в годината му на емоции, но в месец и ден на прибързаност към поредното ново начало, което може да се окаже различно от очакваното, ако не си наложи умереност. Композитната му дата изисква да не е инатлив, за да жъне положителни промени.  Извод: Реален е шансът да продължи да кметува в поредния си мандат. Да очаква всякакви изненади и обрати, дори в изборния ден. Шумен  Троица силни искат кметския стол, двамата – ялови. Четин Казак – ДПС Роден е в огнен знак, Лъв. Желанието да е в светлината на прожекторите често е реалност, защото осъзнава кога е необходимо да е умерен в изказванията си и кога може да е по-краен. Няма навика да обижда опонентите си, но държи винаги на истината, колкото и да е болезнена тя, за да е полезен. Това важи и за работата му, ако спечели изборите за кмет. Лесно успява да се сработи със средата си и затова е готов да покаже, че може да е кмет на целия град, а не само на неговите избиратели и съпартийци.  Денят му на раждане изисква от него да е ловец, а не жертва и да се доказва с изявите си. Съдбовният му път го предупреждава да внимава какви хора допуска до себе си.  Изборният ден в негова година на такт, търпение и подчинение, заради месеца и деня отправя същото предупреждение – да не се доверява на случайни хора, които го „подкрепят“.  Композитната карта го орисва след изборите на промени, но и на не малко трудности, без значение дали ще спечели мандат.  Извод: Има качествата и възможността да спечели, ако разчита на себе си и на избирателите си, не дели неговите от другите. Може да привлече гласове, заради другите две не съвсем уместни кандидатури. Венцислав Венков – БСП Роден е във въздушен знак, Водолей. Мощно повлиян от Козирога. Двата знака, които трудно може да съчетаят характеристиките си, са причината да е несговорчив, заядлив и отмъстителен, да очерня всеки, които не е съгласен с мнението му, без да осъзнава, че същите тези хора може да са му полезни и губи завинаги подкрепата им. Неспособен да спазва направените уговорки и дадените обещания.  Денят му на раждане е носител на амбиция, инат и целеустременост, чрез които не успява да спази изискването на Съдбовния път за стабилност и хармония. Склонен да воюва и със самия себе си.  Изборният ден в личната му година на промени налага стабилност, но само той може да си я извоюва, дарим няма да я получи.  Композитната му дата е обвързана с неподходящи познанства и материални обещания, за да успее да спечели изборите… пък после ще му мисли.  Извод: Трудно може да спечели изборите, ако целта му е лично облагодетелстване. Разбере ли се от избирателите, които го подкрепят, че това е истина, провалът му е предопределен. Любомир Христов – ГЕРБ Роден е във воден знак, Скорпион. Повлиян от няколко планети в същия знак. Умее да се бори, да работи, да защитава идеите си. Консервативен в поведението си, не допуска да бъде измамен, но самият той е склонен да постъпва некоректно, ако има лична полза. Взима прибързани, импулсивни и необмислени управленски решения.  Денят му на раждане е на кармична разплата и трудности, за които често вини околните. Съдбовният му път засилва материалните му мечтания.  Изборният ден в личната му година на материални стремежи, в месец и ден на емоции предупреждават за опит за запазване властта с помощта на неподходящите хора, на които после ще е длъжник.  Извод: За да спечели и този мандат, е длъжен да се извини до изборния ден на съгражданите си за обидните квалификации, ако им е отправял такива и да покаже, че е кмет на всички, не само на избирателите от неговата партия. Победата му не обещава добро управление на града. Стара Загора Кандидатите са родени в земни знаци, всеки с амбиците си и мечтата да спечели изборите. Успехът е за този, който спазва обещанията си. Живко Тодоров – ГЕРБ Роден е в земен знак, Дева. Перфекционизст, често досаден за околните и желание да е полезен, което осъществява въпреки не малкото противопоставяне. Да внимава с познанствата и с обещания за подкрепа от хора, които досега не са му помагали с нищо. Капан са. Не му липсва състрадателност и готовност да реши проблемите на нуждаещите си. Обичан или мразен, той успява да надмогва дори и негативизма в отношенията си с хората и не ги дели на „мои и други избиратели“.  Денят му на раждане е носител на общителност. Негатив му е, че често забравя подадената му за помощ ръка. Съдбовният път му носи трудности, които надмогва с лекота, ако разчита на себе си и не приема „добронамерени“ съвети от хора, които не са пряко свързани с работата му.  Изборният ден в годината му на стабилност и в месец и ден на кариерно израствате му носи победа на изборите.  Композитната карта изисква да твори положителна карма, да се подчини на Съдбата и да не е прибързан.  Извод: Шансът му да спечели нов мандат зависи от него самия, а не от партията, която го издига и подкрепя. Гергана Микова – НФСБ Родена е в земен знак, Дева. Подвластна на характеристики, които размиват качествата дарени u от Девата, въпреки че е работохолик и перфекционист. Прекалено вторачена в себе си, в отношенията си, в здравето си и е в състояние сама да си твори страхове, които я отдалечават от действителността. Не бива да прекалява с работа, защото умората u вреди, а когато се почувства отпаднала от напрежението лесно се разколебава по пътя към поставените цели. Когато е неразбрана от околните се гневи, не се съобразява с чуждото мнение и си печели врагове.  Денят и на раждане е носител на целеустременост, амбиция и инат. Съдбовният u път изисква анализ и себеанализ и до известна степен успокоява характеристиките на деня.  Изборният ден в нейна година на нови познанства, но сред тях и ласкатели, които вредят, а също и на трудности породени от странични фактори не обещава позитивен резултат.  Композитната u дата е на промени, които може да претвори в негативни заради изява на нервни емоции.  Извод: С правилните действия и думи, без критикарстване, е възможно да стигне до балотаж, което за нея е успех. Хасково  Двамата претенденти показват привидна еднаквост, но коренно различан потенциял за управлението на града. Станислав Дечев – ГЕРБ Роден е във воден знак, Рак. Подвластен изцяло на зодиакалния си знак, той е обсебващ, разумен и готов да помага на хората. Перфекционист и професионалист в работата си, не отстъпва от своите възгледи, но е готов да приема градивната критика, стига да е поднесена уважително. Ако не мисли само за личните си интереси, а и за тези на хората, ще е незаменим като градоначалник. Да избягва провокирани спорове и разправии.  Денят му на раждане е носител на инат и целеустременост, но със Съдбовен път на трудности, които го принуждават да намали темпото и устрема към целта.  Изборният ден му налага в година на умереност и такт, в месец и ден на срещи и познанства, да е внимателен, защото рискува сам да се провали, ако се е предоверил.  Композитната му карта обещава трудности, които ще избегне с осъзнаване на грешките в поведението си.  Извод: Има шанс да спечели изборите на първия тук, в краен случай на балотаж, ако се е предоверявал. Коста Стоев – БСП Роден е във воден знак, Рак. Подвластен на егоцентризъм, и да изпитва неистово желание да блести в своя или в отразена светлина. Готов е на всичко, за да е в светлините на прожекторите. Склонен е да взима прибързани решения и да гони непосилни цели. В негова полза е да не се подчинява на ината си, за да избегне провалите и здравословните проблеми. Не бива да разчита дори и на хората, които го омайват с впечатляващи го обещания за постигане на върхове с тяхна помощ, защото зад тях се крие не малко коварство, което ще осъзнае след време.  Денят му раждане изисква да върви по пътя си без да слуша странични съвети. Съдбовният му път налага да живее извън България или много да пътува, за да избегне проблеми от всякакво естество.  Изборният ден е в личната му година на нова среда, но в месец и ден на неочаквани трудности, които може да са свързани и с неочаквани обрати.  Извод: От правилните решения, които взима зависи успеха или провала му, въпреки че кметуването не е заложено като част от живота му. Здравето е по-важно от светлината на общественото внимание. Ямбол Кандидатите за Ямбол ще ги избират по делата им, а не заради партийната подкрепа. Димитър Иванов – ГЕРБ Роден е във воден знак, Рак. Готов да работи за хората и да е полезен. Не бива да се осланя на вече постигнати успехи, нито на избиратели, които са му давали обещания за подкрепа. Да внимава с думите си и да не се вживява в задължителната победа. Ако я декларира постоянно, причината да не се случи ще е негова. Да внимава да не избухва неочаквано, заради изречена дума, която не му харесва, да постигне осъзнато равновесие между емоцията, желанията си и разума.  Денят му на раждане го орисва на борбеност, желание да е на върха, но и на инат, който е причината да не преценява правилно действията си. Съдбовният му път го зарежда с материални амбиции.  Изборният ден е за него в година на подчинение, такт и търпение, в месец и ден на общителност, но доверчивостта може да го подхлъзне и провали.  Композитната му карта предупреждава да не разчита на уговорени гласове, което води към задължителен провал, защото ще го подведат.  Извод: Толерантността към избирателите не само от неговата партия, а и към всички негови съграждани е пътят към победата. Георги Славов – независим, Инициативен комитет Роден е във въздушен знак, Везни. Подвластен на стремежа си за балансира. Чрез разумни, но ако прецени и користни действия и оценки на ситуацията успява да достигне целите си. Склонен е да отстоява мнението си на всяка цена. Прибързаността и желанието да постигне цели, които са далеч от неговите възможности му вредят, като го спират по пътя на неговото развитие. От него зависи да не допуска застой.  Денят му на раждане е носител на изискване да гони устремно целите си, да не се оставя в нечие подчинение, но това може да се случи само, ако спази изискването на Съдбовния си път и се установи зад граница. Така ще избегне проблемите от всякакво естество.  Изборният ден в годината му на промени, в месец и ден на стабилизация, разкрива, че основата на кметската му мечта е очакването на подкрепа, която може и да не получи.  Композитната му карта изисква да анализира и осъзнае грешките си, за да успее да промени нагласите в своя полза – трудна до невъзможна задача.  Извод: Ще си спести сериозни здравословни проблеми, ако осъществи Съдбовните си изисквания. Може да спечели, ако получи неочаквана подкрепа. Бургас  Новият кмет е старият кмет. Живко Табаков – ДБГ Роден е в земен знак, Дева! Привидно спокоен заради, аспектите в звездната му карта го превръщат и в забързан, енергичен и емоционален човек. Перфекционист във всичко. Обича да вижда резултатите от своя труд. Крайно практичен, разсъдлив, мрази да губи, но точно това често му се случва, защото забравя да бъде благодарен. Когато обаче се стовари върху него нечия неблагодарност, става отмъстителен. Необходимо е да осъзнае грешките си и да заживее в съзвучие с Вселенските закони, постигайки равновесие между материалната си и духовна същност.  Денят му на раждане е носител на стремеж към стабилност, но и на желание да я налага на другите хора, като ги лишава от правото им на личен избор. Съдбовният му път е причина да се заобикаля с неподходящи хора.  Изборният ден в годината му на емоции му обещава ново начало, но не задължително свързано с кметския стол.  Композитната му карта го орисва на подчинение на Съдбовните изисквания, което за него е кауза невъзможна.  Извод: За да седне на кметския стол, е бил задължен по време на кампанията да не е прибързан, критикар, агресивен и упорстващ на всяка цена да бъде оценен. Всичко това не се е случило. Николай Тишев – БСП Роден е в земен знак, Дева! Обича винаги да е оценен, дори и не по заслуги и лични качества, защото смята, че първото място му е отредено по право, въпреки че не прави опити да привлича вниманието към себе си. Свикнал е да се справя с всичко сам. Отдава се изцяло на работата си. Иска да знае какво се случва около него, но е в негова полза да стига сам до информацията, а не чрез подставени лица, които според интереса си могат да го подведат. Ако някой го засегне, без да се замисля го залива с целият си сарказъм, което води само до неприятности.  Денят му на раждане е носител на стремеж към промени и пътувания. Съдбовният му път е причината да е емоционален и чувствителен, често в негова вреда.  Изборният ден му носи материална стабилизация, емоции, които трудно ще надмогне, ако подсъзнателно е наясно, че е допускал грешки в изявите си.  Композитната му карта предупреждава за неочаквани промени, положителни или болезнени.  Извод: Ако е използвал информация за групи избиратели, с която да ги притиска да гласуват за него, ще заслужи провала си. Димитър Николов – ГЕРБ Роден е в земен знак, Телец. Упорит, инатлив, основава действията и убежденията си преди всичко върху набрания житейски опит. Не обича необмислените постъпки. Никога не се отказва от започнатото. Дори и ако се налага да върви бавно към целта, продължава пътя си. Не е привърженик на резките промени, нито обича показността и компаниите. Винаги знае какво се случва около него.  Денят му на раждане е носител на амбиция, целеустременост и инат. Иска да е харесван и ценен. Съдбовният му път предупреждава да не е прибързан и да не изпреварва времето, за да избягва провалите.  Изборният ден е за него в лична година на материална стабилизация, в месец и ден на емоции, които е редно да овладява, но той го умее.  Композитната му карта го съветва да постигне стабилност, без да разчита на нови познанства, които може да изникнат в дните непосредствено преди изборите, но всъщност да целят провала му.  Извод: Да спечели и да продължи да управлява града в следващ мандат, е заложено в хороскопа му, но неочакваности винаги са възможни, дори и да не водят до загуба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " IV. Специална прогноза за вота на астролога Алена за “Труд”"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d0%bd%d0%be%d0%b2%d0%be-%d0%ba%d1%80%d1%8a%d1%81%d1%82%d0%be%d0%b2%d0%b8%d1%89%d0%b5-%d0%b2-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d0%b5%d0%b2%d0%ba/", "text": "Започна изграждане на ново кръгово кръстовище в района на „Евксиноград“- на обръщача на ул.“Арх. Манол Йорданов“ и бул.“ Княз Борис I“, съобщават от Агенция „Пътна инфраструктура“. Създава се временна организация на движение по пътя за Златни пясъци  в следващите месеци. Строителните работи ще започнат със затваряне на южното платно на път I-9. В посока курорта „Златни пясъци“ автобусната спирка запазва местоположението си. В посока към Варна е предвидено автобусите на градски транспорт да спират в непосредствена близост до съществуващия пешеходен подлез. Основна цел на новото кръгово кръстовище е да се намали скоростта на движение в участъка и да се възпрепятства преминаването на коли извън предварително указаната посока на движение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Строят ново кръстовище в района на „Евксиноград“"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%be%d1%82%d0%ba%d1%80%d0%b8%d1%82%d0%b0/", "text": "България е открита за много по-активно икономическо и инвестиционно партньорство с Япония, заяви президентът Румен Радев днес на среща с министър-председателя Шиндзо Абе. Срещата се проведе в рамките на посещението на българския държавен глава в Токио за участие в интронизацията на император Нарухито. Успешните примери на сътрудничеството между български и японски компании в автомобилната индустрия, енергетиката и  производството на храни трябва да бъдат използвани като модел за последващо разширяване на японските инвестиции в България, посочи Румен Радев. Президентът припомни силните традиции на страната ни в производството на автомобилни части и развитието на информационните технологии. Премиерът Абе подчерта високата оценка, която японските автомобилни компании дават за доставките на автомобилни компоненти и части от България и добави, че Япония проявява интерес към още по-тясно сътрудничество в тази област. Като конкурентни предимства на България държавният глава открои стратегическото разположение, висококвалифицираните работници и най-доброто съотношение между цена и качество в Европейския съюз. „Най-важното обаче в двустранните ни отношения е доверието и приятелството, които свързват двата народа“, подчерта държавният глава. Румен Радев открои силното културно присъствие на Япония у нас, както и увеличаващия се интерес към изучаването на японски език сред българските ученици и студенти. Румен Радев и Шиндзо Абе обсъдиха и теми от международния дневен ред, европейската интеграция на държавите от Западните Балкани, потенциални рискове пред глобалната сигурност и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Президентът Радев: България е открита за много по-активно икономическо и инвестиционно партньорство с Япония"}
{"url": "https://trud.bg/%d0%bf%d0%b5%d0%b2%d0%b5%d1%86%d1%8a%d1%82-%d0%b2%d0%b0%d1%81%d0%b8%d0%bb-%d0%bd%d0%b0%d0%b9%d0%b4%d0%b5%d0%bd%d0%be%d0%b2-%d0%b5-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80/", "text": "Звездата на българската естрада Васил Найденов е катастрофирал леко, съобщава  . Инцидентът е станал на 46 км на магистрала „Тракия” в посока Бургас. Певецът не е пострадал сериозно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Певецът Васил Найденов е катастрофирал"}
{"url": "https://trud.bg/%d0%bc%d0%b2%d1%80-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0-%d0%b2%d1%81%d0%b8%d1%87%d0%ba%d0%b8-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%b8-%d0%bc%d0%b5%d1%80/", "text": "В хода на подготовката бяха изпълнени редица задачи и организационни мероприятия, заяви ст. комисар Тодор Гребенаров, зам.-директор на ГДНП, съобщиха от МВР. Бяха извършени охранителни обследвания на сградния фонд на печатниците, ангажирани с отпечатването на изборните книжа и бюлетини. Направена беше нужната стиковка и от четвъртък миналата седмица започна транспортирането на изборните материали до съответните области, като самото съпровождане и охрана се осъществи от служители на Дирекция „Жандармерия“ и ОДМВР. Той уточни, че на територията на страната са създадени 264 ОИК, 11 866 СИК и 181 подвижни избирателни комисии.  В тази връзка е изготвен разчет на силите и са определени около 14 000 служители на МВР, които ще бъдат ангажирани с охраната им. Извършени са обследвания на всички места, определени от ОИК, СИК за извършването на изборния процес, а помещенията, където се съхраняват изборни материали, са поставени под  денонощна полицейска охрана.  По думите му  в рамките на предизборната кампания служителите на МВР са участвали в осигуряването на обществения ред на 783 мероприятия, не са допуснати нарушения на обществения ред. До момента са получени 365 сигнала за нарушения на изборния процес и са образувани 31 досъдебни производства, обобщи ст. комисар Гребенаров. От Дирекция „Български документи за самоличност“ е създадена организация с цел всеки гражданин да може да упражни правото си на глас, заяви директорът на дирекцията Светла Ценева. Ако гражданин не разполага с валиден документ за самоличност, той има възможност да подаде заявление и съответно да му бъде издадено удостоверение, с което да упражни правото си на глас. Удостоверителните документи се издават в случай на изгубена или открадната лична карта или зелен граждански паспорт, лична карта с изтекъл срок на валидност или ако на лицето за пръв път предстои да се издаде документ за самоличност, поясни Ценева. Работното време на звената за документи за самоличност е от понеделник до петък от 8,30 до 17,30, в събота ще работят от 8,30 до 17 часа, а в деня на вота – от 8,30 часа до 19,30 часа. Удостоверителните документи служат единствено и само за изборния ден за упражняване на право на глас. Издадените за 27 октомври удостоверения няма да важат за евентуалния балотаж на 3 ноември, тогава на местата, където ще има втори тур на местните избори, ще се издават други удостоверителни документи, важащи само за вота на 3 ноември, уточни директорът на ДБДС. В началото на изборната кампания полицейските служители, съвместно със служители на ГДПБЗН, са извършили проверки на местата, където се отпечатват бюлетините, а също така и на помещенията, където ще са общинските и секционните комисии, за да не се допуснат инциденти. От началото на предизборната кампания до момента служителите на ГДПБЗН са извършени проверки в 5145 обекта, свързани с вота,  връчени са 208 предписания за изпълнение на дейности, касаещи пожарната безопасност. При обучението на членовете на СИК нашите служители проведоха и  789 инструктажа, допълни комисар Георги Толин, началник на отдел „Държавен контрол“ в ГДПБЗН. В столицата ще има 1609 секции, от които 13 подвижни, всички те са разположени на  279 изборни места, каза ст. инспектор Красимира Стоядинова от „Охранителна полиция“ в СДВР. На територията на София ще има една общинска избирателна комисия, която в изборния ден ще работи в зала „Арена-Армеец“. Освен това , в обслужваната от СДВР територия е разположена и ЦИК, която е на пл. „Ал. Първи“. В тази връзка са предвидени временни ограничения и при необходимост, във времето на предаването на протоколите, може да се прибегне до спиране на движението в районите, допълни Стоядинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " МВР предприема всички необходими мерки за осигуряване на добър обществен ред по време на изборите"}
{"url": "https://trud.bg/%d0%b8-%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%b2%d0%b5%d1%87%d0%b5-%d0%b5-%d0%b2-%d1%81%d0%ba%d0%b0%d0%bd%d0%b4%d0%b0%d0%bb-%d1%81-%d1%80%d0%b0%d1%81%d0%b8%d0%b7%d1%8a/", "text": "„ Ливърпул“ нахлу през парадната врата на расистките скандали. Фенове на отбора вдигнаха на стадиона в Генк плакат на белгийския си нападател Дивок Ориги. Застанал до купата на Шампионската лига, тъмнокожият футболист е показан гол. Но целта е да се покаже, че макар и замъглено, мъжкото му достойнство е особено голямо. Подобни снимки имат исторически корени от Америка. С тях афроамериканците искат да покажат сексуални намеци към белите жени. УЕФА ще разследва „Ливърпул“, а европейският шампион сам изпрати свои офицери, за да бъде свален плакатът при победата с 4:1. „Осъждаме най-яростно обидния плакат, напълно неприемливо поведение – написа клубът в официалния си сайт. – Заедно с директорите на стадиона правим разследване кой го е вкарал.“ Ориги е култов герой за феновете на „Ливърпул“, след като вкара четвъртия гол при 4:0 над „Барселона“ миналия сезон и след това се разписа и във финала срещу „Тотнъм“. Роберто Фирмино стана лидер по асистенции през тази кампания – 11, а „Ливърпул“ взе 25-а победа от последните си 30 официални мача – между тях са седем в Шампионската лига. Вторият гол на Алекс Окслейд-Чембърлейн в двубоя пък бе под №200 за „червените“ в Шампионската лига. Тимът е четвъртият от Висшата лига, стигнал тази кота след „Манчестър Юнайтед“, „Арсенал“ и „Челси“. В другия двубой от групата „Наполи“ срази „Залцбург“ с 3:2 като гост. Норвежкият тийнейджър Ерлинг Хааланд стана първият футболист в турнира, вкарал шест гола в първите си три двубоя. С Дрийс Мертенс от „Наполи“ заби два пъти и вече има 116 попадения за тима във всички турнири – с едно повече от идолизирания в Неапол Диего Марадона.", "date": "2019.10.24", "title": " И „Ливърпул“ вече е в скандал с расизъм"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d1%8a%d1%80%d0%b8-%d0%be%d0%bf%d1%8a%d0%bd%d0%b0%d1%85%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b8-%d1%88%d0%b0%d1%82%d1%80/", "text": "Кандидатът за кмет на София на „Демократична България – Обединение“ и други активисти на формацията участват в незаконното блокиране на Орлов мост, организирана от противниците на кандидата за главен прокурор Иван Гешев. Формацията сподели снимка с Игнатов от блокадата във фейсбук. Протестъри опънаха предизборни шатри на Орлов мост и използват неразрешената демонстрация за агитация в полза на Игнатов. Затворени за движение са бул. „Цариградско шосе“ от бул.“ Васил Левски“ до Алея Яворов, бул. “Евлоги и Христо Георгиеви” – от ул. „Шипка“ до ул.“Ген. Йосиф Гурко“. Засилено е полицейското присъствие в района. По-рано днес директорът на СДВР Георги Хаджиев обясни на брифинг, че на 27 септември е постъпило заявление от агенция ПИК, което е съгласувано със Столична община, под надслов „Марш за законност“ и има разрешение да се проведе пред сградата на ВСС. На 9 октомври е заявен протест от гражданско сдружение БОЕЦ на същото място и затова не е съгласуван. На тях им е предложено друго място или друго време, те писмено са отказали. В момента техните действия се провеждат незаконно, обясни заместник-директорът Борислав Борисов. Сутринта две жени са били задържани за сбиване и отведени в Първо районно управление на полицията. Обаждане във ВСС за бомба беше друг от опитите за саботаж на днешната процедура по избор на главен прокурор днес във Висшия съдебен съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Протестъри опънаха предизборни шатри насред Орлов мост, блокирайки движението в центъра на София\t"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%bd%d0%b0%d0%bf%d1%83%d1%81%d0%bd%d0%b0-%d0%bd%d1%81-%d0%bf%d1%80%d0%b8%d0%b7%d0%be%d0%b2%d0%b0-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8/", "text": "Кандидатът за кмет на София и лидер на АТАКА Волен Сидеров официално внесе в деловодството на Народното събрание оставката си като депутат. По думите му този акт показва, че той е честен пред избирателите си и не се е кандидатирал единствено за да привлече повече гласове към партията си за местните избори. Сидеров отново призова същото да направи и кандидатът за кмет Ангел Джамбазки. В противен случай човекът на ВМРО за пореден път ще заблуди хората да гласуват за него, а ще се върне на скъпоплатената си служба в Европарламента. „Смятам, че това трябва да бъде честната игра. Излизаш за кмет на София и напускаш позицията, която си заемал до този момент”, заяви Сидеров. „Призовавам Джамбазки, който е член на Европейския парламент с 15 000 евро месечна заплата, до края на предизборната кампания да направи като мен. Да подаде заявление в ЕП. Само по този начин играта ще бъде честна. Всичко друго са игри с избирателите. Ако до петък не подаде оставка, ще имаме пълното право да твърдим, че той лъже и мами избирателите”, подчерта Сидеров. Той допълни, че за него е важно да бъде честен с избирателите си, да бъде честен пред българския народ. „И сега постъпвам честно. Нека и другите постъпят така и да покажат, че политиката е запазила някакво пространство на чест и достойнство. Засега това пространство го охранявам аз. Бих искал да се разшири”, заключи кандидатът за кмет на София от АТАКА Волен Сидеров. Избори 2019. Платено съдържание. Купуването и продаването на гласове е престъпление.", "date": "2019.10.24", "title": " Сидеров напусна НС, призова Джамбазки да е честен със софиянци и да напусне ЕП\t"}
{"url": "https://trud.bg/%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b0%d0%bb%d0%b1%d0%b5%d0%bd%d0%b0-%d1%89%d0%b5-%d1%80%d0%b0%d0%b1%d0%be%d1%82%d1%8f%d1%82-%d0%b2-%d0%bf%d1%80%d0%b5%d1%81%d1%82/", "text": "Служители на ваканционно селище Албена ще работят в престижни хотели в Германия през зимния период. Това е факт благодарение на партньорството на туристическия бранд с веригата Маритим, съобщиха от пресцентъра на родния Северночерноморски курорт. Подбрани специалисти от Албена ще бъдат на различни позиции в хотелите в Мюнхен, Берлин, Дрезден, Франкфурт, Дюселдорф и други немски градове. Те ще работят в ресторантите, хотелското домакинство и фронт офис департаментите, където ще имат възможност да развият както комуникативните, така и професионалните си умения. Конкурентни заплати, осигурена храна и настаняване са сред предимствата, които българските специалисти  ще получават. „Това е чудесна възможност нашите служители да получат целогодишна заетост и да усъвършенстват своите умения“, каза изпълнителният директор на „Албена“ АД Красимир Станев. Успешното партньорството на Албена с престижната немска верига Маритим започна в началото на летния сезон с отварянето на първия хотел от този бранд в Източна Европа – Маритим Хотел Парадайс Блу Албена. Тогава той беше открит лично от собственичката на веригата д-р Моника Гомолла.“ Впечатлена от изискания стил, класното обслужване и добрата храна, каза тя и изрази своите най-сърдечни пожелания за едно дългосрочно партньорство между Албена и Маритим – двата големи туристически бранда, отбелязващи в една и съща година своя половинвековен юбилей. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Служители на Албена ще работят в престижни хотели в Германия през зимния сезон"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%82%d1%80%d0%b8%d0%bc%d0%b0-%d1%81%d0%bf%d0%bb%d0%b0%d1%88%d0%b2%d0%b0%d0%bb%d0%b8-%d0%bc%d1%8a%d0%b6-%d0%b7%d0%b0-%d0%b8%d0%b7%d0%b1/", "text": "Трима мъжа от Търговище са арестувани след сигнал, че са заплашвали жител на село в община Антоново и са му оказали натиск да не гласува на местните избори. Непознатите, за 44-годишния мъж от село Изворово, влезли в двора му към 13,30 часа в сряда, водени от местен човек, за да го сплашят. По неофициална информация мъжът бил говорил преди това, че няма да гласува за един от кандидатите и затова при него били пратени „парламентьори“ да го уговорят въобще да не ходи до урната. Ако пък все пак да го направел, то тогава трябвало да даде гласа си за точно определен човек за управник на селото. Това е разказал потърпевшият пред съселяни. Те чули, че „гостите“ извили ръцете на мъжа и го заплашили с нож. Дали нещата са се развили по този начин установява полицията в Омуртаг, където са задържани тримата мъже. Имало четвърти, за когото се твърдяло, че ги е водил в къщата на съселянина си, но той отричал да познава арестуваните, говорят още в селото. Според местни хора в списъците имало над 300 избиратели, но реално щели да гласуват около 250 и всеки глас щял да бъде от значение, а сплашването целяло да вкара в правия път разколебаните, тълкуват те историята. От полицията не съобщават подробности по случая, но уточняват, че е образувано бързо производство по чл. 167 ал. 1. Той гласи, че:“ Който чрез насилие, измама, заплашване или по друг незаконен начин пречи на някого да осъществи избирателното си право или да бъде избран или да гласува на референдум или да участва в подписка за произвеждане на референдум, се наказва с лишаване от свобода от 1 до 3 години и с глоба от 1000 до 10 000 лева. От прокуратурата също изчакват събирането на материалите и евентуалното повдигане на обвинения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Арестуваха трима, сплашвали мъж за изборите"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-83-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d1%81-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8-%d0%b2/", "text": "83-годишна жена е задържана вчера от кюстендилски полицаи за притежание на наркотични вещества, предава  . Служителите извършили проверката във входа на жилищната сграда, където живее старицата. У нея са открити опаковка с канабис и опаковка с амфетамин. Видът на наркотичните вещества е установен с полеви наркотест. По случая е започнато досъдебно производство в Районно управление на МВР – Кюстендил, уведомен е и дежурен прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Задържаха 83-годишна жена с наркотици в Кюстендил"}
{"url": "https://trud.bg/%d1%83%d1%80%d0%be%d0%bb%d0%be%d0%b7%d0%b8-%d0%be%d0%bf%d0%b5%d1%80%d0%b8%d1%80%d0%b0%d1%82-%d0%b1%d0%b5%d0%b7%d0%ba%d1%80%d1%8a%d0%b2%d0%bd%d0%be-%d0%bf%d1%80%d0%be%d1%81%d1%82%d0%b0%d1%82%d0%b0/", "text": "Лазер за разбиване на камъни в уретера и бъбрека и апарат за биполярна резекция на простатата получи клиниката по урология във варненската МБАЛ „Св. Анна“. С новите придобивки хирурзите вече правят щадящи безкръвни операции на пациенти с проблеми на простатата и на страдащи от бъбречнокаменна болест.  Вторият тип интервенции са 40% от общо 2000 операции, извършвани годишно в клиниката, съобщи ръководителят й доц. Тошо Ганев. Лазерът е закупен с дарение от община Варна в размер на 120 000 лв. Използването му ще съкрати болничния престой на пациентите до 2 дни и ще ликвидира риска от усложнения, а доплащането за консумативи от около 100 лв. е най-евтиното в региона, коментира доц. Ганев. Вторият апарат, чрез който увредената част от простатната жлеза се изпарява с биполярна плазма, е закупен с помощта на жена, чийто баща е лекуван в клиниката. Тя е дарила половината от нужните 20 000 лв. „Оборудването ни позволява да работим много по-ефикасно и спокойно“, коментира доц. Ганев. Клиниката по урология е с най-високото трето ниво на компетентност. 20% от операциите, които извършва екипът годишно, са на спешни пациенти от цяла Североизточна България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " Уролози оперират безкръвно простата и камъни в бъбреците"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%bc%d1%8a%d0%b6%d1%8a%d1%82-%d0%ba%d0%be%d0%b9%d1%82%d0%be-%d1%81%d0%ba%d0%be%d1%87%d0%b8-%d0%be%d1%82-10-%d0%bc-%d0%b7%d0%b0-%d0%b4%d0%b0-%d1%81%d0%b5-%d1%81/", "text": "44-годишният бургазлия Руслан, който  , за да се спаси от пожара в дома си, е починал. Това съобщиха от полицията. Руслан живеел в блок 105 в жк „Меден рудник“, в апартамента на третия етаж, заедно с майка си. Във фаталния ден бил сам. Огънят лумнал от неугасен домашен уред. Когато стихията се разразила и не могъл да я овладее, мъжът се опитал да избяга през вратата, но тя била обхваната от пламъците. Затова Руслан скочил от близо 10 метра и бе настанен в критично състояние в болницата. С два счупени крака и 40 процента изгаряния, първоначално бе в Бургаската болница, а после прехвърлен във Варна, в специализирана клиника по изгаряния.", "date": "2019.10.24", "title": " Почина мъжът, който скочи от 10 м, за да се спаси от пожар"}
{"url": "https://trud.bg/13-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83/", "text": "Тринадесет души са били ранени при катастрофа на микробус, превозващ чуждестранни туристи в Северозападна Турция, предаде турската частна телевизия Си Ен Ен Тюрк. Микробусът, с който към Анталия пътували туристи от Украйна, се е сблъскал днес с трактор на пътя. При удара микробусът се е преобърнал и е излязъл от пътя. Инцидентът е станал на кръстовище по пътя между Денизли и Анталия. Ранени са дванадесет украински туристи и екскурзоводът им турчин. Пострадалите са настанени в болница. Здравословното им състояние се преценява като добро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " 13 души пострадаха при катастрофа между микробус с туристи и трактор в Турция"}
{"url": "https://trud.bg/1-192-59865-%d0%bb%d0%b2-%d0%b4%d0%b0%d1%80%d0%b5%d0%bd%d0%b8%d1%8f-%d0%b7%d0%b0-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1%d0%be%d1%80%d0%b8-%d1%81%d0%b0-%d0%be/", "text": "1 250 парични дарения от общо 1 192 598,65 лв. за местните избори са регистрирани към 14 ч. днес в Сметната палата, съобщиха от одитната институция. Непаричните дарения са 32 на обща стойност – 25 676,66 лв. Както „Труд“ писа, на тези избори бяха регистрирани  , след като забраната за това падна заедно с намаляването на държавната субсидия за партиите до 1 лев на глас. Както „Труд“ пръв съобщи,   – 100 000 лв. от старозагорска строителна фирма. Подадени са 1169 декларациите за произхода на средствата на кандидатите и на членовете на инициативните комитети. Договорите с медии, социологически и рекламни агенции, и агенции за осъществяване на връзки с обществеността, вписани от участниците, са 1413. От Сметната палата напомниха, че остават само 2 дни за подаването на задължителната информация за Единния регистър по Изборния кодекс (ЕРИК). Участниците в изборите за общински съветници и кметове – партии, коалиции (коалиции от партии и местни коалиции) и инициативни комитети, са длъжни да подават по време на предизборната кампания всяка новопостъпила информация в срок до 7 дни от възникването й за включване в ЕРИК. Регистърът ще бъде затворен за подаване на информацията в края на деня (24 ч ) на 26 октомври 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.24", "title": " 1 192 598,65 лв. дарения за местните избори са отчетени в Сметната палата"}
